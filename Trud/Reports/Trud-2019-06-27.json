{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%b4%d0%b8%d0%bb%d1%8a%d1%80%d0%b8-%d0%bd%d0%b0-%d0%bd%d0%b0%d1%80%d0%ba%d0%be%d1%82%d0%b8/", "text": "Двама столични полицаи бяха арестувани за пласиране на наркотици при акция на прокуратурата и агенти „Вътрешна сигурност”.  Вчера преди обяд на ул. „Христо Матов” в кв. „Лагера” беше задържан единият – 23-годишен служител от „Охранителна полиция” в Четвърто РПУ. По непотвърдена официално информация той се казва Светослав и е от Ботевград, но живее и работи в София. Той бе изведен с белезници от бл.23 в квартала, а колегата му го закопчали агенти, влезли в самото районно. Униформените са били следени в продължение на 3 месеца, като са използвани и специални разузнавателни средства. Смята се, че двамата са пласирали предимно амфетамини. При обиските в жилищата им са открити пари и наркотици. Проверява се участието и на други полицаи в престъпната схема. Разследващи засекли, че двете ченгета са действали заедно с наркодилъри. Хора от „Лагера” се оплакаха, че в квартала свободно се продава дрога и сигнализирали нееднократно за това, но досега нямало реакция.  От „Вътрешна сигурност” не за първи път се занимават с Четвърто РПУ. През януари бяха задържани петима полицаи от същото управление за събиране на такса „спокойствие”. Те изнудвали търговци, които работят в столичния квартал „Лозенец”. Сред тях беше и началникът на сектор „Икономическа полиция”. Ченгетата дори не криели, че живеят охолно и в лукс, какъвто доходите им не позволяват. Година по-рано пък бе сменено цялото ръководство на районното.", "date": "2019.06.27", "title": " Арестуваха полицаи – дилъри на наркотици (обзор)\t"}
{"url": "https://trud.bg/%d0%b4%d0%b5%d1%8f%d0%bd-%d0%b4%d0%b5%d1%88%d0%ba%d0%be%d0%b2-%d0%bd%d0%b0%d0%b9-%d0%bc%d0%bb%d0%b0%d0%b4%d0%b8%d1%8f%d1%82-%d0%b3%d0%b5%d0%bd%d0%b5%d1%80%d0%b0%d0%bb/", "text": "Той няма и 44 години. Ще ги навърши на 25 ноември. Вече обаче командва най-голямото формирование в Сухопътни войски, чийто девиз е “Дълг, лоялност, всеотдайност!”. От 1 юни т.г. е със звание “бригаден генерал”. Най-младият генерал у нас! Според запознати, много европейски армии не могат да се похвалят с подобно кариерно развитие на свой офицер.  Какъв е пътят на родения в Чирпан Деян Дешков? Завършил е военното училище във Велико Търново през 1998 г., Командно-щабния колеж на Сухопътните войски на САЩ в Канзас през 2006 г. и военния колеж на Сухопътните войски на САЩ в Пенсилвания (равнозначно на генералщабния курс у нас) през 2015 г. Започнал е офицерската си служба, като командир на механизиран взвод в 61-ва Стрямска бригада. Бил е помощник-началник щаб по бойната подготовка на батальон, помощник-началник на отделение “Тактическо” на батальон, командир на механизирана рота, началник-щаб на батальон, заместник-командир и командир на батальон, началник-щаб, заместник-командир на механизирана бригада и заместник-началник на Щаба на Сухопътни войски. Участвал е в мисии като командир на рота в състава на 4-ти пехотен батальон в Ирак и като командир на 5-а и 9-а рота на летище “Кандахар” (Афганистан). Връчвайки му първите генералски пагони в навечерието на 6 май – Ден на храбростта и празник на Българската армия, президентът и върховен главнокомандващ на Въоръжените сили ген. Румен Радев се обърна към него с думите: “Считам, че това е закономерен и логичен етап от Вашия професионален път. Вашият опит, придобит до момента от всички командни длъжности, които сте заемали в рамките на бригадата и на Командването на Сухопътните войски, ще бъдат гарант за Вашата успешна командирска дейност в бригадата. Вашият опит и участие в нашите контингенти в Ирак и Афганистан са допълнителен гарант, че Вашата дейност ще бъде високо ефективна. Очакванията към Вас са големи и аз разчитам, че Вие заедно с подчинения Ви личен състав, ще ги оправдаете.” За почти година дойде в столицата на щабна длъжност и скоро се върна там, където му е мястото. Този път вече като 11-ия командир на 61-ва Стрямска механизирана бригада в Карлово. Нямаше нужда да го опознават. Нито подчинените му, нито местната власт. На срещите си с кмета на Карлово д-р Емил Кабаиванов и кмета на Казанлък Галина Стоянова получи тяхната подкрепа. “Взаимовръзката ни с местната власт е в две направления. Едното е по бедствия и аварии – те ни търсят и ние оказваме съдействие”, казва той. Бригадата участва доста активно за отстраняване на сериозните последици от тежките зимни условия в района на Карлово и Казанлък. Разчиства пътища и извлича аварирала техника. По второто направление – при честване на национални празници и годишнини е ръка за ръка с местната власт. Бригадата е дислоцирана точно в тези два гарнизона. Може да се каже, че в Карлово и Казанлък го познават дори и децата. Там са формирани отдавна и продължават да живеят активно клубовете на средношколци “Приятели на армията”. Деян Дешков е винаги с тях. Българската армия принадлежи на народа и бих се гордял да приема всеки един от вас в редиците є, каза той само преди няколко дни на учениците от средните училища в Казанлък по време на заключителното военно-приложно състезание на клуб “Приятели на армията”. Не от вчера е неговият личен принос за издигане престижа на военната професия и за привличане на младите хора в армейския строй. Едно от най-силните му оръжия е личният пример. Виждайки толкова млади и мотивирани хора, съм убеден в бъдещето и възхода на българската държава и армията, обича да казва той в такива случаи. Разбира се, главната му грижа е бригадата. Добрата новина е, че въпреки финансовите ограничения и некомплекта с личен състав тя, както казва предишният є командир бригаден генерал Пламен Йорданов, успява да си изпълнява задачите на учебните полигони, на границата, на мисиите далеч от родината. Предизвикателства, обаче има много. Както в цялата армия, проблемите са с окомплектоването. Повече са свободните длъжности за офицери и войници и по-малко за сержанти. И за това си мислеше, когато развя знамето на плаца на бригадата на цермонията по приемането на длъжността. Принципността и уважението към хората е едно от неговите качества. По повод подбора на участници в мисии зад граница, например, той казва: “Ние не разделяме военнослужещите на жени и мъже. За нас те са военнослужещи, без значение от пола. Те или изпълняват, или не изпълняват задачите си.” Впрочем историята помни, че първите жени войници в Българската армия тръгват от 61-ва Стрямска механизирана бригада. Те полагат военна клетва на площад “20 юли” в град Карлово през есента на 2000 година. За 20 години да смениш 17 офицерски длъжности си е истинско постижение. И то винаги нагоре в армейската йерархия. Ще допълня – само в бойния строй. Такъв е най-младият генерал днес в България. Командва бригада с високи отговорности 61-ва Стрямска механизирана бригада поддържа постоянна бойна и мобилизационна готовност, провежда подготовка и участва в многонационални учения и мисии. В условия на кризи определени формирования оказват помощ на населението при овладяване и (или) преодоляване на последиците от бедствия. При военен конфликт бригадата демонстрира сила и решителност, адекватни на заплахата. Участва активно в отбраната на националната територия. Призвана е да осигурява в най-голяма степен контингентите ни зад граница. Всичко това лежи на плещите на най-младия генерал в Българската армия. ЗА НЕГО Офицер, на когото може да се разчита Бригаден генерал Дешков е достоен офицер. Преминал е през всички нива до настоящата си длъжност и поради това познава службата отвътре. Има ясна, логична и обоснована визия за развитието на 61 механизирана бригада. Той е офицер, на когото може винаги да се разчита, с отлично чувство за хумор, напорист, но без да е досаден. ГЕНЕРАЛ-МАЙОР МИХАИЛ ПОПОВ, КОМАНДИР НА СУХОПЪТНИТЕ ВОЙСКИ Поема и носи отговорност Бригаден генерал Дешков е много добре подготвен офицер. Знаещ и можещ командир. Умее да изразява собственото си мнение, да поема и носи отговорност. Той е пример за подражание за своите подчинени, честен и доблестен в отношенията си с хората. Моите лични впечатления от него са отлични. Именно такива офицери със своите качества си проправят път в своето професионално израстване. Те са и гарант за успеха му. ГЕНЕРАЛ-МАЙОР ГРУДИ АНГЕЛОВ, НАЧАЛНИК НА ВОЕННА АКАДЕМИЯ “Г.С.РАКОВСКИ”, БИВШ КОМАНДИР НА 61-ВА МЕХАНИЗИРАНА БРИГАДА Притежава качества на войскови командир Познавам го от 2008 г., когато приех командването на бригадата. Изключително добре подготвен офицер. Мога да каже, че е пример за професионализъм. Има волеви характер и едно много важно качество за войскови командир – контактен, умее да работи с хората. Нямам съмнения, че ще се справи отлично с отговорната длъжност. 61-ва механизирана бригада е от най-натоварените формирования в Сухопътни войски. Пожелава му успех! БРИГАДЕН ГЕНЕРАЛ ОТ ЗАПАСА КОЛЬО МИЛЕВ, НАРОДЕН ПРЕДСТАВИТЕЛ, БИВШ КОМАНДИР НА 61-ВА МЕХАНИЗИРАНА БРИГАДА", "date": "2019.06.27", "title": " Деян Дешков – Най-младият генерал"}
{"url": "https://trud.bg/%d0%b5%d0%b2%d1%82%d0%b8%d0%bd%d0%be-%d0%bc%d0%be%d1%80%d0%b5-%d1%81-%d0%be%d1%82%d1%81%d1%82%d1%8a%d0%bf%d0%ba%d0%b8-%d0%b4%d0%be-30-%d0%b7%d0%b0-%d1%8e%d0%bb%d0%b8-%d0%b8-%d0%b0%d0%b2%d0%b3%d1%83/", "text": "Отстъпки от 10 до 30 на сто предлагат почти всички черноморски хотели за почивки през лятото. Липсата на достатъчно ранни резервации, отлива на туристи от Русия и Германия, активизирането на преките ни конкуренти като Турция, Гърция и Египет, са причина повечето места за настаняване да останат с много празни стаи дори и през силния летен сезон. „В момента да си вземеш стая в хотел на първа линия през август не е проблем. Като на всичкото отгоре ще ти излезе по-евтино, в сравнение с платеното при първите ранни записвания през периода януари-март”, обясниха за „Труд” хотелиери от Южното Черноморие. Наша проверка показа, че дори класни петзвездни хотели на първа линия са обявили намаления за високия сезон през юли и август. В по-малки курорти на север и на юг част от хотелите въобще не са отворили врати. В най-големия български морски комплекс Слънчев бряг на пръв поглед хората в момента са много. Но реално тълпата, с която не можеш да се разминеш на улицата вечер, и липсата на място дори за хавлия на плажа са останали в миналото. Хотелите на брега на морето някакси успяват да привлекат повече туристи с големи намаления, но работят далеч от възможностите си при пълна заетост. В същото време тези на втора и трета линия разчитат единствено на ниски цени, за да привлекат гости, обясниха от бранша. Докато хотелиерите се жалват и се чудят как да намерят качествен персонал и да запълнят легловата си база, много хора злорастват. Според тях именно слабият сезон ще изчисти пазара от случайните играчи. След отлива на гостите от Русия и Германия през това лято, за първа година хотелиерите наистина насочиха усилията си за реклама към вътрешния пазар и оцениха родните туристи като най-важни. За съжаление през последните години успяха да загубят доверието на много от тях. Затова, макар и да не се афишира, почти няма собственик на хотел по морето, който при добра оферта, да не е склонен да се раздели със собствеността си. Въпреки на пръв поглед черната картина, според министъра на туризма Николина Ангелкова реалният отлив през това лято ще бъде незначителен, в рамките на 1-2%, а дори може да бъде и стопен с гъвкавите оферти в последния момент. Намаленията в цените, които направиха хотелиерите за това лято, обаче със сигурност няма да могат да бъдат компенсирани през следващите сезони, категорични са експертите. Цените в заведения до плажа по-ниски от столичните  Цените в заведенията по морето в момента са по-ниски от тези в повечето заведения в София, показа проверка на „Труд”. Само срещу 4,50 лева на плажа в Слънчев бряг получаваш ледено фрапе, като в цената влиза ползването на по-удобни от шезлонги кресла и дюшеци, както и задължителната сянка. Супите и салатите в заведенията също са по-изгодни в сравнение с тези в столицата. Срещу 4-5 лева можеш да хапнеш супа, толкова излиза и салатата. Сергиите също продават джапанки, хавлии и козметика на достъпни цени. Туристите имат богат избор от сувенири и плажни принадлежности, които могат да купят на цена от 5 лева. При отстъпките до 30 на сто за настаняването, най-скъпи край морето излизат плажните чадъри, шезлонги, шалтета и масички. 20% спад на туристите в Слънчев бряг Мария Кехайова „Случи се това, което всички очаквахме – 20 на сто спад на туристите.” Това заяви пред „Труд” хотелиерът от Слънчев бряг Веселин Налбантов. Според него, причината е, че досегашните дестинации, където е имало напрежение по една или друга причина – Турция, Тунис и Египет, вече са спокойни. Освен това на пазара е излязъл и нов играч – Албания, допълни той. „Във всички тези страни, руските туристи се приемат без визи”, посочи Налбантов. Според хотелиерите, най-многобройните туристи в комплекса Слънчев бряг за момента са англичани, поляци, чехи, сърби, македонци, чакат се и румънци. Спад има при немските туристи и при руснаците. „Сезонът не е силен и това е видимо и с просто око”, коментира и друг хотелиер от Слънчев бряг – Елена Иванова. Според нея, базата е пълна на 60%. „В слаб сезон записванията „Last Minute” вървят с 10-15%, до 20% по-евтино”, коментира Елена Иванова. Няма да вдигат тарифите за разгара на лятото Кръстина Маринова В пика на сезона през това лято нощувките в хотелите няма да поскъпнат както обичайно. Причината за това е незаетата на 100% база по морето заради спада на туристите. Най-луксозните хотели на първа линия в Златни пясъци държат цени от 90-100 евро на човек за „ол инклузив” на ден. На втора и трета линия могат да се намерят оферти „всичко в цената” за 40-50 евро на човек на ден. Градските хотели в центъра на Варна продават нощувки в луксозни стаи от 80 лв. до 120 лв., а в по-отдалечени райони за 40-60 лв. на вечер на човек. В битката за туристи се очертава сериозна конкуренция от страна на категоризираните стаи и апартаменти за гости. Наскоро от общинска дирекция „Туризъм” отчетоха двоен ръст, като само до средата на юни те са се увеличили със 100% спрямо същия период на миналата година. На 50 метра от морето могат да се намерят нощувки в едностайно студио с кухня за 35-40 лв. на вечер. По-евтина нощувка с храна от близкия магазин или скромна вечеря в крайбрежна кръчма става все по-изгодна почивка на море за поизтънелия джоб на средния българин. Предприемачи създават платформи за оферти на вериги от апартаменти и вили в близките курорти и в тях могат да се открият нощувки дори от 3 лв. до 15 лв., ако се наеме цялата база. Евтино спане от 12 лв. предлагат в квартири, освободени през лятото от студенти, до Икономическия и Медицинския университет във Варна. По това време обикновено в сайта на почивната база на властта „Евксиноград” има надпис „Свободни места няма”, но сега липсва. Цените в правителствената резиденция са непроменени от години, но от 1 юли винаги скачат с 50 до 100 лв. и най-скъпите стаи стигат 600-700 лв. за нощувка. Банско открива сезона с пързалка рекордьор Водещият български планински курорт Банско открива днес новия летен сезон като пускат кабинковия лифт до Бъндеришка поляна. Хит за туристите през лятото ще бъде 400-метровата водна пързалка на Бъндеришка поляна, която е най-дългата в Европа и единствената в света, разположена в ски център. Само в САЩ има по-дълга водна пързалка (600 метра). Водната пързалка е част от развлекателния комплекс, който отново е оформен на Бъндеришка поляна и това лято. Другите летни спортни атракции, които ще привличат любителите на планината и чистия планински въздух, са надуваеми замъци, люлки и кътове за игра на по-малките, надуваема стена за катерене, стрелбище, игрище за футбол на малки вратички, мини голф, джаги. Специална писта с улей дава възможност за т. нар. тюбинг, т.е. спускане с туби. Специално обучени инструктори ще се грижат за безопасността на всички, дошли да се позабавляват. Любителите на колоезденето могат да се отправят от Бъндеришка поляна по веломаршрути с различна трудност, а ако не разполагат със собствено колело, могат да си вземат под наем. Новост са електрически триколки, които могат да се карат по трасето за биатлон. Откритият басейн на хотел „Стражите” започва да работи от 10 до 20 ч. Цената за вход е 10 лв. Басейнът се пълни с минерална вода. От „Юлен” АД са подготвили и реколтивирали всички писти в зоната така, че да бъдат с трева и зелени, съобщиха от дружеството. Продължава политиката без пластмаса в комплекса. Затова призовават туристите да идват без пластмасови бутилки и чаши или поне да ги хвърлят в кошовете за разделно събиране на отпадъците. Нарастват задграничните пътувания Много българи избират почивка или екскурзия в чужбина, вместо да хващат тен край родното море. Туристическите пътувания на българи в чужбина през май нарастват с 2,1% и достигат 255 хил., обявиха от НСИ. В пика на лятото се очаква туристическите пътувания в чужбина да са още повече. Гърция е любимата задгранична дестинация като само през месец май е посетена от 75,7 хил. български туристи. Това е ръст от 4,7% на годишна база. На второ място е Турция с 30,2 хил. туристи от България, което е спад от 42,5%. Третата позиция е за Румъния с ръст на гостите от 46% до 23,3 хил.", "date": "2019.06.27", "title": " Евтино море с отстъпки до 30% за юли и август\t"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%be%d0%b1%d1%8f%d0%b2%d0%b8-%d0%b7%d0%b0-%d0%bf%d1%80%d1%8a%d0%b2-%d0%bf%d1%8a%d1%82-%d1%87%d0%b5%d1%80%d0%b2%d0%b5%d0%bd-%d0%ba%d0%be%d0%b4-%d0%b7%d0%b0/", "text": "Френската метеорологична служба за пръв път обяви днес най-високата, червена степен на предупреждение за опасно горещо време, съобщи БТА. Тя важи за четири департамента в южната част на страната, включително градовете Марсилия, Ним, Монпелие и Авиньон. Червената степен е най-високата от трите, които се използват за опасни метеорологични условия и означава, че „има риск за всички, дори за хората в добро здраве“, посочи Метео Франс. За 76 от 96 департамента в континентална Франция и Корсика вече бе обявена втора, оранжева степен на опасност.  Вчера средната температура във Франция бе 34,9 градуса. Подобни стойности, но с половин градус по-ниски, последно са били регистрирани през 1952 г., предаде ТАСС. Заради жегата днес бе решено да бъдат затворени 225 училища, отложено е и провеждането на изпити, насрочени за 26-28 юни.", "date": "2019.06.27", "title": " Франция обяви за пръв път червен код за опасни жеги"}
{"url": "https://trud.bg/%d0%b5%d0%b4%d0%bd%d0%b0-%d1%88%d0%b5%d1%81%d1%82%d0%b0-%d0%b8%d1%81%d1%82%d0%b8%d0%bd%d0%b0-%d0%b7%d0%b0-%d0%b2-%d0%bd%d0%b0%d0%b9%d0%b4%d0%b5%d0%bd%d0%be%d0%b2/", "text": "В един от бившите мои вестници – „24 часа“, вчера пуснали честитка за рождения ден на Валери Найденов. Това е добро, той има сериозен принос за развитието на въпросния вестник до едно време. Не мога да разбера само докога по най-тепегьозки начин бивши мои и негови служители ще мъчат историята и в тази обикновена честитка с твърденията, че Валери бил основател на „24 часа“. В тия приказки се съдържа едва една шеста от историческата истина. „24 часа“ е основан и създаден от основателите и създателите на Пресгрупа „168 часа“ Радостина Константинова, светла й памет, Емил Петков, Владимир Райчев, Драгомир Василев, Валери Найденов и моя милост. Тези шестимата, всеки със своето можене, направихме „168 часа“ и „24 часа“. Ние шестимата сме основателите. Това е положението, въпреки продължаващите 20 години жалки опити да се подменя историята. Наздраве, Найденов, не се измъчвай.", "date": "2019.06.27", "title": " Една шеста истина за В. Найденов"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bd%d0%b8%d0%bc%d0%ba%d0%b8-%d0%be%d1%82-35-%d0%b8%d1%8f-%d1%80%d0%be%d0%b6%d0%b4%d0%b5%d0%bd-%d0%b4%d0%b5%d0%bd-%d0%bd%d0%b0-%d0%bf%d1%80%d0%b5%d1%81%d0%bb/", "text": "Само преди ден попфолк певицата Преслава навърши 35 години, а рождения си ден отпразнува в столична дискотека с близки приятели и шумно парти. Софи Маринова сподели няколко снимки и видеа от партито, на което дори синът й Лоренцо изпя най-новата си песен, която все още не е излязла, в чест на Преслава. Самата рожденничка също публикува кадри от празника си в Instagram, а към тях написа: „Един от най-веселите ми рожденни дни. Благодаря на всички приятели, които го направиха такъв“.", "date": "2019.06.27", "title": " Вижте снимки от 35-ия рожден ден на Преслава"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%85%d0%b0%d1%80%d0%b0%d0%ba%d1%82%d0%b5%d1%80%d0%b8%d1%81%d1%82%d0%b8%d0%ba%d0%b8%d1%82%d0%b5-%d0%bd%d0%b0-%d0%bd%d0%b0%d0%b9-%d0%bd%d0%be%d0%b2/", "text": "Създателите на най-новата междуконтинентална балистична ракета – „Сармат“, за първи път разкриха нейните тактико-технически характеристики, съобщи БТА./ Далекобойността на „Сармат“ е 18 хиляди километра, изходното тегло е 208,1 тона, масата на полезния товар е десет тона. Масата на горивото е 178 тона, дължината на ракетата е 35,5 метра, а диаметърът е три метра. Типът бойна глава е отделима с блокове с индивидуално насочване. Според терминологията на НАТО ракетата се нарича „Сатана-2“. „Сармат“ (РС-28) ще замени най-тежката в света стратегическа ракета „Воевода“. Работата по разработване на проекта започна през 2011 г. Концепцията на комплекса „Сармат“ е доставянето на бойни глави по траектории, които затрудняват унищожаването им дори от перспективни системи за противоракетна отбрана. Миналата година Владимир Путин, в обръщението си към Федералното събрание, обяви началото на активната фаза на тестването на „Сармат“. Първите серийни ракети трябва да влязат в експлоатация през 2021 година.", "date": "2019.06.27", "title": " Разкриха характеристиките на най-новата руска балистична ракета „Сармат“"}
{"url": "https://trud.bg/%d1%81%d0%b0%d0%bc%d0%be-%d0%b5%d0%b4%d0%bd%d0%b0-%d0%be%d1%82-%d0%bf%d1%80%d0%be%d0%b2%d0%b5%d1%80%d0%b5%d0%bd%d0%b8%d1%82%d0%b5-%d0%ba%d1%8a%d1%89%d0%b8-%d0%b7%d0%b0-%d0%b3%d0%be%d1%81%d1%82%d0%b8/", "text": "Само една от проверените девет къщи за гости в област Кърджали не работи като такава. Това установи проверка на експерти от Държавен фонд „Земеделие“, предаде  . Къщата се намира в района на Крумовград и за нея има решение да бъдат върнати отпуснатите пари, съобщи ръководителят на фонда в Кърджали Айджан Ахмед. „Правени са проверки и преди тази проверка, от служители на техническия инспекторат към Държавен фонд „Земеделие“, и е установено, че къщата не функционира като такава. Къщите, които лично аз съм посетил, си работят, но е притеснителен фактът, че не са достигнали този брой нощувки, които са заложени по бизнес план“, каза Ахмед.", "date": "2019.06.27", "title": " Само една от проверените къщи за гости в Кърджалийско не работи като такава"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-432/", "text": "Евтино море с отстъпки до 30% за юли и август  Отстъпки от 10 до 30 на сто предлагат почти всички черноморски хотели за почивки през лятото.       Де си, Гоце, де си, Ернесто  Ако Делчев беше жив, отдавна щяха да са му пратили КПКОНПИ и запорирали пистолета и сабята – коментар на Емил Спахийски.       Готови сме за летния сезон, чакаме 780 командировани полицаи Интервю на Мария Кехайова с директора на ОД на МВР-Бургас старши комисар Калоян Калоянов       Забравената или пренебрегната българска дипломация Външната политика на всяка държава се формира от най-висшите властови институции – парламент, държавен глава и правителство – анализ на доц. Йордан Величков.", "date": "2019.06.27", "title": " Вижте акцентите в броя на вестник „Труд“ в петък, 28 юни 2019 г."}
{"url": "https://trud.bg/%d1%83%d0%b1%d0%b8%d0%b2%d0%b0%d1%82-%d0%bc%d0%b5%d0%bb%d0%b5%d0%ba-%d0%b2%d1%8a%d0%b2-%d0%b2%d1%8a%d1%82%d1%80%d0%b5%d1%88%d0%b5%d0%bd-%d1%87%d0%be%d0%b2%d0%b5%d0%ba/", "text": "По сценарий адвокатът на мафията Мелек Йълдъз, доведена дъщеря на Джелал Думан, и момичето, което влиза в сърдечна връзка със Сапр, ще бъде убита. Така че младата и красива актриса Бенсу Сорал излиза от сериала „Вътрешен човек“ някъде по средата му. Това се случва по сценарий, а не защото тя е поела друг ангажимент по време на снимките на поредицата. Това е първата среща на българските зрители с Бенсу Сорел, въпреки че тя и изключително популярна в южната ни съседка като актриса и модел. Печели ролята на Мелек на кастинг, като преди това е участвала в турската версия на „Малки сладки лъжкини“ и между 2012 и 2014 г. има няколко епизодични роли в други поредици. Бенсу Сорел е родена през 1991-а в Бурса. Родителите й са преселници – майка й от България, а баща й – от Македония. Бенсу има по-голяма сестра, която също е актриса и се казва Ханде Сорел. Двете имат и мо-малък брат – Бедирхан. Бенсу завършва графичен дизайн в Университета за изящни изкуства в Мармара.  Насърчена от сестра си, която вече е станала известна актриса, Бенсу става модел, като именно на подиума получава и първото предложение да се снима в епизодична роля. Така филмовата кариера на Бенсу Сорел стартира с поредицата „Razvilka“, а после, приема предложението да се снима в сериала „Съвест“. Благодарение на добрата си игра, печели много фенове с ролята на Мирай във филма „Bowed Heads”, а след това идва и „Малки лъжкини”. От този момент актрисата вече става много популярна. За нея обаче първата й ключова роля е тази на адвокат Мелек във „Вътрешен човек“ който се снима през 2016 година. Още повече – партнира си с едни от най-известните млади турски актьори като Чаатай Улусой и Арас Булут Ийнемли. След приключване на участието й, си дава известна почивка. Заслужава да се отбележи, че Бенсу за малко се разминава с ролята на Кьосем Султан, която в последния момент е дадена на Берен Саат. Затова Сорел решава да зареже за малко актьорството и използва перфектните си форми и привлекателна визия, за да се снима в реклами, а междувременно и в клип на певеца Мурат Далкълъч. След телевизионния сериал „Сладки лъжкини”, набралата популярност Бенсу Сорал е обект на ухажване от страна на богатия бизнесмен Хакан Баш, който притежава турски портал за модни дрехи в световната мрежа. Той е и един от спонсорите на сериала „Вътрешен човек“ и за да впечатли красивата актриса, й изпраща подарък, но Бенсу решава да не го приеме. Това още повече амбицира Хакан да се бори за сърцето на екранната Мелек. В крайна сметка хубавицата се подава на упоритите му ухажвания и през март 2018 г. двамата са снимани от папараци на яхтата на бизнесмена в компанията на приятели. След това Хакан успя да сложи и пръстен на ръката на Бенсу и през септември 2018 година двамата вдигат сватба. Междувременно и сестрата на Бенсу – Ханде Сорел също се омъжва.", "date": "2019.06.27", "title": " Убиват Мелек във „Вътрешен човек“"}
{"url": "https://trud.bg/%d0%bf%d0%be%d0%bb%d0%b7%d0%b2%d0%b0%d0%bc%d0%b5-%d0%bf%d1%80%d0%b5%d0%b7-%d1%82%d0%b5%d0%bb%d0%b5%d1%84%d0%be%d0%bd%d0%b0-190-%d1%83%d1%81%d0%bb%d1%83%d0%b3%d0%b8-%d0%be%d1%82-%d1%87%d0%b8%d0%bd/", "text": "През мобилния телефон всеки вече може да ползва 190 административни услуги. Държавна агенция „Електронно управление” представи как става достъпът до портала https://egov.bg/wps/portal/, който дава възможност на потребителите да правят справки, да подписват и подават документи онлайн и дори да плащат свои задължения към администрацията електронно. За целта е нужен квалифициран електронен подпис, който по принцип струва между 28 и 60 лв. годишно. Но ако ползвате само пет подписа годишно, може да не плаща за абонамент, а издаването му е безплатно. От агенцията гарантираха, че електронният подпис е законово регулиран механизъм и няма опасност за личните данни на хората, тъй като приложението на телефона използва биометрични данни – лицево разпознаване и пръстов отпечатък за влизане в системата. Порталът е пуснат тестово и през следващите четири месеца достъпът ще бъде безплатен, но за част от услугите ще се плаща – за тези, за които и до момента се изискват пари на гише за издаването на даден документ. За сравнение от НАП предоставят съвсем безплатно своите онлайн услуги, без електронен подпис. В момента в портала Evog можете да заявите електронно удостоверения, например издаване на бележка за настоящ адрес, за семейно положение, заявяване на социални помощи или да поискате онлайн удостоверение за осигурителен стаж. От КАТ са проявили интерес към портала и в момента с агенцията преговарят да се даде възможност през него да променяме малък и голям талон на автомобила, с което да спестим няколко часа чакане на опашки. От държавната агенция коментираха, че основни регистри и системи на централната администрация вече са свързани в системата RegiX. Там се извършват 165 типа справки от 62 регистъра на централни администрации. Над 2 млн. транзакции за достъп до информация се осъществяват средно на месец през портала. Най-голямата част от тях са проверка на документи за кандидатстване в детските градини.", "date": "2019.06.27", "title": " Ползваме през телефона 190 услуги от чиновници"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%80%d1%83/", "text": "Сътрудничеството в областта на търговията и туризма са обсъдили на среща днес вицепремиерът и външен министър Екатерина Захариева и посланикът на Руската федерация у нас Анатолий Макаров, съобщават от външното ни министерство. На срещата първият ни дипломат е изразил надежда, че по време на визитата ѝ в Москва двете страни ще подпишат новата петгодишна междуправителствена Програма за сътрудничество в областта на културата, образованието и науката, която е в процес на съгласуване от руска страна. Захариева и Макаров са обсъдили и предстоящото през септември заседание на Междуправителствената комисия за търговско и икономическо сътрудничество. За миналата година страната ни е била посетена от  над половин милион  руски туристи, което поставя Русия на шесто място, припомнят от Министерството на външните работи. На 7 юли България и Русия отбелязват 140 години от установяване на дипломатически отношения. По този повод в София утре предстои презентация на албум и изложба за 140 години на руско-българските дипломатически отношения.", "date": "2019.06.27", "title": " Министър Захариева и посланикът на Русия обсъдиха сътрудничеството в търговията и туризма"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%bf%d1%80%d0%b5%d0%bc%d0%b5%d1%80%d0%b8%d1%85%d0%b0-%d1%81%d0%b8%d0%bb%d0%b8-%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be-%d1%81/", "text": "Приключи XVII Национално ученическо състезание „Защита при бедствия, пожари и извънредни ситуации“. За втора поредна година в историята на състезанието домакин на ученическата надпревара бе гостоприемният град Стара Загора. Седемнадесетото издание на състезанието премина в дух приятелство и феърпелей, съобщиха от МВР. Всички 112 деца от цялата страна демонстрираха знания и умения за преодоляване на различни природни и причинени от човека бедствия и сложни ситуации. Гости на финалното състезание бяха областният управител на Стара Загора Гергана Микова, Иванка Сотирова, зам. кмет на община Стара Загора, началникът на РУО- МОН Татяна Димитрова и комисар Стоян Колев, директор на РДПБЗН – Ст. Загора. При изключително напрегната конкуренция златните медали с 245,50 точки заслужено спечели представителният отбор на област Видин от ППМГ „Екзарх Антим I“. Второ място, само на половин точка от победителите, беше спечелено от учениците на ОУ „Отец Паисий“, село Златуша, област Кърджали. Трети на стълбичката с общ резултат от 244,50 точки се качиха децата от 6-то ОУ „Свети Никола“, гр. Стара Загора. Всички участници в надпреварата получиха сертификати за участие, а победителите – и предметни награди, осигурени от ГД „Пожарна безопасност и защита на населението“ и Националния дворец на децата.", "date": "2019.06.27", "title": " Ученици премериха сили в национално състезация за защита при бедствия и аварии"}
{"url": "https://trud.bg/%d1%81%d0%be%d1%84%d0%b8%d1%8f-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d1%81-%d0%b1%d1%80%d0%be%d0%bd%d0%b7-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d0%b1%d1%8a%d0%bb%d0%b3/", "text": "София Георгиева се пребори за бронза на европейските игри в Минск. В категория до 68 кг на турнира по борба националката се наложи над литовката Дануте Доминикатите с 4:1. Това е 13-то отличие за България от игрите в беларуската столица. Преди това Мими Христова също си осигури медал, след като се класира за финала в категория до 57 кг.", "date": "2019.06.27", "title": " София Георгиева с бронз в борбата, България с 13-то отличия в Минск"}
{"url": "https://trud.bg/14-%d0%bd%d0%be%d0%b2%d0%b8-%d0%bb%d0%b8%d0%bd%d0%b5%d0%b9%d0%ba%d0%b8-%d1%89%d0%b5-%d0%bf%d0%be%d0%bb%d1%83%d1%87%d0%b0%d1%82-%d0%b1%d0%be%d0%bb%d0%bd%d0%b8%d1%86%d0%b8%d1%82%d0%b5-%d0%b2-%d0%ba/", "text": "„Град Кърджали и областта ще получат общо 14 нови линейки, които ще бъдат доставени по линия на големия проект за модернизация на спешната помощ в страната. Първата линейка тип Б вече е в Спешния център в града, втората – тип С се очаква през средата на месец юли“. Това заяви министър Кирил Ананиев при посещението си в областния град, съобщиха от МЗ. Днес в Кърджали той присъства на представянето на две високотехнологични линейки, с които ще разполага Центърът за спешна медицинска помощ в града. Санитарните автомобили са закупени по проект „Получаване на спешна/ ежедневна медицинска помощ чрез насърчаване на иновациите в трансграничния регион Гърция-България”, съфинансиран от Европейския съюз чрез програмата за трансграничното сътрудничество ИНТЕРРЕГ 2014-2020 г. „Това е район с труднодостъпни места, а с новите линейки ще се осигури здравна грижа за всеки пациент. Линейки с такъв тип оборудване няма на други места у нас“, посочи още здравният министър. Той коментира, че основен момент в проекта за трансгранично сътрудничество е повишаването капацитета на здравните специалисти от двете страни на границата, обмяна на опит, както и намаляване на негативните ефекти от пътно-транспортните произшествия и инцидентите в пограничните региони. Здравният министър поздрави екипите на ЦСМП-Кърджали и на техните партньори от гр. Кавала за успешното реализиране на проекта. По-късно днес в МБАЛ „Д-р Атанас Дафовски“ – Кърджали министър Ананиев ще представи прилагането на Методиката за формиране на разходите за персонал пред ръководствата на кърджалийската многопрофилна болница, МБАЛ – Хасково и МБАЛ „Д-р Братан Шукеров” – Смолян.", "date": "2019.06.27", "title": " 14 нови линейки ще получат болниците в Кърджалийско"}
{"url": "https://trud.bg/%d0%b3%d0%be%d1%86%d0%b5-%d0%b4%d0%b5%d0%bb%d1%87%d0%b5%d0%b2-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%b0/", "text": "На 20 юни по скопския телевизионен канал „Алсат-М“ президентът на Македония Стево Пендаровски каза, че Гоце Делчев е бил българин. Но го направи с уговорка – Гоце Делчев се е борил за самостоятелна македонска държава. Историческите факти обаче са следните: На 23 октомври 1893 г. в Солун е създадена Вътрешната македоно-одринска революционна организация (ВМОРО) и с автономизма като цел. Нейният председател д-р Христо Татарчев формулира идеята за присъединяване на Македония към България по следния начин: „Не можехме да възприемем гледището за пряко съединение на Македония с България, защото виждахме, че туй ще срещне големи мъчнотии поради противодействието на Великите сили и аспирациите на съседните малки държави и Турция“. Затова и основоположниците на ВМОРО (сред тях е и Гоце Делчев, привлечен след създаването u от Даме Груев), като се опират на чл. 23 от Берлинския договор, предвиждащ автономия на останалите в границите на Османската империя Македония и Одринска Тракия, се обявяват за една автономна Македония „с предимство на българския елемент“, която сетне би могла по-лесно да се съедини с България. Това признава и самият Гоце Делчев. През 1900 г. той посещава Източна Тракия, българското население, на което също се бори за отхвърляне на турското господство и по време на това посещение се дискутира въпроса за общи действия. В свои спомени Димитър Груев от Лозенград описва среща в село Пирок, на която между Гоце Делчев и местния революционер Стоян Лозев възниква спор за това каква трябва да бъде целта на общата борба – автономия на Македония и Одринско или присъединяване към България? „Одринско, изтъква Лазов, е пред вратите на Отоманската столица и Дарданелите и Турция ще употреби всички сили и средства за бързото и безмилостно потушаване на въстанието в нашия край… ние одринци, не ще можем да придобием своята свобода, освен с вмешателството на България“. На това Гоце Делчев, отговаря: „Ние, българите от Македония и Одринско, не трябва да изпущаме изпредвид, че… една намеса на България ще предизвика намесата и на съседните държави и може да доведе до разпокъсването на Македония. Ето защо народите, населяващи тия две области, трябва сами с общи усилия и жертви да извоюват своята свобода и независимост в границите на една автономна Македоно-Одринска държава, като разчитаме само на материалната и морална подкрепа на България и на Великите сили“. Тук Гоце Делчев, наистина говори за „македонска държава“, но не като държава на някакъв отделен, различен от българския, македонски народ, а като такава, която да съхрани целостта на Македония, в която живеят още турци, гърци, сърби и други народности, но която е населена предимно с българи. Той говори обаче не само за „държава“, но и за „антономия“, като казва: „Трябва да се борим за автономията на Македония и Одринско за да ги запазим в тяхната цялост, като един етап за бъдещето им присъединяване към общото българско отечество“. Ако македонските революционери са хранели някакви надежди за независима Македония, която по-късно да се присъедини към България, след трагичния разгром на България в Междусъюзническата и Първата световна война за такава възможност изобщо не може и да става дума. Затова и започват да се търсят други варианти, като се очертават две течения – на федералисти и автономисти. Сред федералистите са Христо Татарчев, Гьорче Петров, Димо Хаджидимов, Михаил Герджиков и други дейци на ВМОРО, които застъпват позицията за „балканско единство“ и за Македония като част от „Балканска федерация“, с участие на Югославия. Тази позиция е съгласувана с Коминтерна, а Белград подкрепя тази идея, защото Македония би била под неин контрол. Сред „автономистите“ са Тодор Александров, Александър Протогеров, Иван (Ванче) Михайлов и Петър Чаулев, които на 20 декември 1919 г. възстановяват в София разкъсваната от противоречия ВМОРО, като Вътрешна македонска революционна организация (ВМРО). ВМРО отхвърля „федеративната“ идея, защото смята, че българщината в автономна Македония под сръбски контрол ще бъде унищожена (което и става в бъдеще след включването на Вардарска Македония в Югославия). В директива от 11 юни 1920 г. на ЦК на ВМРО като цел е записано „извоюването на свободата – под формата на автономия или независимост – на Македония в нейните етнографически и икономически граници“. Тези дни в скопския „Нова Македония“ се появи и някакъв уж вече разсекретен „секретен доклад“ на ЦРУ, в който се твърди, че през март 1949 г. в Анкара се е провела среща между представители на Югославия и делегация на ВМРО, ръководена от Иван (Ванче) Михайлов, на която Михайлов поискал съдействието на Югославия за формиране на „независима македонска държава“. Югославия се съгласила да окаже съдействие, като в замяна Михайлов се е съгласил да се откаже от всички антиюгославски дейности. Твърденията в този доклад издишат по много точки. След деветнадесетомайския преврат от 1934 г. ВМРО е поставена извън закона, на Ванче Михайлов е издадена смъртна присъда, той емигрира и организацията, която вече няма подкрепата на българските власти, практически престава да представлява някакъв политически фактор. Към 1949 г. ВМРО, която е избила много видни комунистически и земеделски функционери, вече няма възможности за влияние в България. А Ванче Михайлов е анатема за Югославия, която е кроила планове за неговото убийство по време на временното му пребиваване в Турция. Сърбите не са забравили също, че на 13 февруари 1928 г. македонската революционерка Мара Бунева убива в Скопие сръбския областен управител Велимир Превич, организатор на гонения и преследвания на дейци на ВМРО, а на 13 юли 1928 г. друг екзекутор на ВМРО, Иван Момчилов, прострелва в главата Жика Лазич, шеф на сръбската полиция и активен участник в асимилирането и денационализирането на българите във Вардарска Македония. Изключено е и Югославия да приеме да отцепи от своята федерация Вардарска Македония, като още по-малко това е възможно по отношение на Гърция, която отдавна е приобщила Егейска Македония. „Секретният доклад“ съдържа и други граничещи с фантасмагория твърдения: на срещата бил сключен „пакт за съвместна отбрана“, съгласно който при въоръжени конфликти македонските групировки ще оперират съвместно с югославските въоръжени сили, а разузнавателните служби на ВМРО в България, Гърция, Албания и Румъния (?) ще бъдат на разположение на Югославия. Твърденията на македонския президент Пендаровски и на „секретния доклад“, за това, че Гоце Делчев, а и Ванче Михайлов са се обявявали за създаване на „македонска държава“, имат една цел – да обосноват някак си, съществуването в по-далечното минало на някакъв македонски народ и на някаква македонска държава, която по различни исторически обстоятелства е престанала да съществува, но за възстановяването на която са се борили македонските революционери в лицето на ВМРО. Но историческите факти сочат, че създателите на ВМОРО и впоследствие на ВМРО и още други македонски организации, всички те са се определяли като българи. И съзнавайки невъзможността да присъединят Македония към България, са търсели възможност за независима Македония, с преобладаващ български елемент, чрез автономия, федерация и всякакъв друг възможен начин. Това са факти, които българските историци трябва да изтъкват пред македонските си колеги и признаването на Гоце Делчев за българин е едно добро начало, но не е достатъчно – македонските историци следва да приемат и българския произход на всички видни създатели и функционери на македонското освободително движение, както и да привлекат вниманието им към спомените на Иван Михайлов, написани и публикувани на чист български език, в които той цитира публикация на виенския „Райхспост“ от 1924 г. под заглавие „Македонска трагедия“, в която се казва: „Всички изтъкнати слависти… признават и сговорно свидетелствуват, че езикът, говорен в Македония, е български говор… От историческо гледище Македония е принадлежала на България“.", "date": "2019.06.27", "title": " Гоце Делчев и македонската държава\t"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be%d1%82%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d0%ba%d0%be%d1%82/", "text": " в община Котел е отменено. Това съобщи кметът на общината Коста Каранашев по  . Той посочи, че всички засегнати от пороя улици са разчистени и вече има достъп до домовете на хората след падналия пороен дъжд в ниската част на града вчера следобед. 80 литра на квадратен метър е дъждът, който наводни около 20 къщи, нанесе щетите по автомобили и къщи, и изнесе асфалта от улиците. Противопожарната служба се е включила в отводняването на 58 жилищни сгради, котелно помещение на Районен съд Котел, Пантеона на Георги Раковски, Исторически музей, цех за пластмаси, бензиностанция и ресторант. От община Котел бяха осигурени два багера, с които са разчистени струпаните до мостовете и по улиците наноси, отпадъци и клони. Най-тежко засегнати от пороя са четири улици в ниската част на града. Каранашев заяви, че ще иска помощ от държавата за възстановяването на засегнатите улици. „Ще искаме помощ, защото наистина имаме по улица „Иглика“, по „Луда Камчия“, по „Кръстьо Раковски“, това са улици, „Гърневец“, които вече не съществуват. Целият асфалт е изровен, целият асфалт го няма. Така че там трябва да реагираме по най-бързия начин“. Очаква се днес на сесията на Общинския съвет кметът да внесе предложение за отпускане на парични обезщетения на пострадалите семейства. Ще бъде разкрита и дарителска сметка за подпомагане на бедстващите.", "date": "2019.06.27", "title": " Отмениха бедственото положение в Котел"}
{"url": "https://trud.bg/%d1%81%d1%8a%d1%80%d0%b1%d0%b8%d1%8f-%d1%89%d0%b5-%d0%bf%d0%be%d0%bb%d1%83%d1%87%d0%b8-1791-%d0%bc%d0%b8%d0%bb%d0%b8%d0%be%d0%bd%d0%b0-%d0%b5%d0%b2%d1%80%d0%be-%d0%be%d1%82-%d0%b5%d1%81/", "text": "Министърът на европейската интеграция на Сърбия Ядранка Йоксимович и европейският комисар по разширяването Йоханес Хан  подписаха пакета за предприсъединителна помощ по ИПА 2018 в размер на 179,1 милиона евро, съобщи Макфакс. Програмата ИПА 2018 предвижда подкрепа за проекти в областта на опазването на околната среда, иновациите, развитието на туристическата инфраструктура, както и подкрепа за уязвимите категории по пътя на страната към членството в блока.", "date": "2019.06.27", "title": " Сърбия ще получи 179,1 милиона евро от ЕС"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bf%d1%83%d1%81%d0%ba%d0%b0-%d0%be%d1%82-%d0%b7%d0%b0%d1%82%d0%b2%d0%be%d1%80%d0%b0-%d1%81%d1%82%d0%be%d1%82%d0%b8%d1%86%d0%b8-%d0%ba%d1%80%d0%b0%d0%b4%d1%86/", "text": "С новия ревизиран Кодекс единствена предпоставка за преследване на кражбата като углавно престъпление е присвоената сума да надхвърля 120.000 евро. Стотици гръцки и чужди граждани обвиняеми или осъдени за взломове и кражби излежаващи присъди в затворите на Гърция ще бъдат освободени след 1-ви юли. Причина е промяната на Наказателния Кодекс и конкретно преразглеждането на член 374, който засяга казусите на кражба. Напрегната атмосфера цари относно последствията, които ще предизвика конкретното изменение на Наказателния Кодекс, тъй като всички джебчии ще бъдат освободени и ще плъзнат отново в страната. Според първи оценки над 300 е броя на осъдените, които ще се окажат в близко време извън затворите само в област Атика. През юни на 2018 г., Атинската полиция след разследване в продължение на месеци арестува джебчийска банда от 33 души, главно жени с ромски произход от България и Румъния, както и четирима египтяни, които бяха обвинени, че в рамките на няколко седмици са извършили 57 кражби от туристи в търговския триъгълник на Атина. Доказано бе тяхно участие в още 300. Срещу тези 33 обвиняеми бе приложено наказателно преследване за организиране на престъпна група като 19 от тях бяха задържани. Делото им бе планувано за началото на месеца, но техните адвокати поискаха и постигнаха отлагане за след 1-ви Юли, след влизане в сила на новия наказателен кодекс. По тази причина те ще бъдат освободени. Преди преразглеждането на Наказателния Кодекс, кражбата бе престъпление преследвана на ниво углавно престъпление в следните два случая: „ако е извършено от двама или повече извършители и „ако актът е извършен от лице, което предприема кражби или грабежи професионално ако общата стойност на крадените предмети надхвърля сумата от 120.000 евро”. С новия ревизиран Кодекс се отменят въпросните две разпоредби. Единствена предпоставка за преследване на ниво углавно престъпление е сумата на крадените вещи да надхвърля 120.000 евро. При извършване на обир полицията ще трябва да докаже, че общата стойност на плячката надвишава сумата от 120.000 евро. В противен случай, заподозреният ще бъде обвинен за извършване на леко престъпление и на следващия ден след неговото арестуване ще бъде освободен, поясняват юристи. Според полицейски източници, около 100 дела, които се намират в Атинския Апелативен Съд, свързани с углавни престъпления, след 1-ви юли ще стигнат до съдебната зала „превръщайки се” в леки престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.27", "title": " Гърция пуска от затвора стотици крадци\t"}
{"url": "https://trud.bg/%d0%b3%d1%80%d1%83%d0%b7%d0%b8%d1%8f-%d0%b8%d1%81%d0%ba%d0%b0-%d0%be%d0%bf%d0%b8%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d0%bf%d1%80%d0%be%d0%b8%d0%b7%d0%b2/", "text": "Грузия иска опита на България в производството на етерично-маслени култури. Това стана ясно по време на среща между министъра на земеделието, храните и горите Десислава Танева и  извънредния и пълномощен посланик на Грузия в България Н.Пр.Тамара Лилуашвили, съобщиха от МЗХГ. От страна на Грузия бе поискано експертно сътрудничество и научен опит в областта на розопроизводството. Министър Танева заяви, че страната ни е готова да сътрудничи и подчерта, че има ръст  при производството на етерично-маслени култури. Тя допълни, че има изградени големи преработвателни предприятия, а и българското розово масло е със защитено географско указание от Европейската комисия. „България има Институт по розата в Казанлък, където работят едни от най-добрите научни специалисти, от които Грузия може да почерпи опит“, категорична бе тя. От своя страна Н.Пр.Тамара Лилуашвили благодари и заяви, че за Грузия е чест да почерпи опит от България, която е сред водещите производители  на етерично-маслени култури. По време на срещата двете страни обсъдиха и възможността за сътрудничество в областта на винопроизводството и търговията със селскостопански стоки.", "date": "2019.06.27", "title": " Грузия иска опита на България в производството на етерично-маслени култури"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d0%b7%d0%bb%d0%b0%d1%82%d0%b5%d0%b2%d0%b0-%d0%bd%d0%b5%d0%bb%d0%b5%d0%bf%d0%b8%d1%82%d0%b5-%d1%81%d1%80%d0%b0%d0%b2%d0%bd%d0%b5%d0%bd%d0%b8%d1%8f-%d0%bc%d0%b5/", "text": "„Оценяваме като груба политическа грешка   от премиера Борисов нелепи сравнения между Гоце Делчев и Ернесто Че Гевара. Те поставят под въпрос българската позиция за обща история между България и Северна Македония до 1944 г., вредят на българския интерес и на практика обслужват чужда политика в момент на изострени противоречия с македонската страна“. Това заявява зам.-председателят на БСП по международна дейност Деница Златева в своя позиция, съобщиха от пресцентъра на БСП. Според нея нито по своя характер, нито по своите цели борбите на тези две исторически личности могат да бъдат сравнявани и всякакви паралели между тях показват незнание и повърхностно отношение и към историята, и към настоящето. „Настояваме българското правителство да се съсредоточи върху изпълнението на Договора за добросъседство, сътрудничество и приятелство между България и Република Северна Македония, а министър-председателят да информира Народното събрание за резултатите от прилагането на Договора във връзка с две години от неговото подписване (01-08-2017 г.)“, заяви Златева.", "date": "2019.06.27", "title": " Деница Златева: Нелепите сравнения между Гоце Делчев и Ернесто Че Гевара са груба политическа грешка"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b0-25-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%bc%d0%bb%d0%b0%d0%b4%d0%b5%d0%b6%d1%8a%d1%82-%d1%83%d0%b1/", "text": "Присъда от 25 години затвор, при строг режим,  получи 22-годишният Сали П., който уби при грабеж на 20 лв. таксиметров шофьор в Разград. Присъдата е произнесена точно четири месеца след тежкото престъпление, което стана на 27 февруари, уточняват от Апелативна прокуратура във Варна.  Младежът, който отнел живота на 63-годишния водач, за да си осигури пари за хазарт, се признал за виновен. Поискал  съкратено съдебно следствие и така избегнал доживотен затвор, за каквато присъда е настоявало обвинението. След намаляването с една трета, каквото е законовото положение, се е стигнало до 25 години лишаване от свобода, допълват от прокуратурата. Както „Труд” съобщи, Сали се върнал от Германия буквално дни преди да убие таксиметровия шофьор Красимир И. Изкараните зад граница пари младежът проиграл на хазарт и решил спешно да намери финансиране. Качил се в злополучното такси от пиаца на автогарата в Разград и по пътя към село Дянково нападнал шофьора.  Предвидливо бил седнал зад него и забил нож във врата му. Аутопсията установи, че има шест прорезни рани, като е била прерязана и сънната артерия на мъжа. После нападателят извлачил тялото в храстите. Взел от жълтата кола 20 лв., таблета и мобилния телефон на убития. Излизайки на пътя, попаднал пред кола, шофирана от жена, която спряла, тъй като решили, че е станала катастрофа. Тя предположила, че младият мъж е пострадал и предложила да го откара до Разград. Той обаче отказал да ходи в болница и слязъл в центъра, където бил засечен от камера. Записът по-късно помогнал за разкриването му, а бутилката минерална вода в колата на жената, от която пил, послужила като поредно категорично доказателство с оставените по нея следи. В Разград Сали проиграл и заграбените с кръв пари. После направил опит да изгори връхната дреха на шофьора, която взел, за да скрие собствените си опръскани  дрехи. Подпалил и мобилния телефон на водача. Вещите били намерени в квартала,  където по-късно бил задържан и извършителят. Част от неговите дрехи, също пропити с кръв, били открити в дома на приятелката му. В съда в Разград, Сали  изразил съжаление пред близките на убития и се бил извинил. Само два дни преди да попадне на пътя на убиеца си таксиметровият водач празнувал рожден си ден, който се оказал последен. Присъдата на младежа, отнел живота му, не е окончателна и подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.27", "title": " Осъдиха на 25 години затвор младежът, убил таксиметров шофьор край Разград"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5-%d0%bd%d0%b0-%d0%bd%d0%be%d0%b2%d0%b0-%d1%81%d0%b8%d1%81%d1%82%d0%b5%d0%bc%d0%b0-%d0%b7%d0%b0/", "text": "Проект за „Създаване на Система за управление на водите в басейна на река Искър (СУВ-БРИ)“ беше представен днес от заместник-министъра на околната среда и водите Красимир Живков, директора на дирекция „Управление на водите“ Илияна Тодорова и изпълнителите на дейностите на пресконференция днес. Проектът е пилотен и поставя началото на изграждане на Национална система за управление на водите в реално време (НСУВРВ). При изграждането на новата система ще се използва високотехнологичен геодезичен дрон, който ще събере пространствени и геодезични данни за басейна на реката. Ще бъдат инсталирани метеорадар и мониторингови станции, които ще конструират и прилагат хидравлични модели, за да се събира и прогнозира информация при наводнения, включително обхватът, скоростта и нивото на повишение на водата в реално време. Ще бъде изработена географска информационна система, която ще показва цифров модел на терена и ще интегрира данните от мониторинговите станции. Системата ще служи, за да се предприемат адекватни мерки от всички отговорни институции при аварийни ситуации, както и за уведомяване на населението при риск от наводнения. Мерките за защита ще обхванат 1,3 млн. жители от 8 общини по поречието на реката – Столична, Своге, Костинброд, Елин Пелин, Горна Малина, Сливница, Роман и Ботевград, като в процеса на изпълнение може да се идентифицират и други общини, които ще се ползват от нея. Пилотният проект се финансира от Оперативна програма „Околна среда 2014 – 2020“ и е на обща стойност 6 964 000 лв., от които 5 919 400 лв. са европейско финасиране и 1 044 600 лв. – национално съфинансиране. Срокът за реализацията му е април 2022 г. „Новата система е свързана с изпълнението на първите планове за управление на риска от наводнения, които бяха приети от Министерски съвет през декември 2016 г.“, обясни зам.-министър Красимир Живков, който откри събитието. Той уточни, че плановете са изготвени в изпълнение на европейската Директива за наводнения, която изисква изпълнение на мерки и действия за намаляване на опасността от настъпване на неблагоприятни последици за човешкото здраве и околната среда. Тя е част от общата стратегия за прилагане на Рамковата директива за водите и въвежда подход на дългосрочно планиране в три етапа – предварителна оценка на риска от наводнения чрез определяне на райони със значителен потенциален риск; изготвяне на карти и на планове за управление на риска, включително програми от мерки. „Основна мярка в тези програми е именно изграждането на Националната система за управление на водите с едно управленско звено за вземане на решения. Чрез системата ще се въведе интегриран междуведомствен инструмент за оперативно наблюдение и управление на водите в страната“, подчерта зам.-министър Живков. „Чрез централизираното събиране на информация, обработването й и нейния анализ в реално време ще се осигури възможност за вземане на ефективни решения за управление и правилно разпределение на задачите между всички участници в процеса по управление, мониторинг на водите и стопанисване на водностопанските системи“, обясни Илияна Тодорова. Проектът за управление на водите в басейна на река Искър има още две специфични цели. „Първата – да намали риска от наводнения в 4 от общо 116 идентифицирани райони със значителен потенциален риск от наводнения чрез навременно подаване на необходимата информация за предприемане на адекватни и навременни действия от страна в случай на прогнозирано наводнение или недостиг на вода. Втората цел е да се повиши готовността на административните структури, участващи в управлението на водите за взаимосвързани действия – и превантивни, и в случай на бедствия, както и информираността на населението и повишаване степента на защита“, допълни Илияна Тодорова. Бенефициент по проекта е дирекция „Управление на водите“. По тяхна покана в събитието участваха представители на консорциум ДЗЗД „Български поречия“, с които е сключен договор за изпълнение на основните дейности по проекта, представители на асоциираните партньори – НИМХ, НЕК ЕАД и „Напоителни системи“ ЕАД, както и представители на общини и областни администрации, които попадат в райони определени със значителен потенциален риск от наводнения. Целта на проект „Създаване на Система за управление на водите в басейна на река Искър (СУВ-БРИ)“ е осигуряване функционирането на национална интегрирана, междуведомствена система за оптимизиране оперативното наблюдение и управлението на водите в страната, която ще бъде постигната чрез създаване на Система за управление на водите в басейна на река Искър (СУВ-БРИ) като първа фаза на Национална система за управление на водите в реално време (НСУВРВ) и чрез подготовка на цялостна концепция за оперативно управление на водите в реално време в Република България при нормални условия и при възникване на непредвидими обстоятелства – високи води и маловодие. Основа за изграждане на системата ще бъде съществуващата хидроложка информационна система за получаване на данни в реално време, която при доказана необходимост ще бъде оптимизирана и модернизирана. Системата ще прогнозира в краткосрочна, средносрочна и дългосрочна перспектива вътрешните водни ресурси на страната, ще оценява риска от наводнения и засушаване и ще изпълнява функции, свързани с управлението на водите и защитата от вредното им въздействие, като дава възможност за вземане на своевременни решения и реакции, както от административни структури, така и от обществеността.", "date": "2019.06.27", "title": " Започва изграждане на нова система за управление на водите на  река Искър в реално време"}
{"url": "https://trud.bg/%d0%ba%d0%bd%d1%8f%d0%b7-%d0%bd%d0%b8%d0%ba%d0%b8%d1%82%d0%b0-%d0%bb%d0%be%d0%b1%d0%b0%d0%bd%d0%be%d0%b2-%d1%80%d0%be%d1%81%d1%82%d0%be%d0%b2%d1%81%d0%ba%d0%b8-%d0%bf%d1%80%d0%b5%d0%b4-%d1%82-2/", "text": "Редно е да има бюст на граф Игнатиев в София През тази година се отбелязват 140 г. от установяване на дипломатически отношения между България и Русия. Какво се промени през този почти век и половина оттогава. И каква е ролята на граф. Игнатиев за Освобождението на страната ни, както и за последващите събития. А също и за перспективите пред съвременния свят и особено пред Европа – по тези и други въпроси разговаряме с княз Никита Лобанов. – Княз Лобанов, често посещавате България, какъв е фокусът на сегашната ви визита?  – Поводът е сериозен: На 5 и 6 юли в София ще се проведе конференция на тема „140 години от установяването на дипломатическите отношения между България и Русия“, организирана от БАН, Федерацията за дружба с Русия и народите на ОНД, фондация „Славяни“ и други организации. Конференцията ще се открие в Големия салон на БАН. Аз ще участвам в този изключително важен и интересен форум. Защо всъщност се интересувам от това честване? Още през 1902 г. инициативен комитет от учени, интелектуалци и общественици издига идеята да бъде поставен в София паметник на руския дипломат и генерал, граф Николай Павлович Игнатиев. Има и решение на Столична община, но поради различни причини досега този паметник не е поставен. Руският посланик е получил в посолството в София копие на бюста на графа, намиращ се в град Варна. В Москва скулпторът Леонид М. Баранов също е изработил бюст на граф Игнатиев, който би могъл да се използва за модел. В началото на 2018 г. се създаде и инициативен комитет, в който влизат фигури като академиците Антон Дончев, Константин Косев, Георги Марков, член-кореспондентите Вежди Рашидов и Иван Гранитски, професорите Андрей Пантев, Стоян Денчев, Стефан Данаилов, Сергей Игнатов. Според г-жа Фандъкова обаче трябва да се създаде нов инициативен комитет, който да изработи проект. Аз задавам въпроса: след като има готови паметници, защо трябва да се прави нов? Нека по повод годишнината уважим важната роля на дипломата. – Вие знаете ли, че у нас бяха осветлени доказателства как граф Игнатиев е пречел на възникването на освободителното ни движение? Излязоха документи, че комисията, водила следствието срещу Левски, е дирижирана от дипломата Игнатиев, който всъщност одобрява смъртната му присъда? Днес дори има възгласи да бъде преименувана ул. „Граф Игнатиев“, има подписка в интернет срещу идеята за подобен паметник…   – Надявам се тази конференция да даде отговор на много въпроси. Нека смирено да обговорим фактите. Редно е в 21 век да намерим траекториите, които ни обединяват, а не темите на омразата и разединението. Не по-малко важно е следното: каква е ролята на графа по време на войната и сключването на мирните договори? Историческата достоверност е подкрепена с документи и мемоари на участниците. Примирието между Русия и Турция дава границите на Велика България. Граф Игнатиев е инициаторът за подписването на Санстефанския мирен договор. Той го подписва. Това не трябва да се забравя. Този акт влошава отношенията между Русия и другите Велики сили. Дизраели убеждава кралица Виктория, че примирието между Турция и Русия е неподходящо за Великобритания, че България не трябва да има излаз на Бяло море. Така Берлинският договор отстранява благоприятните за България факти, придобити от граф Игнатиев, и Великите сили разделят България. Като следствие граф Игнатиев е подложен на критики и уволнен от дипломатическа кариера. Финалът на многомесечните преговори завършва с Константинополския мирен договор, подписан на 27 януари 1879 г. от моя предтеча Алексей Борисович Лобанов-Ростовски. Като опитен дипломат той включва три пункта от Санстефанския мирен договор, които дават възможност за създаването на независимото Княжество България и изработването на конституция. Този факт е почти неизвестен на българското общество, дори на историците. Сами разбирате защо съм съпричастен с темата за Освобождението на България, за ролята на граф Игнатиев и противоречивото развитие на дипломатическите отношения между двете държави. – Какво е развитието на тези отношения през годините?  – Те прекъсват през 1886 г. за цели 10 години. Но на 24 юни 1896 г. Фердинанд изпраща делегация при император Николай ІІ, за да моли да се възобновят дипломатическите отношения. Делегацията е възглавена от митрополит Климент и включва: архимандрит Василий, Теодор Теодоров – председател на Народното събрание, поетът Иван Вазов и други видни хора. Тя е посрещната от министъра на външните работи Алексей Борисович Лобанов-Ростовски. Той толкова уважава международната репутация на митрополит Климент, че му целува дясната ръка. Този акт е документиран в доклади, вкл. и Иван Вазов е свидетелствал, но в архивите не се намериха снимки или литографии. Аз поръчах голяма картина, която е запечатала този момент: министър Лобанов-Ростовски целува ръка на митрополита. Това е важен политически факт. В този момент Княжество България няма политическо значение в Европа. Но руското управление отдава дължимото на този приятелски акт и на ролята на православието. Поръчах още две копия на картината: на 7 юли ще подаря едната на посланика на Руската федерация Н. Пр. Анатолий Макаров, а на 8 юли ще подаря друго копие на Негово Светейшество Неофит, Българския патриарх. Картината е впечатляваща! – Вие сте един от големите дарители на уникати от българската история. Разкажете за други ваши дарения.  – Наскоро купих в Париж портрет на Стефан Стамболов и две литографии, на които е изобразено убийството му. Едната литография е от в. „Le Petit Parisien“ от 28 юли 1895 г, а другата е от „Le Petit Journal“. Във Франция това убийство е било дискутирано широко. Подарих тези ценни от историческа гледна точка произведения на Националния исторически музей. – Вие се вълнувате от политическите и културни събития у нас. Какво друго ви привлича?  – Между 16 и 20 октомври в Пловдив ще бъде отпечатана пощенска картичка на картината от подписването на Константинополския мирен договор. Ще бъде валидирана пощенска марка със същото изображение – във връзка с Пловдив, Европейска столица на културата, и под егидата на Н. В. Симеон Втори. През пролетта на 2020 г. ще бъде отпечатана в 1000 тираж книгата „Жени-художници в България“, която аз спонсорирам. Презентацията ще бъде на 16 май 2020 г. в Международната фондация „Св. св. Кирил и Методий“, която ще организира голяма изложба. Чрез това интервю сега бих предложил на Министерство на външните работи да откупи поне 200 книги и да ги раздава чрез нашите посолства в ислямски страни, за да се види, че България е уникална по отношение на свободата и творческите изяви на жените. Няма друга страна в Европа, където да има толкова много художнички. Много евтино ще бъде по този начин да се рекламира България – книгата ще бъде двуезична (на български и английски език). Важно е самата изложба (а книгата като каталог) да бъде показана в други държави. Нека повторим похода за реклама на българското изкуство така, както преди 40 години изложбите на българските икони и на златните съкровища обикаляха света по идея на Людмила Живкова. Забрави се онова време на отваряне на България по отношение на културната политика, а това беше уникално постижение. – Вие сте финансист и колекционер. Как виждате бъдещето на Европа – във финасово и политическо отношение?  – Живеем в безпрецедентно време на социално разслоение и стряскащи цифри. Капиталите на отделни личности са неимоверни – някои магнати притежават повече, отколкото е годишният бюджет на отделни държави. 1% от населението на света притежава 50% от имуществото в света. 3% от населението на Руската федерация притежава 90% от финансовите авоари на страната. Заплатите на управляващата върхушка превъзхождат хиляда пъти заплатите на работниците. Познавам хора, които печелят на ден 10 милиона долара. А във всички държави има хора, които живеят с 1 долар на ден. Очевидно това ще доведе да нова революция. Не бих се учудил, ако тя се организира в социалните медии. Що се отнася до значимостта на културното наследство, ще кажа следното: Англия съществува вече 1100 години, но има по-малко артефакти от САЩ, които изкупуват произведения на изкуството от целия свят. Финансовите възможности на меценатите в Русия, САЩ и Китай превъзхождат възможностите на правителствата. През 2018 г. даренията за култура от частни лица в САЩ възлизат на 400 млрд. долара, което превишава Федералния бюджет за култура. Но там има намаление на данъците за дарителите до 50%. В Русия този процент е 25%, като от меценатството се интересуват представители на средния и малкия бизнес. Руските олигарси не вярват в успеха на собствената си държава и рядко отварят портфейлите си. Доказателство са два факта: повечето от тях изнасят капиталите си навън и изпращат децата и целите си семейства да учат и живеят в чужбина. Според мене Европейският съюз е пред неизбежен крах. Меркел успя да плати за Гърция, но Германия няма как да спаси Италия, която е в много по-тежко положение. Оттеглянето на Меркел ще доведе до сериозна финансова криза. – Но Евросъюзът няма да допусне разпад – единната валута запазва силата и влиянието си. Разширяването на Изток продължава… Кой би провокирал такова разпадане според вас?  – Евросъюзът се контролира от назначените чиновници, а не от избраните евродепутати. Няма толкова силен лидер като Меркел. Ако изберат нов лидер в Германия и той каже – „Ние няма повече да плащаме!“, веднага ще настъпи разпад на ЕС. Организацията е откъсната от желанията на избирателите. Съветът за сигурност не функционира, защото ветото на една членка пречи на взимането на общо решение. Необходима е цялостна ревизия на механизма, по който функционират върховните органи. Наскоро Владимир Путин каза: „След 25 години в Европа ще има само една истинска национална държава – това ще бъде Русия, с реални граници, православна страна и с национален език“. Може би е прав. Убеден съм, че изповядваната политическа коректност и толерирането на мултикултурализма ще доведе дотам, че останалите държави ще се претопят в едно общо многонационално пространство, където законите на шериата ще властват. Законодателно това вече е факт в Англия. Неизбежна е емиграцията от Африка. Там безработицата е 35%. Населението на африканските държави ще продължи да атакува Европа с цената дори на хиляди жертви. Чиновниците в ЕС са нерешителни. Брекзит разтресе Великобритания, но той беше предвидим заради негативните реакции срещу емигрантите. Проблемите вътре в страната ескалират (здравеопазване, жилищна криза) и доведоха до разрив в обществото. Двукамарният парламент утежнява ситуацията. Политиците в Англия не искат да променят избирателната система, защото всяка партия си мисли, че ще загуби влияние. – Кои сме ние на фона на ЕС?  – Българският избирател е безкритичен. Сегашната администрация в определени сектори и по места в страната е неадекватна. Няма истински лидери в отделните партии. Икономиката е слаба, въпреки че строителството процъфтява. София е видимо обновена, виждам значителен поток от туристи. Но богатите бизнесмени не инвестират в култура. Част от тях продължават да печелят чрез кражби. Преди 16-17 години цар Симеон ІІ се отказа от намеренията си да промени системата, защото се уплаши от мафията. Корупцията беше видима. Чак сега незаконно забогателите започнаха да влизат в затвора. Много се забавиха правораздавателните органи. Поздравявам премиера за разчистването на тези Авгиеви обори, образно казано. Но това правителство, което успее да измъкне България от дъното на класацията като най-бедната страна в ЕС, то ще бъде запомнено. Бих посъветвал Бойко Борисов да се въведе почасово заплащане, каквото има в Англия. По този начин ще се решат проблемите и на работодателите, и на работещите. Да се обърне внимание на инвестиции в интелектуалния потенциал, в образованието и в културата. Да се реформира пенсионната система, която обрича възрастните на бедност. Фактът, че огромна част от пенсионерите живеят под прага на бедността, прави лошо впечатление в Европа. Нашият гост Княз Никита Лобанов-Ростовски е роден през 1935 г. в София. Потомък е на древен руски дворянски род, водещ своето начало още от създателя на руската държава – княз Рюрик. Дядо му – княз Иван Лобанов-Ростовски, напуска нелегално Русия през 1919 г. със синовете си – един от тях е Дмитрий – бащата на Никита. Майка му – Ирина Лобанова-Ростовска, по баща Вирубова, е от старинния род Вирубови, към който принадлежи и най-доверената придворна дама на последната руска императрица – Анна Вирубова. През 1946 г. семейство Лобанови-Ростовски се опитва да пресече границата на България, но са арестувани на гръцка територия. Никита прекарва 12 месеца в Софийския централен затвор. След половин година е освободена майка му, а малко по-късно – и баща му. През 1948 г. Дмитрий Лобанов-Ростовски е отвлечен от тайните служби и е разстрелян в лагер за смъртници. През 1951 г. Никита става републикански шампион при юношите по плуване на България, а през 1953 г. с майка му успяват да напуснат България. Завършва геология в Оксфорд, специализира икономическа геология в Колумбийския университет в Ню Йорк. Обиколил е цял свят в търсене на диамантени находища и нефтени източници. Бил е експерт в банките „Лоуб Роудс“ и „Кемикъл Банк“, в аукционите „Кристис“ и „Сотбис“.", "date": "2019.06.27", "title": " Княз Никита Лобанов-Ростовски пред „Труд“: Огромното социално разслоение ни води към нова революция"}
{"url": "https://trud.bg/%d0%b7%d0%b0%d1%8f%d0%b2%d0%bb%d0%b5%d0%bd%d0%b8%d1%8f%d1%82%d0%b0-%d0%b7%d0%b0-%d0%b4%d0%be%d1%81%d1%82%d1%8a%d0%bf-%d0%b4%d0%be-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b0-%d0%b8/", "text": "Национална електронна Платформа за достъп до обществена информация бе създадена в рамките на проект с европейско финансиране от администрацията на Министерския съвет. Така се изпълнява законовото изискване заявленията до всички администрации в страната да могат да се подават и по електронен път, а отговорите по тях да бъдат публични за всеки заинтересован потребител, съобщиха от правителствената пресслужба. Очаква се през втората половина на годината Платформата да заработи в пълен мащаб, след като задължените по закон субекти – централните, областните и общинските администрации – определят своите служители-модератори за работа с нея. Потребителските и технологичните параметри на Платформата ще бъдат представени на конференция в петък в Гранитна зала на Министерския съвет. Платформата за достъп до обществена информация е разработена по проект с европейско финансиране BG05SFOP001-2.001-0001 „Подобряване на процесите, свързани с предоставянето, достъпа и повторното използване на информацията от обществения сектор“ с бенефициент администрацията на Министерския съвет.", "date": "2019.06.27", "title": " Заявленията за достъп до обществена информация в администрациите стават публични в интернет"}
{"url": "https://trud.bg/%d0%b7%d0%b0%d1%81%d0%bd%d0%b5%d1%85%d0%b0-%d0%be%d1%82-%d0%ba%d0%be%d1%81%d0%bc%d0%be%d1%81%d0%b0-%d0%bc%d0%b0%d1%81%d0%b8%d0%b2%d0%bd%d0%be-%d0%b2%d1%83%d0%bb%d0%ba%d0%b0%d0%bd%d0%b8%d1%87%d0%bd/", "text": "Камера в космоса засне изригващ за първи път от близо 100 години вулкан край отдалечен руски полуостров. Астронавтите от Международната космическа станция успели да уловят с камерите си облак от пепел и дим, издигащ се от 700-метровия кратер на вулкана Райкоке на Курилите. Снимките бяха публикувани от НАСА. Островите са архипелаг от вулканични върхове, които се намират между полуостров Камчатка и японския остров Хокайдо. За последен път вулканът Райкоке на малкия избухна през 1924 година. На 22 юни тази година от кратера се издигна облак от пепел, който достигна надморска височина от около 8 мили.", "date": "2019.06.27", "title": " Заснеха от космоса масивно вулканично изригване на Курилите (СНИМКИ)"}
{"url": "https://trud.bg/%d1%8e%d0%b2%d0%b5%d0%bd%d1%82%d1%83%d1%81-%d0%b2%d0%b7%d0%b5-%d0%bd%d0%b0%d0%b9-%d0%b6%d0%b5%d0%bb%d0%b0%d0%bd%d0%b8%d1%8f%d1%82-%d0%bc%d0%bb%d0%b0%d0%b4%d0%be%d0%ba/", "text": "„Ювентус“ уреди Матайс де Лихт, най-желаният младок от грандовете. Световните агенции разкриха, че капитанът на „Аякс“ вече е приел офертата на италианския шампион. 19-годишният бранител ще подпише договор за 5 години със заплата от 8 млн. евро. С предвидените бонуси сумата може да достигне 12 млн. Така Де Лихт ще стане втори по заплата в гранда от Торино след мегазвездата Кристиано Роналдо, който прибира по 30 млн. евро. Именно португалецът е в основата на това защитникът да пожелае да играе в „Ювентус“. „Говорих си с приятели от детските години и си спомнихме, че когато играехме в двора, аз винаги исках да съм Кристиано Роналдо – каза младокът. – Първата ми футболна фланелка от онези времена също беше на португалеца“. В контракта ще бъде включена откупна клауза на стойност 150 млн. евро, която ще се увеличава всяка следваща година. Именно невъзможността да впише подобна точка в своя договор е попречила на „Пари Сен Жермен“ да финализира привличането на Де Лихт преди няколко седмици. Сумата се струвала твърде ниска за френския шампион, който не искал да загуби лековато покупка от подобен характер. От „Барселона“ също са се отказали от Де Лихт. Каталунците имаха голямо желание да се подсилят с 19-годишния талант, но вече са осъзнали, че той предпочита „Ювентус“. Сега той ще има възможност да играе заедно с идола си. Аякс пък ще получи 70 млн. евро за своя капитан. През миналия сезон Де Лихт стана шампион на Холандия, спечели купата на страната и стигна до полуфиналите в Шампионската лига, след като преди това „Аякс“ елиминира именно „Ювентус“.", "date": "2019.06.27", "title": " „Ювентус“ взе най-желаният младок"}
{"url": "https://trud.bg/%d0%ba%d0%b8%d0%bf%d1%8a%d1%80-%d1%81%d0%b5-%d0%be%d0%bf%d0%bb%d0%b0%d0%ba%d0%b0-%d0%be%d1%82-%d1%82%d1%83%d1%80%d1%86%d0%b8%d1%8f-%d0%b2-%d0%be%d0%be%d0%bd/", "text": "Кипър протестира пред ООН заради турските нарушения на въздушното пространство на острова, на международните правила за въздушното движение и незаконното използване на затворени пристанища и летища, съобщава електронното издание на гръцкия вестник Kathimerini. В писмо до генералния секретар на ООН, Антонио Гутереш, посланикът на Кипър при ООН Поли Йоану прилага четири документа с подробности за нарушенията, извършени от Турция през март и април 2019 г. Йоану казва, че постоянната политика за нарушаване на международното право и на международните правила и разпоредби е постоянна заплаха за международния мир и сигурност, има отрицателно въздействие върху регионалната стабилност, застрашава сигурността на международната гражданска авиация, създава трудности за въздушния трафик над Кипър и предотвратява създаване на благоприятна среда за придвижване напред на кипърския мирен процес. Тя също така заяви, че Турция продължава систематично да възпрепятства спокойното движение на граждански и военни самолети в района за полетната информация на Никозия чрез радиоповиквания. Действията на Турция „очевидно са насочени към подкопаване на суверенитета на Кипър, консолидиране на съществуващото де факто разделение и повишаване на статута на отцепилата се северна част на острова чрез претендиране за предполагаемо въздушно пространство над окупираната територия на Републиката”, категорична е Йоану.", "date": "2019.06.27", "title": " Кипър се оплака от Турция в ООН"}
{"url": "https://trud.bg/%d0%b2%d0%b2%d1%81-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d1%82-30-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d0%b2%d1%8a%d0%b2%d0%b5%d0%b6%d0%b4%d0%b0%d0%bd%d0%b5%d1%82%d0%be/", "text": "В два последователни дни Военновъздушните сили ще отбележат тържествено годишнините от въвеждането на въоръжение на самолет МиГ-29 и вертолети Ми-24 и Бел 206. На 28 юни 2019 г. авиобаза Граф Игнатиево ще посрещне поколения летци-пилоти, инженери и авиационни специалисти, свързани с усвояването и експлоатацията на МиГ-29 във ВВС по повод 30 години от приемането на самолета на въоръжение в Българската армия, съобщиха от МО. Официални гости на празника ще бъдат министърът на отбраната Красимир Каракачанов, началникът на отбраната генерал Андрей Боцев, заместник-министърът на транспорта, информационните технологии и съобщенията Димитър Геновски, командирът на Военновъздушните сили  генерал-майор Цанко Стойков и др. По повод годишнината в 11.30 ч. ще бъде  валидирана пощенска марка в блок, след което ще се състои премиерата на филм, посветен на историята на самолета. Същия ден от 16.00 ч. във Военния клуб в гр. Пловдив ще бъдат отбелязани още две значими за военната авиация годишнини – 40 години от приемането на вертолет Ми-24 и 20 години от приемането на вертолет Бел 206 на въоръжение във Военновъздушните сили на България. На следващия ден, 29 юни (събота), на територията на авиобаза Граф Игнатиево ще се проведе открит летателен ден. Любителите на авиацията ще могат да разгледат наземната експозиция на авиационна и специална техника. За тях военните пилоти и авиоспециалисти са подготвили богата летателна програма.", "date": "2019.06.27", "title": " ВВС отбелязват 30 години от въвеждането на МиГ-29"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b8%d0%bd%d1%82%d0%b5%d0%b3%d1%80%d0%b8%d1%80%d0%b0%d0%bd%d0%b8-%d0%be%d0%b1%d0%b5%d0%ba/", "text": "Водеща цел на Министерството на туризма е държавата в пряко сътрудничество с бизнеса и местната власт да утвърди България като разпознаваема целогодишна дестинация. Работим с интегрирани туристически обекти, за да се улеснят възможностите за популяризирането им и достъпът до тях. Това съживява икономиката в малките населени места и ги прави по-разпознаваеми като дестинации, заяви министърът на туризма Николина Ангелкова пред участниците във второто издание на Пловдивския икономически форум, съобщиха от МТ. „Освен да представим богатото културно-историческо наследство на страната и разнообразната й природа, искаме да предложим на нашите гости автентично усещане“, отбеляза министър Ангелкова. Тя припомни мястото на страната ни сред трите най-богати държави в Европа по разкрити артефакти – у нас те са над 40 хил. Над 1600 са българските минерални извори, които предлагат много разнообразни възможности за растеж на балнео-, СПА и медикъл туризма – един от водещите специализирани видове с голям потенциал за добавена стойност на туристическите услуги. През миналата година за първи път в историята на българския туризъм бяха отчетени над 9 млн. чуждестранни туристически визити, като общите постъпления в сектора са над 8,4 млрд. лв. Туризмът формира около 12% от БВП на страната и осигурява 11% от заетостта. За първите четири месеца на 2019 г. имаме близо 590 млн. евро приходи от международен туризъм, ръст от над 4% спрямо същия период на 2018 г. Това показва, че за последните три години вървим устойчиво в посока по-високи приходи от отрасъла. Спрямо 2015 г. се отчита ръст от 34 процента на приходите и 31% повече чуждестранните туристи. Страната ни е в топ 5 сред държавите членки на ЕС по ръст на  нощувките, реализирани от чужденци  в места за настаняване за периода 2015 – 2018 г. Министър Ангелкова отбеляза важността на летния туризъм, който все по-успешно се комбинира с културно-историческия и балнеотуризма. Поддържаме регистър на туристическите фестивали, чрез който насърчаваме тези събития и им помагаме да рекламират страната. За да стимулира интереса към специализираните туристически услуги, които носят висока добавена стойност и разширяват потенциала на инвестициите и на активните сезони, Министерството на туризма разработи общо 27 тематични дестинации за цялата територия на страната – 8 културно-исторически, 12 винено-кулинарни и 7 балнео- и СПА. Паралелно с това активно се развива и международното партньорство. През миналата година в рамките на българското председателство на Съвета на ЕС Министерството на туризма стартира общ балкански маршрут с акцент върху паметниците на ЮНЕСКО в региона. Обявена бе и инициатива за създаване на карта на 500-те туристически обекта на ниво ЕС. През есента на 2018 г. София бе домакин на второто издание на Международния конгрес на световните цивилизации и историческите маршрути на Световната организация по туризъм към ООН. Същевременно България става все по-привлекателна дестинация за инвестиции в туризма и аутсорсинг дейностите. Стъпваме на изключително благоприятния данъчен режим и законовите стимули. Според данните на НСИ над 18% от всички туристически посещения на чужденци у нас през 2018 г. са били с  цел бизнес туризъм. През миналата година страната ни е била посетена от над 1,7 млн. такива чужди туристи, което е близо 11% ръст спрямо 2017, подчерта в заключение министър Ангелкова.", "date": "2019.06.27", "title": " Министър Ангелкова: Интегрирани обекти и местния колорит превърнаха туризма във фактор за растеж на регионите"}
{"url": "https://trud.bg/%d0%b4%d0%b2%d0%b5-%d0%b5%d0%ba%d0%b7%d0%be%d1%82%d0%b8%d1%87%d0%bd%d0%b8-%d0%b8%d0%b7%d0%bb%d0%be%d0%b6%d0%b1%d0%b8-%d0%b2-%d0%b1%d1%83%d1%80%d0%b3%d0%b0%d1%81/", "text": "Две екзотични изложби влизат в директен спор коя от тях е по-цветна и интересна. Едната е на живи пеперуди, а другата на живи папагали. Екзотичните изложби ще очакват своята публика в експоцентър „Флора“ в Бургас от 1 юли. Игриви, приказливи и шарени папагали от цял свят ще видите през лятото в Бургас. Изложбата е една от най-големите в Източна Европа и показва атрактивни птици от три континента. Нейната гордост е хиацинтовият ара – най-големият папагал в света.  Акцент в изложбата на живи пеперуди тази година са най-големите представители на нощните видове и впечатляващите красавици синьо морфо. Уютният мини парк, в който ще бъде превърната кръглата зала в експоцентър „Флора“, крие още ентомологични изненади. Изложбата ще е в дните от 1 юли до 31 август.", "date": "2019.06.27", "title": " Две екзотични изложби в Бургас"}
{"url": "https://trud.bg/46-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%be%d1%84%d0%b8%d1%8f%d0%bd%d0%b5%d1%86-%d0%b7%d0%b0%d0%b3%d0%b8%d0%bd%d0%b0-%d0%b2-%d0%b8%d0%bc%d0%b0%d0%bd%d1%8f%d1%80%d1%81%d0%ba%d0%b0-%d0%b4/", "text": "46-годишен софиянец е загинал, вероятно от задушаване с отровни газове, при спускане в 12-метрова тясна дупка при иманярски проучвания в Търговищко. Това съобщиха от полицията, след няколкочасова операция по намиране мястото на инцидента, изваждане на издъхналия мъж и разпити на останалите двама, с които е работил. Сигналът за трагедията бил подаден към 15,30 часа в сряда, когато в полицията в Търговище дошъл 58-годишен мъж от ямболското село Кукорево. Той разказал, че в гориста местност край село Пролаз, в дупка бил спуснат познат от София. По някое време той почнал да вика, че му е лошо и се задушава. Въжето спускали мъжът от Ямболско и друг 50-годишен мъж от Търговищко. Те опитали да издърпат колегата си от дупката, но макарата заяла и след дълги опити решили да търсят помощ от полицията. По тревога били вдигнати и пожарникарите, но мястото, където станал инцидентът било труднодостъпно и било нужно дълго вървене пеша при това в проливен дъжд. При идването на спасителните екипи се наложило още дълго време да се правят опити да се извади мъжът от дупка, която била около 1,20-1,50 на широчина. Тялото на починалия било транспортирано от там със специализирана техника. Аутопсията установила, че няма следи от насилие. Към момента версиите са, че човекът е издъхнал от асфиксия, вероятно от вдишване на силно отровни газове. Назначени са допълнителни експертизи. Мъжът от Ямбол разказал, че дошли по дирите на поредна легенда за съкровище. Какво са чули и търсили не е ясно. В близост е крепостта Мисионис, където имало град още в късноримската епоха. Хълмовете наоколо също се осеяни със исторически следи. От полицията уточниха, че дупката, в която е загинал човекът, явно е била копана от други иманяри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.27", "title": " 46-годишен софиянец загина в иманярска дупка в Търговищко\t"}
{"url": "https://trud.bg/%d1%80%d0%be%d0%b1%d0%be%d1%82-%d0%be%d0%bf%d0%b5%d1%80%d0%b8%d1%80%d0%b0-%d0%b2-%d0%bc%d0%b0%d0%b9%d1%87%d0%b8%d0%bd-%d0%b4%d0%be%d0%bc/", "text": "Роботизирана хирургична система за безкръвни операции „Да Винчи” започва да работи в университетска акушеро-гинекологична болница „Майчин дом”. От иновативната технология ще могат да се възползват пациенти от цялата страна. Стойността на апаратурата е 6 милиона лева, от които 2 млн. лв. са инвестиция от Министерството на здравеопазването, 2 млн. лв. от МУ-София и 2 млн. лв. от „Майчин дом”. Това заяви министърът на здравеопазването Кирил Ананиев. На събитието за освещаване и откриване на системата участваха Негово Светейшество Патриарх Неофит I, Негово Високопреосвещенство Антоний – Западноевропейски митрополит, председателят на парламента Цвета Караянчева и здравният министър Кирил Ананиев. Той заяви, че не всички държави могат да си позволят новата високоспециализирана технология, с която „Майчин дом” вече разполага, а роботът е важен, тъй като с него в световен мащаб е спасен животът на над 5 млн. души. На вчерашното събитие Ананиев коментира и случая с починалото миналата седмица от злокачествено заболяване момиченце и информацията, че на родителите са им искани пари. „Изключително неприятно изненадан съм от това, че на родителите са изпратени фактура и напомняне за плащане. Или става дума за техническа грешка, или някой е злоупотребил със служебното си положение”, уточни здравният министър.  Кирил Ананиев подчерта, че грижата за детското и майчино здраве е акцент в работата на правителството.", "date": "2019.06.27", "title": " Робот оперира в „Майчин дом”\t"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d1%81%d0%ba%d0%b0-%d1%84%d0%be%d0%bd%d0%b4%d0%b0%d1%86%d0%b8%d1%8f-%d0%b4%d0%b0%d1%80%d0%b8-28-%d0%b2%d0%b8%d0%b4%d0%b0-%d0%bc%d0%b5%d0%b4%d0%b8%d1%86%d0%b8%d0%bd/", "text": "Голямо дарениe от холандска фондация получи болницата в Горна Оряховица. Дарението от организацията SMHO „Медицинска и социална подкрепа за Източна Европа“ пристигна с ТИР в МБАЛ и съдържа общо 28 вида медицински пособия, оборудване, спално бельо и постелъчен инвентар. Дарението включва 12 електрически легла, две инвалидни колички, проходилка, две мобилни устройства за транспортиране на пациенти, четири подемници с батерии, подвижни шкафове, шест стола за диализа, 15 лични теглилки, една мобилна носилка, мобилна електрическа седалка, набор за малки инструменти. „Изключително сме благодарни за този голям жест, който идва два месеца след нашата среща с холандците, които дариха на болницата линейка“, сподели д-р Иван Иванов, управител на стационара. Той допълни, че най- значими от дарението са стерилизатора и операционната маса. Стерилизиторът ще замени досегашния, който е на повече от 50 години. Ако трябваше да закупи нов, лечебното заведение трябваше да плати поне 100 000 лева. Получената операционна маса пък спестява разход от поне 40 хиляди лева на стационара. Сред дарената апаратура са още четири апарата за измерване на кръвното налягане, електрогардиограф, помощни средства за респираторно оборудване, както и 18 матрака, 44 текстилни торби за легла, олекотени завивки, 12 комплекта детско облекло. Дарените артикули са разпределени в отделенията на болницата според техните нужди.  През април трима представители от SMHO „ Медицинска и социална подкрепа за Източна Европа“ дариха на МБАЛ „Свети Иван Рилски“ линейка, която лично докараха от Холандия до Горна Оряховица. Организацията от години подкрепя социални и здравни заведения в държави от Източна Европа като Полша, Румъния, Молдова, Украйна и България. От дълги години тя подпомага варненска болница, а от два месеца – вече и болницата в Горна Оряховица.", "date": "2019.06.27", "title": " Холандска фондация дари 28 вида медицински пособия на болницата в Горна Оряховица\t"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%be%d1%82%d0%ba%d1%80%d0%b8%d0%b2%d0%b0-%d0%bb%d0%b5%d1%82%d0%bd%d0%b8%d1%82%d0%b5-%d0%b0%d1%82%d1%80%d0%b0%d0%ba%d1%86%d0%b8%d0%b8-%d0%be%d1%82-%d1%83%d1%82/", "text": "От утре започва да работи кабинковият лифт от Банско до Бъндеришка поляна, с което се поставя началото на летния сезон в курорта. Работното време на всички атракции ще бъде от 8.30 до 16.30 ч., а през август до 18.30 ч., съобщиха от „Юлен“. Всички могат да избягат от жегите и да се пуснат по 400-метровата водна пързалка на Бъндеришка поляна, която е най-дългата в Европа и единствената в света, разположена в ски център. Само в САЩ има по-дълга водна пързалка /600 метра/. Водната пързалка е част от развлекателния комплекс, който отново е оформен на Бъндеришка поляна и това лято. Другите летни спортни атракции, които ще привличат любителите на планината и чистия планински въздух са надуваеми замъци, люлки и кътове за игра на по-малките, надуваема стена за катерене, стрелбище, игрище за футбол на малки вратички, мини голф, джаги. Специална писта с улей дава възможност за т. нар. тюбинг, т. е. спускане с туби. Специално обучени инструктори ще се грижат за безопасността на всички, дошли да се позабавляват. Любителите на колоезденето също могат да се отправят от Бъндеришка поляна по веломаршрути с различна трудност, а ако не разполагат със собствено колело, могат да си вземат под наем. Новост са електрически триколки, които могат да се карат по трасето за биатлон. От „Юлен“ АД са подготвили и реколтивирали всички писти в зоната така, че да бъдат с трева и зелени. Продължава политиката без пластмаса в комплекса. От комшпанията призовават туристите да идват без пластмасови бутилки и чаши или поне да ги хвърлят в кошовете за разделно събиране на отпадъците. Откритият басейн на хотел „Стражите“ започва да работи от 10 до 20 ч. Цената за вход е 10 лв. Басейнът ще се пълни с минерална вода.", "date": "2019.06.27", "title": " Банско открива летните атракции от утре"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d1%81%d0%b5-%d1%80%d0%b0%d0%b7%d1%82%d1%80%d0%b5%d0%bf%d0%b5%d1%80%d0%b8-%d0%be%d1%82%d0%bd%d0%be%d0%b2%d0%be-%d0%bd%d0%b0/", "text": "Сериозни опасения за здравето на Ангела Меркел. Германският канцлер се разтрепери отново на официално събитие. На церемонията по назначаването на новия министър на правосъдието в Берлин, тя беше заснета с ръце пред гърдите, а краката й  видимо трепереха. Спекулациите за сериозен здравословен проблем на германския канцлер се появиха преди две седмици. Тогава тя отново се разтрепери при посрещането на новия украински президент – Владимир Зеленски. После, 64-годишната Меркел обясни състоянието си с дехидратация. Сега германски медии писаха, че причината този път може да е била горещата вълна, обхванала европа през последните дни. Днес на въпрос дали програмата на канцлера остава непроменена и тя ще участва в срещата на Г-20 в Япония, от канцеларията ѝ отговориха, че Меркел се чувства добре и всичко продължава по план.", "date": "2019.06.27", "title": " Ангела Меркел се разтрепери отново на официално събитие (ВИДЕО)"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be-%d0%bf/", "text": "Благоевград е домакин на Европейската купа по Бейзбол – група Б, стана ясно днес на пресконференция в зала 101 на Община Благоевград. В първенството ще вземат участие отборите на България, Гърция, Израел, Сърбия, Ирландия и Русия. Това заяви по време на срещата президентът на Българската федерация по бейзбол и на благоевградския клуб „Бизоните“ Ясен Неделчев, съобщиха от общината. Официалното откриване на Европейското първенство е в понеделник от 17:00 часа на бейзболното игрище в Благоевград над парк „Бачиново“. А първият мач е веднага след откриването от 17:30, когато ще се срещнат отборите на България и Русия. По време на пресконференцията бейзболният президент разясни част от характеристиките на играта, състоянието на отборите и целите поставени пред българския тим. „ Изказвам своята благодарност към кмета на Община Благоевград за подкрепата. Имаме уникален терен, с уникално местоположение. С всяка изминала година подобряваме материално-техническата база, което позволи Благоевград да кандидатства за провеждане на Европейски шампионати и престижни международни турнири . Повярвайте ми, наистина имаме чудесни условия за тренировки и състезания. Бейзболният ни стадион се утвърди като единственият стадион в България и Югоизточна Европа, който е с добре поддържано игрално поле, със създадени условия за провеждане на качествен тренировъчен процес и състезания. В Благоевград се провеждат и тренировъчните лагери за подготовка на национални отбори.“, сподели Ясен Неделчев. Отборът на „Бизоните“ от Благоевград е 21 кратен шампион на страната при мъжете, многократен носител на Купа „България”, многократен, шампион при подрастващите, редовен участник в изданията на КЕШ.", "date": "2019.06.27", "title": " Благоевград е домакин на Европейско първенство по бейзбол"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%be-%d0%bf%d0%be%d0%ba%d0%be%d0%bb%d0%b5%d0%bd%d0%b8%d0%b5-%d0%b0%d0%bf%d0%b0%d1%80%d0%b0%d1%82%d1%83%d1%80%d0%b0-%d0%b7%d0%b0-%d1%84%d1%8e%d0%b6%d1%8a/", "text": "Клиниката по урология в УМБАЛ „Св. Марина“ във Варна вече разполага с нова, модерна и сигурна система за прецизна диагностика на карцинома на простатата – фюжън биопсия. Апаратът е от най-новото поколение система за трансректална фюжън биопсия, при която изображението от ядрено-магнитния резонанс на пациента се наслага върху живото изображение от ехографа. При този метод се локализира с точност мястото за биопсия на пациента при лезии на простатата. Интервенцията е бърза и щадяща за пациента и изключително прецизна за лекаря. „Новата апаратура е златният стандарт в момента в Европа и в света. Точно това целим – таргетна биопсия, при която да вземем точната лезия и прицелно да знаем мястото. Апаратурата е изключително важна за рискови пациенти, при които има показания и предишни негативни биопсии. Именно от биопсията зависи какво лечение ще предприемем, за да е ефективно“, обясни доц. д-р Деян Анакиевски, ръководител на клиниката по урология във варненската университетска болница „Св. Марина“. Новата апаратура се използва и за лапароскопски процедури, при които лезията е разположена вътре в бъбречния паренхима. „Откриваме лезиите интраоперативно, най-често при карцином на бъбреците, когато правим парциални резекции“, казва доц. Анакиевски. Първите интервенции с апаратурата за фюжън биопсия, която е осигурена от МУ-Варна, вече са направени успешно в УМБАЛ „Св. Марина“.", "date": "2019.06.27", "title": " Последно поколение апаратура за фюжън биопсия при рак на простатата работи в УМБАЛ „Св. Марина“ – Варна"}
{"url": "https://trud.bg/%d1%81%d1%8a%d0%b2%d0%b5%d1%82%d1%8a%d1%82-%d0%bd%d0%b0-%d0%b5%d1%81-%d1%83%d0%b4%d1%8a%d0%bb%d0%b6%d0%b8-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b8%d1%82%d0%b5-%d1%81/", "text": "Съветът на ЕС приложи решението на Европейския съвет за удължаване на икономическите санкции срещу определени области на руската икономика до 31 януари 2020 г. В съобщение на съвета се отбелязва, че решението е свързано с доклада на германския канцлер Ангела Меркел и френския президент Еманюел Макрон пред Европейския съвет от 20-21 юни за изпълнението на споразуменията от Минск, съобщи БТА. Европейският съвет призова преди дни за незабавно възобновяване на усилията за преговори за прилагането на споразуменията от Минск и за мерки, насочени към възстановяване на доверието между страните. Икономическите санкции включват ограничаване на достъпа до първичните и вторичните капиталови пазари на ЕС за пет големи руски държавни финансови организации и техните мажоритарно притежавани дъщерни фирми, установени извън ЕС, както и на три големи руски дружества в областта на отбраната и три големи енергийни дружества, се посочва в съобщението. Санкциите обхващат също забрана за износ и внос на оръжия; за износ на изделия с двойна употреба за военни цели или за военни крайни потребители в Русия; ограничаване на достъпа на Русия до определени чувствителни технологии и услуги, които могат да бъдат използвани за проучвания за добив и за производство на нефт.", "date": "2019.06.27", "title": " Съветът на ЕС удължи икономическите санкции срещу Русия"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d1%8f%d0%bd%d0%ba%d0%be%d0%b2-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d0%b0%d1%80%d0%b8%d1%82/", "text": "„БСП няма възможност да върне парите и това наистина е притеснително. Бюджетът, който сме гледали ние, като ръководство, беше с преходен остатък за 2018 година над 5,5 млн. лв. Има два вида избори в рамките на годината и управлението на финансовия ресурс е отговорност на Корнелия Нинова, нищо не се случва без неин подпис”. Това заяви депутатът от БСП Красимир Янков по  . В сряда стана ясно, че само БСП е похарчила държавната субсидия и няма как да върне надвзетите пари сега. Според справката на Министерство на финансите БСП има да връща 4 299 690 лева заради това, че, както и останалите формации, е получавала не по 11 лв., а по 13 лв. „Това да имаме получени повече пари спрямо това, което се полага съобразно гласовете, които са за партията, също е отговорност на счетоводството и на тези, които знаят какви пари се получават”, каза още той. Според него проблемът в настоящата ситуация се дължи на неправилно изразходване на финансов ресурс. „Сега ни предстои заседание на Националния съвет. Предстои да разберем как са изразходвани тези средства. Ще обсъдим случилото се и трябва да намерим решение, което да е и с възможност да бъдат подпомогнати хората по места, които ще правят местни избори”, посочи още той. „Частни лица не могат да финансират БСП. Ние не сме партия, в която може да се очаква корпоративен интерес и финансиране. Това е свързано и с нашата позиция за партийните субсидии. Стратегически резерв има в хилядите членове на партията. Важно е сега всичко да бъде обсъдено и да се намери базисна подкрепа за предстоящите кампании”, категоричен бе Янков. Относно оттеглената оставка на Корнелия Нинова той заяви: „Това е много тежък удар върху рейтинга на политик. Последователността в политиката е важна и хората трябва да знаят, че се отстояват позиции и че те не се променят. Когато се търси подкрепата на хората трябва да се търси последователност”. „Сега обаче предстои да възстановим авторитета на БСП и да потърсим подкрепа за предстоящите избори. БСП има възможността да се представи добре на тях”, каза още Красимир Янков.", "date": "2019.06.27", "title": " Красимир Янков: Управлението на парите в БСП е отговорност на Нинова, нищо не става без неин подпис"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d1%89%d0%b5-%d1%83%d0%b3%d0%be%d0%b2%d0%b0%d1%80%d1%8f-%d1%82%d1%80%d1%8a%d0%bc%d0%bf-%d0%b4%d0%b0-%d1%81%d0%bc%d0%b5%d0%ba%d1%87%d0%b8-%d1%81%d0%b0%d0%bd%d0%ba/", "text": "Френският президент Еманюел Макрон ще се опита да убеди президента на САЩ Доналд Тръмп да преустанови действието на някои от санкциите срещу Иран, за да даде възможност за деескалиране на кризата в региона чрез преговори, предаде БТА. „Искам да убедя Тръмп, че е в негов интерес наново да започне преговорен процес и да оттегли някои санкции, за да даде шанс на преговорите“, заяви Макрон на журналисти във влака от Токио за Киото. Идеята е да се започне дискусия и да се определят параметри за преговори от ядрените дейности на Иран до по-общата му роля в региона, каза Макрон. Ще направим максимума никой да не стори нещо непоправимо. От основно значение е всички играчи да намалят напрежението, заяви Макрон. Той уточни, че ще се срещне утре с американския си колега в рамките на срещата на върха на Г-20 в Осака. Вчера Тръмп спомена възможността от война с Иран, която по думите му „няма да продължи много дълго“. „Няма краткотрайна война. Започне ли война, се знае кога започва, но не и кога ще завърши“, заяви Макрон. Той обаче отбеляза, че трябва да се запази натискът върху Иран да продължи да спазва ядреното споразумение от 2015 г. „Разговарях с президента Рохани и му казах, че всякакво оттегляне от ядреното споразумение ще е грешка и всякакъв сигнал в този смисъл ще е грешка. Рискът е Иран да напусне споразумението и международната общност повече да не може да следи дейностите по обогатяване“ на уран, каза френският президент.", "date": "2019.06.27", "title": " Макрон ще уговаря Тръмп да смекчи санкциите срещу Иран"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b8%d1%8f%d1%82-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%b5%d0%bd-%d1%81%d1%8a%d0%b4-%d0%be%d1%82-2/", "text": "Специализираният наказателен съд отстрани от длъжност главния секретар на Държавната агенция за българите в чужбина Красимир Томов. Искането за отстраняване бе внесено от Специализираната прокуратура, след като мярката за неотклонение на Томов бе смекчена на „Парична гаранция“ в размер на 10 000 лева. Специализираният наказателен съд прие изцяло доводите на обвинението за това, че заеманата от него длъжност позволява той да въздейства на служители в агенцията (които са и свидетели по досъдебното производство), както и да заличава доказателства. Красимир Томов е обвинен като участник в организирана престъпна група, ръководена от председателя на ДАБЧ Петър Харалампиев, в която са участвали и други лица, и която е била създадена с цел издаване на удостоверения за български произход на чужденци срещу подкупи. В банкова касета, до която достъп е имал единствено Томов, бяха намерени и иззети пари в различни валути, равняващи се на близо 600 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.27", "title": " Специализираният наказателен съд отстрани от длъжност главния секретар на ДАБЧ Красимир Томов"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%81%d0%b5-%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0-%d0%be%d1%82-%d1%81%d0%ba%d1%8a%d0%bf-%d0%bf%d1%80%d0%be%d0%b2%d0%b0%d0%bb/", "text": "Ръководството на „Левски“ се застрахова от скъп провал с привличането на Дени Алар. Нападателят бе привлечен под наем за една година с опция за закупуване. Според авторитетното австрийско издание „Laola“, „сините“ са настоявали сделката да бъде оформена като наем, за да са силната страна при преговорите след края на сезона. На „Герена“ били притеснени от факта, че през последната година Алар бил ползван предимно като резерва. Той записа 20 мача с 5 гола, но наставникът Дитмар Кюбауер го ползваше в краен случай. И за да се застраховат от скъп провал, столичани са настояли той да е под наем за 12 месеца, за да се прецени дали ще си върне формата. Първоначалните намерения на австрийците бяха да бъде продаден директно срещу 300 хил. евро. Но в крайна сметка са се навили на поставените от „Левски“ условия, защото Кюбауер категорично не смята да разчита на Алар и иска на всяка цена да го махне.  „Петър Хубчев ме убеди, че „Левски“ е най-доброто място за мен“, каза играчът.  Неговите интереси се защитават от една от най-големите мениджърски агенции в Централна Европа. Импресариото, който движеше трансфера му, Франк Шрайер гарантира, че 29-годишният таран е готов да разкрие пълния си потенциал. Алар има 100 гола в австрийската Бундеслига.", "date": "2019.06.27", "title": " „Левски“ се застрахова от скъп провал"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd%d0%ba%d0%b0%d1%82%d0%b0-%d0%bd%d0%b0-%d0%b2%d0%b0%d0%bb%d0%b5%d1%80%d0%b8-%d0%b1%d0%be%d0%b6%d0%b8%d0%bd%d0%be%d0%b2-%d0%be%d1%82%d0%bd%d0%be%d0%b2%d0%be/", "text": "Сръбкинята Биляна Дол за пореден път прекали с обработката на снимките си в Instagram, като на някои от тях кожата й изглежда като пластмасова, а фигурата й е плашещо слаба. Нито един от кадрите, които споделя в профила си, не е с ясно качество, заради силния ретуш. Освен това, на някои снимки светлината пада под много странен ъгъл, от което обработката с Photoshop е още по-видима. Част от последователите й пък мислят, че гаджето на Валери Божинов изглежда твърде слабо и дори леко стряскащо. Тя, от своя страна, продължава да споделя по-разголени и провокативни кадри с аудиторията си фенове, без да обръща внимание на подобни коментари.", "date": "2019.06.27", "title": " Половинката на Валери Божинов отново прекали с корекциите"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%81%d0%b5-%d0%bf%d0%be%d0%bf%d1%80%d0%b0%d0%b2%d0%b8-%d0%b8%d0%b7%d0%b2%d0%b8%d0%bd%d1%8f%d0%b2%d0%b0-%d1%81%d0%b5/", "text": "Кубрат Пулев обяви, че е преминал успешно курса за сексуален тормоз, на който го прати Спортната комисия на Калифорния след оплакването на Дженифър Равало. Палавата брюнетка издейства 6-месечно наказание за българския боксьор с твърдението, че се е възползвал от нея като я целунал след интервю. А Кобрата завърши изправителните лекции в Щатите и смени тона по отношение на репортерката, известна като Джени Суши. По съвет на Барет Морис, водещ на курса, Пулев помоли феновете и близките си да изоставят нападките в социалните мрежи, с които засипваха Равало.  „Миналата седмица преминах полезен двучасов курс по въпросите на сексуалния тормоз, който ми помогна да разбера по-добре инцидента, случил се на 23 март между мен и журналистката Джени Равало – написа Кобрата във фейсбук. – Вече съм наясно, че това беше напълно неподходящо. Ще продължа да изпълнявам задълженията си по курса, които са необходими за възстановяването на боксовия ми лиценз в Калифорния. Искам да кажа на всичките си фенове, че постъпката ми беше грешка и поемам вината за това. Искам да се извиня на г-ца Равало и да помоля приятелите, близките и феновете си да не я коментират в негативна светлина във връзка със случилото се.“  Комисията отне лиценза на Пулев за 6 месеца, но е възможно статутът му да бъде възстановен по-рано, ако издържи изправителния курс.", "date": "2019.06.27", "title": " Кобрата се поправи, извинява се"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b0%d0%bd%d0%be%d0%bd%d1%81%d0%b8%d1%80%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d0%bf%d0%be%d0%ba%d0%bb%d0%be%d0%bd/", "text": "Изложба анонсира Националния поклоннически поход „Светият път“, посветен св. Иван Рилски и 550-годишнината от пренасянето на мощите на небесния покровител на българския народ от Търново до Рилския манастир. Експозицията е подредена в църквата музей „Св. св. Петър и Павел“ в подножието на Царевец. Пана със селектирани снимки проследяват поклонническото пътуване през предходни години, както и съпътстващите го реликви – икони с облика на светеца, паметна книга, дарената през 2017 година хоругва, както и плащеница с образа на св. Иван Рилски, предоставена от Курилския манастир. Националният поклоннически поход започва на 1 юли и ще продължи до края на месеца. Инициативата обедини институции, организации и общественици от цяла България. Учреден бе и инициативен комитет, в чийто състав влязоха кметът Даниел Панов, общественици и интелектуалци, представители на институции от цяла България. За председател на организацията е избран историкът и преподавател от Великотърновския университет проф. Пламен Павлов. Изложбата за предстоящия поход бе открита от заместник-кмета на Велико Търново Ганчо Карабаджаков, от организаторите – проф. Пламен Павлов, Паскал Пиперков и Евгени Коев, както и от заместник-директора на Регионалния исторически музей Миглена Петкова. Инициативата бе представена и пред група ученици от Професионалната гимназия по туризъм „Д-р Васил Берон“. Поклонническото пътуване е дълго 570 километра. Тръгването е на 1 юли от катедралния храм „Рождество Богородично” в старата столица. Предвидено е да се изминават между 15 и 28 километра на ден. Основните места, през които ще преминат участниците, са Никопол, Плевен, Луковит, Враца, София, Дупница, Рула, метох Орлица, Рилски манастир. На 30 юли пешеходният тур трябва да стигне до светата обител. Начинанието е получило подкрепата и на Светия синод на Българската православна църква.  Проф. Пламен Павлов посочи, че пренасянето на мощите на св. Иван Рилски през 1469 година е един уникален акт на национално единение и обединение по българските земи още през XV век. „Община Велико Търново също подкрепя пешеходния тур. Това е един различен поглед към туризма. С този изнесен маршрут извън старата столица възобновяваме една много добра идея, родила се преди години“, коментира Ганчо Карабаджаков. Намерението за начинанието възниква във Велико Търново през 2011 година. Предлага го инициативен комитет, включващ историци, археолози, представители на бизнеса, общественици, сред които проф. Иван Харалампиев, проф. Пламен Павлов, проф. Хитко Вачев, д-р Иван Църов и др. Тогава е избрано наименованието „Светият път“. От 2012 година Община Велико Търново активно подкрепя инициативата. Още тогава кметът Даниел Панов инициира работна среща с представители на 19-е общини, през чиито територии преминава пътуването и оттогава насам се водят разговори по организацията. През 2013 година „Светият път“ става част от кандидатурата на Велико Търново за Европейска столица на културата. Предстои включване на похода в културните календари на общините, както и превръщането му в атрактивен маршрут, който да привлича хора, практикуващи поклоннически туризъм.", "date": "2019.06.27", "title": " Изложба анонсира Националния поклоннически поход „Светият път“\t"}
{"url": "https://trud.bg/%d1%81%d0%b0%d1%89-%d1%81%d0%b0-%d0%b3%d0%be%d1%82%d0%be%d0%b2%d0%b8-%d0%b4%d0%b0-%d0%b8%d0%b7%d0%bf%d1%80%d0%b0%d1%82%d1%8f%d1%82-%d0%b2%d0%be%d0%b5%d0%bd%d0%bd%d0%b8-%d0%ba%d0%be%d1%80%d0%b0%d0%b1/", "text": "САЩ не искат война с Иран, но са готови да изпратят свои кораби за защита на плавателните съдове в Ормузкия пролив. Това заяви в четвъртък изпълняващият длъжността министър на отбраната на САЩ Марк Еспер след края на срещата на военните министри от НАТО в Брюксел, предава ТАСС. „САЩ не искат война с Иран. Но имаме намерение да предприемем мерки за обезпечаване на сигурността в Ормузкия пролив от въвеждане на мониторинг на ситуацията от въздуха до изпращане на кораби за ескортиране на плавателните съдове“, заяви той.", "date": "2019.06.27", "title": " САЩ са готови да изпратят военни кораби в Ормузкия пролив"}
{"url": "https://trud.bg/%d0%b3%d1%80%d1%83%d0%b5%d0%b2%d0%b0-%d0%b8%d1%81%d0%ba%d0%b0-%d0%be%d1%81%d1%82%d0%b0%d0%b2%d0%ba%d0%b8-%d0%b2-%d0%b0%d0%b8%d0%b1%d0%b0/", "text": "Вицепрезидентът на БФБокс Емилия Груева поиска оставката на временно изпълняващия длъжността президент на Международната федерация Мохамед Мустахсане. Мароканецът пое поста след оставката на Гафур Рахимов, който влезе в санкционен списък на САЩ като един от водещите лидери в престъпния свят на Узбекистан.  „Според мен и Мустахсане трябва да се оттегли – заяви Груева, която е член на изпълкома на Международната централа. – Той е в ръководството отдавна и е позволил това да се случи.“  Според нея подобен ход може да помогне на АИБА да си върне доверието на МОК. Наскоро комитетът отне лиценза на централата, която няма да организира боксовия турнир на олимпийските игри в Токио догодина.", "date": "2019.06.27", "title": " Груева иска оставки в АИБА"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d1%8a%d1%82-%d0%b2%d0%b7%d0%b8%d0%bc%d0%b0-%d0%bf%d1%80%d0%b8%d0%bc%d0%b5%d1%80-%d0%be%d1%82-%d0%bd%d0%b1%d0%b0/", "text": "Лигата на нациите по волейбол ще последва примера на НБА и ще раздели отборите по регионален признак. Международната федерация (ФИВБ) е наела американска компания, която изготвя сложния календар на срещите от редовния сезон в баскетболната лига зад Океана, за да нареди нов формат за комерсиалния летен турнир догодина. Целта е драстично съкращаване на пътуванията на отборите до общо 110 000 км, докато тази година са над 700 000 км.  По настоящия формат всички тимове извършват няколко околосветски пътешествия, което води до множество оплаквания от играчи и треньори. Доста отбори не разчитаха на всичките си звезди в част от групите, което доведе до опасения от компрометиране на Лигата на нациите.", "date": "2019.06.27", "title": " Волейболът взима пример от НБА"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%bb%d0%b0%d1%82%d0%b8%d0%bb%d0%b0-158-%d0%bc%d0%bb%d0%bd-%d0%bb%d0%b5%d0%b2%d0%b0-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd/", "text": "За последните 10 години България е платила почти 15,8 милиона лева обезщетения по дела, заведени в Европейския съд по правата на човека в Страсбург. Присъдите на тази институция осъждат нарушение, извършено от орган на държавна власт, национален съд или публична администрация. Най-голяма сума страната ни е платила през 2009 г. – 3 534 000 лева, а най-малка през 2014 г. – 346 566 лева. За миналата година сме платили 1 725 200 лева. Това става ясно от отговор на депутатски въпрос на финансовия министър Владислав Горанов, пише  . „Европейският съд по правата на човека /ЕСПЧ/ е органът, пред който се завеждат делата, а министерството на правосъдието разполага единствено с информация за броя на комуникираните на българското правителство жалби. Този брой не съвпада с общия брой на „заведените дела“, тъй като голям брой от тях са обявени за недопустими или явно необосновани без изобщо да бъдат комуникирани на българската страна за становище. Така комуникираните на българската държава жалби от началото на 2009 г. са 901 броя“, отбелязва финансовият министър.", "date": "2019.06.27", "title": " България платила 15,8 млн. лева обезщетения по дела в Страсбург"}
{"url": "https://trud.bg/%d0%b1%d0%b5%d0%b7-%d0%b7%d0%b0%d0%bf%d0%b0%d0%b4%d0%bd%d0%b8%d1%82%d0%b5-%d0%b1%d0%b0%d0%bb%d0%ba%d0%b0%d0%bd%d0%b8-%d0%b5%d1%81-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%b1%d1%8a%d0%b4/", "text": "България е сериозният двигател на европейската политика в региона Бъдещето на Западните Балкани и как държавите от региона да си сътрудничат бе основната тема на голяма международна конференция, проведена днес в Подгорица, на която основен говорител бе българският вицепрезидент Илияна Йотова. „На Балканите няма място за прекрояване на граници, достатъчно сме изпатили. Има място за премахване на граници, за свободното движение на хора, за развитие, за сътрудничество и общи проекти”, посочи тя пред участниците. Йотова бе категорична, че не трябва да се допуска нов Берлински конгрес за подялба на територии и разделение. „Искаме конкретни резултати от Берлинския процес по пътя към присъединяването”, добави тя и посочи, че мястото на страните от Западните Балкани е в ЕС. Тя изрази убеденост, че без тясно сътрудничество със Западните Балкани Европа не може да бъде световен лидер в политическо и икономическо отношение, както и в сигурността. Българският вицепрезидент отбеляза горчивата истина, че Западните Балкани винаги са били върху тлееща жарава, а върху тях тежи сянката на „тихата война“ – за идентичност, за „свои и чужди“, за подялбата на национални герои, за подялбата на история. Затова постигнатото трябва да се пази, много лесно е да се подпали националистическия огън. Йотова недвусмислено посочи още, че са недопустими двойните стандарти, разделянето на ЕС на оси, на център и периферия. „Такава политика увеличава евроскептиците, а най-важното е хората да бъдат убедени защо си заслужава да принадлежат към европейското семейство. Времената на „йес“ политиката отдавна отминаха”, заяви тя. Илияна Йотова се обърна към всички участници и ги увери, че в усилията си за присъединяване към ЕС страните от Западните Балкани не са сами. Много държави, включително и България, искат да помагат със своя опит. Тя е сигурна, че ролята на дипломатите е огромна и заслугата на този форум е много голяма. Вицепрезидентът посочи още, че през 2018 г. по време на председателството на Съвета на ЕС България е наложила темата за присъединяването на Западните Балкани в общата външнополитическа стратегия на Общността. „Срещата в София ЕС – Западни Балкани бе успешна и България, като естествен лобист за тяхната евроинтеграция, постави убедително на дневен ред интересите на тези страни. Години наред за европейската дипломация Балканите бяха angle mort (мъртво пространство)”, посочи тя и обясни, че срещата в София и приетата специална декларация са направили възможни последвалите различни политически и държавни формати, двустранни преговори и споразумения. „Тя направи реални двустранните споразумения като Договора за добросъседство между България и Северна Македония и Договора от Преспа между Северна Македония и Гърция, които отвориха пътя към ЕС и НАТО”, категоричен бе българският вицепрезидент. „Ще бъде парадокс ако Русия, Китай и Турция станат ключови двигатели на процесите на Балканите, където за съжаление няма политически диалог. Това посочи другият участник в конференцията дипломатът Любомир  Кючуков. „За пръв път на такъв голям форум политик от високо европейско ниво прави толкова точен анализ с брилянтна визия за бъдещето на ЕС и на Западните Балкани” – такава е оценката на Андрия Николич, шеф на външната комисия на парламента в Черна Гора. След думите му българският посланик в Подгорица д-р Меглена Плугчиева посочи, че експертите и политиците тук „виждат в нас повече от партньор, а споделения възторг от словото на г-жа Илияна Йотова е комплимент за нея и за България”. На форума в столицата на Черна гора говориха още представители на черногорски институции и на дипломатическия корпус, както и експерти от Албания, Босна и Херцеговина, Косово, Северна Македония и Сърбия. Утре – 28 юни, на Илияна Йотова предстоят срещи с президента на Черна гора Мило Джуканович, с министър-председателя Душко Маркович и с министъра на външните работи Сърджан Дърманович. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.27", "title": " Без Западните Балкани ЕС не може да бъде световен лидер\t"}
{"url": "https://trud.bg/%d0%b0%d0%bf%d0%b8-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d0%b8%d0%bb%d0%b0-%d0%bd%d0%b0-%d0%b1%d1%81%d0%bf-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%b7%d0%b0-%d0%bc/", "text": "Агенция „Пътна инфраструктура“ предостави на депутатите на БСП пълен достъп по исканата по Закона за достъп до обществена информация техническа документация за строителството на големи пътни проекти. В продължение на месец нито един от 11-те народни представители от Парламентарната група на „БСП за България“ в 44-то Народно събрание, изискали документите, не се заинтересова от подготвения пълен обем технически документи, съобщиха от АПИ. Припомняме, че депутатите поискаха по ЗДОИ документи за участъци от автомагистралите „Хемус“, „Струма“, „Тракия“, „Марица“, път I-1 Видин – Монтана и път II-18 Околовръстния път на София, част от които са изграждани през 80-те години на 20 век. В законоустановения срок и по график – между 30 май и 27 юни, на народните представители Корнелия Нинова, Елена Йончева, Георги Свиленски, Петър Витанов, Крум Зарков, Христо Проданов, Драгомир Стойнев, Димитър Данчев, Чавдар Велинов, Румен Георгиев и Надя Клисурска, Агенция „Пътна инфраструктура“ осигурила пълен достъп до изисканата техническа документация, свързана с проектно решение в части „геология“, „геодезия“, „пътна“ и „технологичен ремонт“, по които са изпълнявани различните видове строително-монтажни работи, включително обяснителните записки, всички количествени сметки, детайли, пътна конструкция, допълнителни ведомости и приложения; рецептите на асфалтовите смеси на различните пластове; сертификатите за вложените материали; протоколите от проведените изпитвания на материалите по време на изпълнение на строително-монтажни работи; протоколите и актовете при приемане на извършените строително-монтажни работи и т. н., се казва в информацията. От БСП все още не са отговорили кои пътни експерти и коя независима лицензирана лаборатория възнамеряват да ангажират за инспекция на пътни участъци, каквото искане имаха преди повече от половин година.", "date": "2019.06.27", "title": " АПИ предоставила на БСП документи за магистралите, никой не отишъл за тях"}
{"url": "https://trud.bg/%d1%81-%d1%84%d0%b5%d1%80%d0%be%d0%bc%d0%be%d0%bd%d0%be%d0%b2%d0%b8-%d1%83%d0%bb%d0%be%d0%b2%d0%ba%d0%b8-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0%d1%82-%d0%b2%d1%80%d0%b5%d0%b4/", "text": "Нов вид феромонови уловки за борба с корояди са заложени в иглолистни гори на територията на държавните стопанства в Омуртаг и Попово. Това съобщиха от Североизточното държавно предприятие. От там уточняват, че чрез уловките се установявала степента на нападение в иглолистните масиви и се очаквало сериозно редуциране на вредителите, които унищожават този тип гори. Съоръженията са базирани на най-новите методи за борба с вредителите, според австрийския и немския опит, и целта била да се повиши ефективността при хващане на възрастните насекоми. Според статистиката, улавянето на една женска довежда до редуциране на популацията с 16 000 насекоми, допълват от предприятието.", "date": "2019.06.27", "title": " С феромонови уловки ограничават вредители в иглолистните гори"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d0%bf%d1%80%d0%b8%d1%82%d0%b8%d1%81%d0%bd%d0%b0-%d1%80%d0%b0%d0%b1%d0%be%d1%82%d0%bd%d0%b8%d0%ba-%d0%ba%d1%8a%d0%bc-%d0%b1%d0%b5%d1%82%d0%be%d0%bd%d0%be%d0%b2/", "text": "Камион МАН с прикачено полуремарке, движейки се на заден ход, притиснал 57-годишен мъж към бетонов блок, което довело до счупване на крака му. Инцидентът е станал по време на работа в промишлената зона в Разград. От полицията уточняват, че сигналът е бил получен към 10 часа в сряда, а раненият работник веднага откаран в болницата. Приет е в хирургията. По случая е образувано досъдебно производство, уведомена е и трудовата инспекция. При друг инцидент се наложила намесата на пожарникарите, които получили сигнал към 19,40 часа за запалена туристическа газова бутилка, поставена в павилион-количка. Тя била ползвана за машина за пуканки и 53-годишната жена, която работела с нея, опитала сама да гаси огъня, но  получила изгаряне на едната ръка.", "date": "2019.06.27", "title": " Камион притисна работник към бетонов блок и строши крака му"}
{"url": "https://trud.bg/%d1%81%d0%b0%d1%89-%d0%b8%d0%b4%d0%b2%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b1%d0%b5%d0%b7-%d0%b7%d0%b2%d0%b5%d0%b7%d0%b4%d0%b8%d1%82%d0%b5/", "text": "Отборът на САЩ пристига без 8 от водещите си играчи за срещите от група 19 на Лигата на нациите в Пловдив. Първата среща на янките е тази вечер срещу България, но като домакини на финалите в Чикаго те са решили да спестят силите на звездите си.  „Искам нашият отбор да повиши нивото си на игра в последния турнир от Лигата на нациите – заяви Силвано Пранди, селекционер на България. – Сега сме в пълен състав. В общи линии, това са играчите, които ще трябва да изнесат олимпийската квалификация и искам да видя, че са готови за нея.“  Успех на „лъвовете“ пожелаха звездите ни в леката атлетика Габриела Петрова и Александра Начева.", "date": "2019.06.27", "title": " САЩ идва в Пловдив без звездите"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%b7%d0%b0%d0%bf%d0%be%d1%87%d0%b2%d0%b0-%d1%81%d0%be%d0%bd%d0%b4%d0%b0%d0%b6%d0%b8-%d0%b7%d0%b0-%d0%b3%d0%b0%d0%b7-%d0%b4%d0%be-%d0%be%d1%81%d1%82%d1%80%d0%be/", "text": "Гърция влиза в геополитическата игра със сондажи за газ до остров Крит. Правителството подписа договор с водещи световни фирми – американския петролен гигант ExxonMobil, френската ТОТАЛ и гръцката ЕЛПЕ. Предварителни проучвания дават индикация за мащабни залежи и в Йонийско море, предаде  . Първоначални проучвания до остров Крит показват, че съществуват залежи на нефт и газ, които са по-богати от разработваните до Кипър. Днес в Атина правителството подписа договор за проучване и сондажи с трите фирми, които вече работят до Кипър и са водещи световни фирми. Премиерът Алексис Ципрас е убеден, че сондажите до остров Крит ще превърнат Гърция в енергийна сила на Балканите. „Днес Гърция прави голяма и решителна крачка към целта да използва природните си залежи. Гърция, която вече е с позиции на важен енергиен център в района на Източното Средиземноморие и на Балканите, започва да реализира стратегическата си цел – да се превърне в страна, източник на енергия“, каза той.", "date": "2019.06.27", "title": " Гърция започва сондажи за газ до остров Крит"}
{"url": "https://trud.bg/%d0%b5%d1%82%d0%be-%d0%b2-%d0%ba%d0%be%d0%b8-%d1%83%d1%87%d0%b8%d0%bb%d0%b8%d1%89%d0%b0-%d0%bc%d0%be%d0%b3%d0%b0%d1%82-%d0%b4%d0%b0-%d1%81%d0%b5-%d0%b2%d0%b8%d0%b4%d1%8f%d1%82-%d0%b8%d0%b7%d0%bf%d0%b8/", "text": "Седмокласниците в София и техните родители могат да видят оценените изпитни работи на учениците от националното външно оценяване по български език и литература (БЕЛ), по математика и по чужд език, съобщават от Регионалното управление на образованието в София-град. По БЕЛ учениците могат да видят изпитните си работи на 28 юни, на 1 и 2 юли в Професионалната гимназия по електротехника и автоматика, в кв. „Овча купел“, на бул. „Овча купел“ 1 – от 8.30 до 12.00 часа, и от 13.30 до 17.30 часа. По математика седмокласниците могат да видят изпитните си работи на 28 юни, на 1 и 2 юли в Софийската професионална гимназия по електроника „Джон Атанасов“, в кв. „Изток“, на ул. „Райко Алексиев“ 46 – от 8.30 до 12.00 часа, и от 13.30 до 17.30 часа. По чужд език учениците ще може да се запознаят с оценените си работи на 28 юни, на 1 и 2 юли в заседателната зала на четвъртия етаж в РУО-София-град, на ул. „Антим Първи“ 17 – от 8.30 до 12.30 часа, и от 13.30 до 16.30 часа. Съгласно чл. 46 на Наредба 11 от 1 септември 2016 г. за оценяване на резултатите от обучението на учениците, оценките от външното оценяване не може да се променят, информира Ваня Кастрева – началник на Регионалното управление на образованието в София-град.", "date": "2019.06.27", "title": " Ето в кои училища могат да се видят изпитните работи на седмокласниците"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bd%d0%b0-%d0%bc%d0%b0%d1%82%d1%83%d1%80/", "text": "Открити са нарушения при проверката на Регионалния инспекторат на образованието по гафа на матурата по математика в 6-то основно училище в Стара Загора, предаде  . Установено е, че децата са получили листовете с математическите формули едва във втората част от изпита, а не както е според указанията на МОН в самото начало. На директора на училището, Дарина Гайдарова, ще бъде наложена санкция. Най-малкото наказание е забележка, а най-голямото -дисциплинарно уволнение. Каква ще е точно санкцията за директора, ще стане ясно до два месеца, след като и тя даде писмени обяснения за случая. За нарушението при провеждането на изпита по математика след 7 клас в VI ОУ „Свети Никола“ сигнализираха родители. По думите им, квесторите не са дали на учениците да ползват разрешените формули, а това е повлияло на резултата им. Оценката от външното оценяване след 7 клас по математика има решаващо значение при кандидатстването в профилираните училища.", "date": "2019.06.27", "title": " Проверка потвърди нарушения на матурите в Стара Загора"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%bd%d0%b0%d0%bf%d1%8a%d0%bb%d0%bd%d0%be-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%85%d0%b5%d0%bc%d1%83%d1%81/", "text": "Днес – 27 юни, от 23 ч. до 24 ч. ще бъде спряно движението в двете посоки по АМ „Хемус“ в участъка от 395-ти до 402-ри километър. Това е отсечката в района на Девня, съобщиха от АПИ. За да не се затруднява трафикът през деня късно вечерта ще се монтира рамка на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол). Участъкът е сигнализиран с пътни знаци. По време на ограничението шофьорите ще изчакват на място. Необходимо е да се движат с повишено внимание и да спазват пътната сигнализация.", "date": "2019.06.27", "title": " Затварят напълно магистрала „Хемус“ край Девня за час тази вечер\t"}
{"url": "https://trud.bg/%d0%bc%d0%b8%d0%bc%d0%b8-%d1%85%d1%80%d0%b8%d1%81%d1%82%d0%be%d0%b2%d0%b0-%d0%bd%d0%b0-%d1%84%d0%b8%d0%bd%d0%b0%d0%bb-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d0%bd%d0%b0-%d0%b5%d0%b2%d1%80/", "text": "МИНСК – Мими Христова стигна безапелационно до финала в кат до 57 кг на вторите Европейски игри в белоруската столица. В битката за титлата българката среща в петък местната любимка Ирина Курачкина, спечелила в препълнения Дворец на спорта 2 срещи в последната секунда.  Мими Христова стигна като ураган до финала. Първо тушира италианката Франческа Инделикато. Последва категорично 6:0 над Альона Колесник (Азербайджан) и нов туш в полуфинала над Бедиха Гюн (Турция), отстранила сензационно шведката Йохана Линдборг.  Мачът на деня се оказа с наше участие. В полуфинала на категория до 62 кг Тайбе Юсеин загуби с 8:11 от крайно неудобната си съперничка Юлия Трач. Украинката поведе 8:0 след само 32 секунди. При показна атака в краката и три „кръстачки“ за общо 6 т. Последва бавно стопяване на разликата до 8:8 пет секунда преди сирената с приемущество на Тайбе. Но в оплетената ситуация украинката също записа две точки. Последва оспорване от българския щаб, че времето е изтекло. За жалост на нашите на огромния видеоекран се видя, че само една секунда преди края точките са факт. Последва и точка наказание заради неспечеленото оспорване, което оформи и крайното 8:11.  До финала спортист №1 на България за 2018-а този път избра гросмайсторска тактика – борба без излишни рискове и атракция за публиката. В първия си сблъсък Тайбе методично наложи волята си над Габриела Слеич (Унгария) – 6:0. Минута преди края нашата представителка принуди унгарката да рискува при 0:2 и подготвената контраатака реши окончателно спора. Подобен сценарий имаше и ¼-финала с шведката Йохана Матсон, двукратна еврошампионка. Тайбе през цялото време контролираше хода на схватката и с атаки в точните моменти в началото на двете части изкова победното  4:0.  Снощи София Георгиева игра малък финал за бронза в кат. до 68 кг, а на Миглена Селишка предстои репешаж след победа над рускиня и загуба от украинка.  В тежката категория Мария Оряшкова, единствената наша шампионка досега на игрите, но на самбо, загуби още на старта от представителка на Украйна. В тази категория в голямата игра се завърна някогашната съперничка на Станка Златева – Наталия Воробьова (Русия). Представителката на „сборная“ обаче загуби още в първия кръг от финалистката Марзалюк (Беларус) след 1:1.", "date": "2019.06.27", "title": " Мими Христова на финал в борбата на Европейските игри"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%ba%d1%80%d0%b0%d0%b9-%d0%b4%d0%b6%d0%b0%d0%bc%d0%b8%d1%8f-%d0%b2/", "text": "Двама души са ранени при стрелба край джамия във френския град Брест. Единият от тях е местният имам. Според местната прокурора стрелецът открил огън, когато хората излизали от джамията в квартал Понтанезен. Ззасега не е ясно дали стрелбата е поради религиозен мотив, криминално разчистване на сметки или други неизвестни фактори. Извършителят първоначално е избягал, но по-късно се е самоубил. Инцидентът е станал около 16.30 часа местно време.  Мястото е блокирано от полиция и се провеждат следствени действия.", "date": "2019.06.27", "title": " Мъж простреля двама души край джамия в Франция и се самоуби"}
{"url": "https://trud.bg/%d0%b0%d0%ba%d1%83%d0%bb%d0%b8-%d1%83%d0%b1%d0%b8%d1%85%d0%b0-21-%d0%b3%d0%be%d0%b4%d0%b8%d1%88%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d0%ba%d0%b0-%d0%bd%d0%b0-%d0%b1%d0%b0%d1%85/", "text": "21-годишна американка е убита при нападение на три акули едновременно, по време на ваканция на Бахамите. Линдзи Джордан, от щаата Калифорния, се гмуркала със семейството си, когато тя била атакувана край остров Роуз, североизточно от Насау, съобщава Sky News. Роднините на момичето забелязали хищниците и се опитали да я предупредят, но тя не чула виковете им навреме. Младата жена била нахапана по крайниците и торса, като дясната й ръка била буквално откъсната. Откарали я в болница, където малко по-късно починала. Правителството на Бахамските острови изрази своите съболезнования на семейството на жертвата.", "date": "2019.06.27", "title": " Акули убиха 21-годишна американка на Бахамите"}
{"url": "https://trud.bg/%d1%84%d0%be%d1%80%d0%b4-%d1%81%d1%8a%d0%ba%d1%80%d0%b0%d1%89%d0%b0%d0%b2%d0%b0-12-000-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8-%d0%b2-%d0%b5%d0%b2%d1%80%d0%be%d0%bf%d0%b0/", "text": "Американския автомобилен гигант „Форд Мотър къмпани“ обяви, че ще съкрати около една пета от служителите си в европа и ще затвори пет завода на Стария континент, заради слаби продажби, пише The News york Time. От компанията обявиха, че около 12 000 от нейните 65 000 работници в Европа ще загубят работата си. Съкращенията на работни места бяха обявени заедно с планове за засилване на производството на електрически превозни средства в региона. „Форд“ затваря три завода в Русия, един във Франция и друг във Великобритания. Компанията също така ще обедини две централи във Великобритания.", "date": "2019.06.27", "title": " „Форд“ съкращава 12 000 работници в Европа\t"}
{"url": "https://trud.bg/%d0%bb%d0%b0%d1%82%d0%b2%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%bd%d0%b0%d0%bf%d1%83%d1%81%d0%bd%d0%b5-%d0%bf%d0%b0%d1%81%d0%b5-%d0%b7%d0%b0%d1%80%d0%b0%d0%b4%d0%b8-%d0%b2%d1%80%d1%8a/", "text": "Латвия ще подложи на гласуване дали да прекрати участието си в Парламентарната асамблея на Съвета на Европа. Причина за този ход е възстановяването на правата на Русия в организацията, което се възприема като сериозно отстъпление от наложените мерки на Москва, след анексирането на Крим през 2014 година, предаде БНР. Руските делегати получиха правото отново да гласуват в ПАСЕ, въпреки протестите на Украйна и други страни-членки на базирания в Страсбург Съвет на Европа. Вотът за евентуалното прекратяване на участието на Украйна в ПАСЕ ще е на 8 юли. Дори и да замрази статута си в парламентарната асамблея, страната ще остане член на Съвета на Европа.", "date": "2019.06.27", "title": " Латвия може да напусне ПАСЕ заради връщането на Русия"}
{"url": "https://trud.bg/%d0%b4%d0%be-2-%d0%b3%d0%be%d0%b4%d0%b8%d0%bd%d0%b8-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d0%bc%d1%8f%d1%81%d1%82%d0%be-%d0%b7%d0%b0-%d0%b7%d0%b0%d0%b2%d0%be%d0%b4%d0%b8-%d0%be/", "text": "Премиерът Бойко Борисов подкара и електрокар. Това се вижда от поредното клипче, което качи във фейсбука си. “От самолета тук се вижда огромен град. Помня като бяха голи поляни”,заяви той при посещението си в Икономическата зона София-Божурище.  Премиерът спря джипа при завод за мебели, който трябва да стане най-големият в страната. „Инвестиция за над 100 милиона евро! Казвам го за тези, които говорят, че нямало инвестиции. Не само че не си отиват инвеститорите, но надграждат. До 2 години няма да има свободно място за заводи”, доволен акцентира премиерът. Борисов заедно с вицепремиера Томислав Дончев, Владислав Горанов и Николай Нанков разгледаха новата логистична база на компанията JYSK в индустриалната зона. Докато пътуваха, Борисов показа на спътниците си родната си къща. Както и поляната, на която си е играл като дете. След като се повози на електрокар из халетата на мебелен завод в Божурище, Борисов отново подкара джипа – този път в посока Драгоман, за да инспектира връзката със Сърбия – изграждането на АМ “Европа”. Тогава Борисов се обърна към Нанков: “ТОЛ-системата е печатница на пари, да се въведе по-бързо. Искам да вдигам доходите”. При проверката на строителството на магистралата Борисов каза: “Ей така най-обичам – от една поляна, път да стане. “Теменужките обаче трябва да преместим”, информира го Нанков. А Борисов му отговори: “С еколозите ще говориш, една теменужка не искам да се смачка. Всичко да се измести”.", "date": "2019.06.27", "title": " До 2 години няма да има място за заводи (обзор)\t"}
{"url": "https://trud.bg/%d0%b8%d1%80%d0%b0%d0%bd-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b0%d1%82%d0%b0-%d0%bd%d0%b0-%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b7%d0%b0-%d0%ba/", "text": "Външният министър на Иран Мохамад Джавад Зариф окачестви като „илюзия“ представата на Доналд Тръмп, че евентуална война можду двете страни ще бъде кратка, предаде БТА. Вчера президентът на САЩ заяви, че ако предприеме военни действия срещу Иран, няма да използва сухопътни части. „Ако нещо стане, то няма да трае много дълго“, добави той. Във вторник Тръмп заплаши, че ще заличи части от Иран, ако той нападне американци „по някакъв начин“. „Заличаване равно на геноцид равно на военно престъпление“, написа днес Зариф в „Туитър“. Той добави, че „кратка война с Иран е илюзия“. Според иранския пръв дипломат санкциите не са „алтернативна война“, както твърди Тръмп, а са истинска война. Зариф подчерта, че „преговорите и заплахите се изключват взаимно“.", "date": "2019.06.27", "title": " Иран: Представата на Доналд Тръмп за „кратка война“ с нас е илюзия"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8-%d1%81%d0%b2%d0%b0%d1%82%d0%b1%d0%b0%d1%80%d0%b8-%d1%83%d0%b1%d0%b8%d1%85%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%ba%d0%b0-%d0%be%d0%b1%d0%b7%d0%be/", "text": "Трима цигани – мъж, жена и техен 19-годишен приятел, на връщане от сватба с автомобил, блъснаха и убиха 52-годишна пешеходка и избягаха. След 5 часа полицията ги залови. Катастрофата станала към 4,45 ч призори вчера на главната улица в ловешкото село Български извор. С висока скорост автомобилът навлязъл в насрещната лента, разкъсал предпазна мантинела и връхлетял жената, която вървяла по тротоара. Попаднало под гумите, тялото било влачено 10-ина метра, след което колата съборила стълб. Жената издъхнала на място пред очите на своята възрастна майка, с която в ранния час отивали на работа. Циганите изоставили катастрофирала кола и избягали. Пристигналите полицаи обаче намерили в купето документите на 31-годишния шофьор, който бил от близкото село Петревене. Започнало издирване на бегълците и след като криминалисти претърсили 12 къщи в селото малко след 9,30 ч мъжът, жената и спътникът им били задържани. И на тримата са взети кръвни проби, направени са им тестове за алкохол и наркотици, които се оказали отрицателни. Шофьорът имал 15 нарушения по Закона за движение по пътищата. Само той остава зад решетките за 72 часа, а прокуратурата ще поиска от съда да му наложи постоянен арест.", "date": "2019.06.27", "title": " Цигани-сватбари убиха пешеходка (обзор)\t"}
{"url": "https://trud.bg/%d0%b2-%d1%80%d0%b8%d0%bc-%d1%81%d0%b5-%d0%be%d1%82%d0%ba%d1%80%d0%b8%d0%b2%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be/", "text": "Тази вечер в Рим се открива 12-ото издание на Фестивала на българското кино. По традиция прожекциите са в „Каза дел Чинема“, но тази година зрителите ще се насладят на най-новите български филми на открито, под звездите, съобщи  . Фестивалът се открива с несъмнено най-успешния български филм през последните години – „Ага“ на Милко Лазаров. Статистиката на лентата е красноречива – показана е на 30 престижни фестивала и е отличена с 20 награди. Публиката ще види още „Снимка с Юки“ на режисьора Лъчезар Аврамов. Сред актьорите във филма е Димитър Маринов, който се снима в него преди участието му в отличения с „Оскар“ „Зелената книга“. Ще бъдат представени още „Дъвка за балончета“, „Лошо момиче“ на Мариан Вълев и Бензин. На три от игралните филми в програмата на фестивала копродуцент e националната телевизия. В програмата има и три документални акцента, посветени на големи български творци „Черказки хроники“ за писателят Йордан Радичков, филма „На Иван Андонов с любов“ и Sempre Libera за сопраното Соня Йончева.", "date": "2019.06.27", "title": " В Рим се открива фестивал на българското кино"}
{"url": "https://trud.bg/20-%d1%81%d0%bf%d0%b0%d0%b4-%d0%bd%d0%b0-%d1%82%d1%83%d1%80%d0%b8%d1%81%d1%82%d0%b8%d1%82%d0%b5-%d0%b8%d0%b7%d0%bb%d0%b5%d0%b7%d0%b5-%d0%bd%d0%be%d0%b2-%d0%b8%d0%b3%d1%80%d0%b0%d1%87-%d0%b0%d0%bb/", "text": "„Случи се това, което всички очаквахме- 20 на сто спад на туристите.“ Това заяви пред „Труд“ хотелиерът от Слънчев бряг Веселин Налбантов. Според него, причината е, че досегашните дестинации, където е имало напрежение по една или друга причина- Турция, Тунис, Египет вече са спокойни. На пазара, по думите му, е излязъл и нов играч – Албания. „Във всички тези страни, руските туристи се приемат без визи“, посочи Налбантов. Според хотелиерите, най-много туристи в комплекса Слънчев бряг за момента са англичаните, поляци, чехи, сърби, македонци, чакат се и румънци. Спад има при немските туристи и при руснаците. „Сезонът не е силен и това е видимо и с просто око“, коментира и друг хотелиер от Слънчев бряг- Елена Иванова. Според нея, базата е пълна на 60%. „В слаб сезон записванията „Last Minute “ вървят с 10%, 15% до 20% по- евтино“, коментира Елена Иванова.", "date": "2019.06.27", "title": " 20% спад на туристите, излезе нов играч – Албания\t"}
{"url": "https://trud.bg/%d0%bf%d0%be%d0%bb%d0%ba-%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d0%b8%d0%b2%d0%b0%d0%bd%d0%be%d0%b2-%d0%bd%d1%8f%d0%bc%d0%b0-%d0%bf%d1%80%d0%b5%d1%87%d0%ba%d0%b8-%d0%b1%d0%b5%d0%bb%d0%b0/", "text": "Няма никакви пречки ремонтът на военните щурмови самолети на Българската армия Су-25 да бъде извършен в Беларус, за което е подписан договор. Това заяви о.р. полк. Валентин Иванов, бивш командир на военно-въздушната база в Безмер, по  . Той обясни, че отлагането на изпълнението не се е дължало на санкционни ограничения, а на необходимост да бъде сменена банката, обслужваща договора. Според о.р. полк. Иванов поканата, отправена към Русия да се заеме с този вид самолет е свързана с обучаването на български специалисти, които в бъдеще да могат да извършват ремонти на машината в България. В момента ние не разполагаме с кадри и лицензи за извършване на ремонтите. „Руските специалисти трябва да дойдат да обучат кадри, но това не би трябвало да спре договора с Беларус“, каза полк. Иванов. Договорът с Беларус е за модернизация на 8 самолета, а останалите 8 – да се ремонтират в България след 2-3 години, когато приключи обучението на българските специалисти. След ремонта Су-25 ще бъдат напълно съвместими с НАТО като се предвижда да бъдат сменени морално остарели навигационни и радио системи. Това ще им позволи да останат на въоръжение до 2028 г. и да извършат 800 часа нальот. България е единствената държава в НАТО, която разполага със Су-25.", "date": "2019.06.27", "title": " Полк. Валентин Иванов: Няма пречки Беларус да ремонтира нашите Су-25"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b7%d0%b0-%d0%be%d1%82%d1%80%d0%b0%d0%b2%d1%8f%d0%bd%d0%b5%d1%82%d0%be-%d0%bd%d0%b0-%d1%81%d0%ba%d1%80%d0%b8%d0%bf%d0%b0%d0%bb-%d1%82%d0%b0%d0%b7%d0%b8-%d1%88%d0%bf/", "text": "Историята с отравянето на Сергей Скрипал и дъщеря му Юлия не струва и пет копейки. Това заяви руският президент Владимир Путин в интервю пред британското издание  . „Послушайте, цялата тази суматоха около разузнавачи и контраразузнавачи не може да влияе на сериозни междудържавни отношения. Както казват у нас, в Русия, тази шпионска история не струва и пет копейки“, отбеляза руският лидер. „Длъжни сме да оставим всичко това в миналото и да позволим на спецслужбите да се оправят“, призовава руският президент.", "date": "2019.06.27", "title": " Путин за отравянето на Скрипал: Тази шпионска история не струва и 5 копейки"}
