{"url": "https://trud.bg/%d0%b4%d0%b2%d0%b5-%d1%82%d1%83%d1%80%d0%b8%d1%81%d1%82%d0%ba%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b8-%d0%b2/", "text": "Туристка се е удавила в швейцарското Женевско езеро, след като лодката й се преобърнала при буря, а друга е загинала във Франция при падане на дърво, информира Асошиейтед прес. Швейцарският новинарски сайт „20 минути“ съобщи днес, че вчерашната буря е била придружена от силни валежи, градушка и ветрове със скорост 122 километра в час. Според полицията лодката на двойка туристи се преобърнала в Женевското езеро около 5 часа следобед. Мъжът доплувал до друга лодка и изстрелял две сигнални ракети, но когато спасителните екипи пристигнали, не успели да намерят жената. Тялото й е било открито по-късно от водолази. На около 50 км, в южна Франция, 51-годишна германка загинала, след като бурята повалила дърво върху кемпера й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Две туристки загинаха при инциденти в Швейцария и Франция заради лошото време"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-423/", "text": "Туроператори пред фалит, гледат към чужбина заради данъчна наредба До 50 000 лв. трябва да инвестират фирмите, за да отговарят на изискванията. Вместо да спечели, хазната може да загуби милиони заради банкрут, свиване и изнасяне на бизнеса.                 Дезориентирани повелители на общественото мнение Изборите промениха обстановката, медиите ги влече инерцията – ТВ Панорама с Иван Гарелов.         Подадохме много конкурентна и привлекателна оферта за самолети Предложението за десет, напълно съвместими с НАТО изтребители Gripen ще е валидна още две години, или до подписване с друга страна, казва посланикът на Швеция в България Н. Пр. Луиз Бергхолм в интервю за „Труд“.           Десантът в Нормандия и фалшивите истини за историята В съвременния XXI век отново историята е политическият инструмент, с който се прекрояват събития и факти – анализ на проф. Нина Дюлгерова.               Изненадващият аутсайдер Силует на кандидата за приемник на Тереза Мей Рори Стюарт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Вижте акцентите в броя на вестник „Труд“ в понеделник, 17 юни 2019"}
{"url": "https://trud.bg/%d0%be%d1%81%d1%8a%d0%b6%d0%b4%d0%b0%d0%bd-43-%d0%bf%d1%8a%d1%82%d0%b8-%d1%81%d1%82%d0%b0%d0%bd%d0%b0%d0%bb-%d1%82%d1%80%d0%b0%d1%84%d0%b8%d0%ba%d0%b0%d0%bd%d1%82/", "text": "Заедно с него са арестувани още трима Рецидивист с 43 присъди отново ще застане пред съда за нелегално превеждане на мигранти през границата ни с Гърция. Районната прокуратура в Петрич е внесла в съда обвинителния акт срещу 38-годишния мъж и трима негови авери. Според прокуратурата през лятото на миналата година четиримата се събрали в дома на един от задържаните в петричкото село Беласица. Стопанинът предложил на В. И. да превози трима чужденци от Солун до София. За „услугата“ обещал да плати 150-200 евро и да му опрости дълг от 500 лева. Пътуването трябвало да стане с автомобил „Ауди 80“. На следващия ден В. И. и Л. К. взели от гръцкия град трима иракчани и потеглили към България. Преди ГКПП-Промахон се отбили и продължили към планината по черен път. После тръгнали пеш през планината. През това време трети човек от бандата бил арестуван и той признал за схемата. Така полицаи заловили четиримата трафиканти и нелегалните мигранти. Обвиняемият В.И. бил осъждан общо четиридесет и три пъти, като много пъти е лежал в затвора, казаха от прокуратурата. Негов авер пък имал общо седем присъда за различни престъпления.", "date": "2019.06.16", "title": " Осъждан 43 пъти станал трафикант\t"}
{"url": "https://trud.bg/%d0%b4%d0%b7%d0%be%d0%bb%d0%b0-%d1%81%d1%8a%d1%89%d0%be-%d0%bd%d0%b0%d0%bf%d1%83%d1%81%d0%ba%d0%b0-%d1%87%d0%b5%d0%bb%d1%81%d0%b8/", "text": "Джанфранко Дзола вероятно също ще напусне “ Челси “ след края на договора си, съобщава „Скай Спортс“. Италанският магьосник, играл за „Челси“ през периода 1996-2003 г., се върна в клуба през миналото лято като асистент мениджър за една година, за да работи заедно с Маурицио Сари. И въпреки че му е била предложена ролята на посланик, Дзола предпочита да продължи да се развива като треньор, като има вероятност да последва Сари в „Ювентус“. Междувременно Лампард продължава да бъде фаворит за наследник на Сари, като се предполага, че ще вземе за асистент мениджър Джоди Морис, който бе дясната му ръка през изминалия сезон в Дарби Каунти. Според „Метро“ Лампард е поканил в щаба си още един бивш съотброник в лицето на Дидие Дрогба.", "date": "2019.06.16", "title": " Дзола също напуска „Челси“"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%b4%d0%b8%d0%b3%d0%bd%d0%b0-%d1%81%d0%ba%d1%83%d0%bb%d0%bf%d1%82%d1%83%d1%80%d0%b0-%d0%bd%d0%b0-%d1%85%d1%83/", "text": "Кражба от скулптура и художник Ставри Калинов беше заснета от охранителната камера в галерията, където е станало престъплението, предаде dir.bg. Видеозапис от случилото се разпространи лично Калинов в социалните мрежи. „Виждате как този човек краде моята скулптура!!! Моля, ако някой го познае, да ми даде информация“, написа артистът на страницата си във Фейсбук. Престъплението е извършена в четвъртък – 13 юни, малко след 13 часа. Видеозаписът показва как мъж на видима възраст около 40-те използва момент, в който е сам в галерията, приближава се към една от изложените скулптури и прибира в джоба си фрагмент от нея. Малко по-късно той си тръгва с необезпокоявано с плячката. Ставри Калинов не за първи път става жертва на кражба. В началото на тази година от ателието му в кв. Кремиковци в София ни за хиляди левове. Бандитите влезли в помещението през малък прозорец. „Не мога да кажа колко са били. Бяха много, стотици статуетки. Телевизора са откраднали, печки и какво ли не. Картините не са ги откраднали, защото с тях ще ги хванат, но метала го топят. Това е творческа работа, това е занаятчийска работа – да се отлее, да се шлайфа, да се полира, да се патинира – много сложно нещо. Само в ателието съм работил 25 години. Всичко, което съм изкарал, съм вложил в занаята си, на семейството ми почти нищо не съм дал“, обясни тогава той и настоя, че „големите престъпници са тези, които са ги купили“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Мъж задигна скулптура на художника Ставри Калинов (ВИДЕО)"}
{"url": "https://trud.bg/%d0%b4%d0%be-300-%d0%bb%d0%b2-%d0%b1%d0%be%d0%bd%d1%83%d1%81%d0%b8-%d0%b7%d0%b0-i%d1%82-%d1%81%d0%bf%d0%b5%d1%86%d0%be%d0%b2%d0%b5-%d0%b2-%d0%b0%d1%80%d0%bc%d0%b8%d1%8f%d1%82%d0%b0/", "text": "Участниците в евакуационни и спасителни операции ще взимат допълнително по 9 лв. на ден. На военните и цивилните служители, които участват в администрирането и развитието на информационните системи и платформи, компютърни мрежи и системи за киберотбрана или осъществяват пряк контрол на посочените дейности, се изплаща допълнително месечно възнаграждение за класна специалност от 100 до 300 лв. Това предвижда проектът за изменение на наредбата от 2010 г. за допълнителните плащания за специфични условия при изпълнение на военната служба. Документът е публикуван за обществено обсъждане. Вдигат се и бонусите за военните от състава на дежурните сили на авиацията, които поддържат готовност за изпълнение на задачи за аварийно-спасително осигуряване. Допълнителните пари за всеки отработен час е 0,50 лв. Ако изпълнението на задачата е през почивни дни бонусът се увеличава с 50%, а по време на официални празници- със 100%. Военните, които са ръководители на полети, ще се приравняват към летателния състав и ще им се изплащат допълнително от 120 до 150 лв. на месец. Бойците пък, които участват в евакуационни и спасителни операции ще взимат допълнително по 9 лв. на ден. Наредбата влиза в сила от деня на обнародването є в Държавен вестник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " До 300 лв. бонуси за IТ спецове в армията\t"}
{"url": "https://trud.bg/%d1%81%d0%b8%d0%bc%d0%b5%d0%be%d0%bd-%d1%81%d0%b0%d0%ba%d1%81%d0%ba%d0%be%d0%b1%d1%83%d1%80%d0%b3%d0%b3%d0%be%d1%82%d1%81%d0%ba%d0%b8-%d0%bf%d1%80%d0%b8%d1%82%d0%b5%d1%81%d0%bd%d1%8f%d0%b2%d0%b0/", "text": "Притеснявам се, че имотите ми ще последват съдбата на „Царските конюшни”. Това каза Н. В. Симеон Сакскобургготски пред  . „Вижда се, че има систематично преследване. Да се върнем назад – 1946 г. правителството на Кимон Георгиев признава и ни дава списък на частни и лични имоти. 1998 г., демократична България Конституционният съд се произнася, че е така. Според мен, каквото следва няма логично обяснение. Този мораториум не е законосъобразен, това е тормоз, начинът, по който се действа – загубихме двете дела за хижите „Ситняково” и „Саръгьол”. Опразнихме ги, защото съм коректен човек, но с голяма болка в сърцето. Виждам чиста злоба – да се отнеме, без някакъв план за действие. Предполагам, че ще стане като с т.н. „Царски конюшни”, коментира той. Сакскобургготски заяви, че се надява и вярва в правосъдието и в съда в Страсбург – като гражданин на една европейска страна, където частната собственост е гарантирана. Попитан дали ще назове имената на хората, които стоят зад тези по думите му политически-продиктувани посегателства той отговори, че няма смисъл да се назовава един, друг или трети, тъй като това не допринася с нищо на обществото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Симеон Сакскобургготски: Притеснявам се, че имотите ми ще последват съдбата на „Царските конюшни”"}
{"url": "https://trud.bg/%d0%b0%d1%80%d0%b6%d0%b5%d0%bd%d1%82%d0%b8%d0%bd%d0%b0-%d0%b8-%d1%83%d1%80%d1%83%d0%b3%d0%b2%d0%b0%d0%b9-%d1%80%d0%b0%d0%b1%d0%be%d1%82%d1%8f%d1%82-%d0%bf%d0%be-%d0%b2%d1%8a%d0%b7%d1%81%d1%82%d0%b0/", "text": "Основната енергийна компания на Аржентина съобщи днес, че постепенно бавно започва да възстановява електроподаването след  на тъмно големи части от латиноамериканската държава и съседен Уругвай, предаде Асошиейтед прес. Не се знае колко души са засегнати от аварията в страната с 45-милионно население.  Енергодоставчикът Едесур (Edesur) заяви в Туитър, че към сутринта на днешния ден е възстановено енергоподаването до 75 000 клиенти в широкия район на Буенос Айрес. Аварията е станала около 7 часа сутринта местно време, когато се сринала ключова свързваща система. Причините се разследват и все още не са установени, посочи министерството на енергетиката на Аржентина.  Спирането на тока засегна целия район на Буенос Айрес наред с провинции в южната и северната част на страната. Според министерството пълното възстановяване на услугите ще отнеме няколко часа.  Засегнато е също водоподаването, както и телефонните и интернет връзки, допълва ДПА. Местната водоснабдителна компания призова клиентите си да ограничат използването на питейна вода до необходимия минимум. Не работеха светофарите, нито бе възможно да колите да бъдат заредени с гориво. Спряха и всичките шест линии на метрото в Буенос Айрес. Няколко аржентински провинции бяха принудени временно да отложат местни избори. Уругвайската енергийна компания УТЕ (UTE) посочи в туит, че системата й се възстановява от нулата, отбелязва АП. Според компанията спирането на тока се дължи на проблем в аржентинската мрежа. Услугите са възстановени в част от крайбрежните градове и компанията продължава да работи за пълното им възстановяване. Говорител на бразилския енергиен оператор посочи, че аварията не е засегнала мрежата на северния съсед на Аржентина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Аржентина и Уругвай работят по възстановяване на електроподаването след масивния срив"}
{"url": "https://trud.bg/%d0%b6%d0%b0%d0%bd%d0%b4%d0%b0%d1%80%d0%bc%d0%b5%d1%80%d0%b8%d1%81%d1%82-%d0%b2-%d0%b1%d0%b0%d0%bd%d0%b4%d0%b0-%d0%b7%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d1%82%d1%8e%d1%82/", "text": "Спецпрокуратурата повдигна обвинение на служител на МВР за участие в престъпната група за производство и разпространение на тютюн за пушене. Жандармеристът бил спипан на 15 юни при операция на “Вътрешна сигурност”-МВР, ГДБОП и Специализираната прокуратура с половин тон нарязан тютюн в личния си автомобил. Три дни преди това бяха заловени и обвинени други десет човека от престъпната група. Разследването срещу бандата стартирало през януари т. г. “Групата е действала от началото на 2017 г. на територията на цялата страна, с цел производство, държане и разпространение на тютюневи изделия без бандерол”, съобщи говорителят на Специализираната прокуратура Сийка Милева. Членове на бандата били жители на населени места в страната, със стройна организация и разпределение на функциите и ролите им. По време на акцията са открити три нелегални бази с машини за обработка на тютюна, неговото омекотяване, нарязване и пакетиране. Част от членовете на групата са задържани в момент на производство. Транспортирането на обработения тютюн се е извършвало от т. нар. куриери, какъвто бил и жандармеристът. Служителят на МВР, който бил униформен от 2015 г., е задържан в събота при превоз на 30 чувала тютюн с личния му автомобил. В повечето случаи той е транспортирал стоката униформен, за да не бъде спиран и проверяван от колегите си. “Тревожно е, че има служители на МВР с малък професионален стаж, които все още не са осъзнали, че служат на държавата”, каза шефът на “Вътрешна сигурност” Румен Ганев.   Правели етикети в книжарница Разбитата банда произвеждала около един тон тютюн седмично. Всяка от трите бази за производство е имала отговорник, който пък имал мрежа от дилъри, разпространяващи тютюна на крайните клиенти. Разкрита е и книжарница в Гоце Делчев, където са поръчвани етикети с надписи на известни марки – “Марлборо”, “Давидоф”, “Карелия” и “Кемъл”. Нарязаният тютюн се е продавал в разфасовки от по 1 кг за 45 лв. Щетите за държавния бюджет от избегнат акциз възлиза на 3 млн. лева. При претърсвания били иззети над 360 кг тютюн. Открити били и тефтери, в които се е водело т. нар. черно счетоводство, което покацало, че в определени периоди печалбата на групата е била над 100 хил. лева месечно.", "date": "2019.06.16", "title": " Жандармерист в банда за нелегален тютюн (обзор)\t"}
{"url": "https://trud.bg/%d0%be%d0%bf%d0%be%d0%b6%d0%b0%d1%80%d0%b8%d1%85%d0%b0-%d0%b4%d0%be%d0%bc%d0%b0-%d0%b8-%d0%bc%d0%b0%d1%88%d0%b8%d0%bd%d0%b8%d1%82%d0%b5-%d0%bd%d0%b0-%d0%b0%d1%80%d0%b5%d0%bd%d0%b4%d0%b0%d1%82%d0%be/", "text": "„Неизвестни опожариха дома и машините на арендатор в трънското село Неделково, предаде  . Пострадали при нападението няма. Пожарът поглъща напълно оборудвана работилница, от около 150 квадрата, както и осем работещи земеделски машини. Цялата техника е залята индивидуално със запалителна течност и подпалена. По същото време пожар обхваща и къщата на собственика на техниката, който по това време е на море. Няколко часа по-късно земеделецът се прибира, за да види щетите. „Виждам Чернобил, за мен това е Чернобил. Нищо, нито може да се използва, всичко трябва да се изрине&rdquo“, каза Александър Величков, земеделски производител. Записи от видеокамери показват как 2 часа преди огънят да лумне, неизвестни обикалят дома на земеделеца. „Обсипвано е с разни коктейли, всичките машини, поотделно. Палежът е станал едновременно на всичките машини, което значи, че е имало хора тук. Всички машини са паркирани на разстояние една от друга. Не е искано да ни сплашат, просто е искано да ни приключат“ заяви Александър Величков. Мъжът допълва, че има подозрения кой е поръчителят на палежа. Но отказва да ги разкрие. Свързва атаката срещу себе си с опит за рекет, който пресякъл преди години. Тогава негов бус бил откраднат. „Поискаха ни откуп от 4 000 лв. Свързах се с полицията, маркирахме парите, предадохме част от парите, изкараха буса на светло, взехме си буса, но арестуваха извършителите“, заяви Александър Величков и допълни, че при ареста Александър чува заплаха: „Един ден ще те запалим“. Пострадалият земеделец казва, че няма неуредени отношения с никого. Не вярва разследването да доведе до поръчителя и обмисля да се откаже от бизнеса си и да напусне страната. Седмица след палежа задържани няма. Прокуратура и полиция отказват официална информация, с мотива, че разследването е в начален етап. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Опожариха дома и машините на арендатор в село Неделково"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%81%d0%b8-%d0%be%d1%82%d1%82%d0%b5%d0%b3%d0%bb%d0%b8-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0/", "text": "Лидерът на партията заяви, че левицата не се продава и ще бъде предпазена от хаос Корнелия Нинова официално оттегли оставката си като лидер на БСП пред делегатите от червения конгрес. Отпадането на точката за нейното оттегляне беше прието с 535 гласа “за” при 27 “против” и 11 “въздържал се”. На форума се очакваше Нинова да внесе оставката си и част от социалистите имаха нагласа за избор на нов лидер. До раздор в партията се стигна след загубата на евроизборите на 26 май, когато Нинова се оттегли. На конгреса тя заяви, че първоначалното є решение за оставка било премислен опит да поеме отговорност, а не театрален акт. Тя посочи обаче, че не е преценила последствията. “Отворих Кутията на Пандора и много хора помислиха, че могат да започнат да преразпределят помежду си останалото от партията”, каза Нинова. “Лобита задвижиха интересите си за председател. На тези бизнесмени искам да кажа оттук, защото не ходя в кабинетите им: наиграхте се последната една седмица, затворете си портфейлите, уважаеми господа! БСП не се продава, не е стока, а кауза. Ако можете да купите 20-30 търговци в храма, то в него стоим стотици хиляди, които не се купуваме”, допълни тя. Според Нинова е бил упражнен натиск върху делегати да гласуват срещу нея. По думите й, първият вариант е бил да сдаде поста на инат, за да запази достойнството си, но това би довело до превземане на БСП, юридически хаос, убийство на опозицията и диктатура в държавата. Затова Нинова избрала с цената на имиджови щети да предпази партията от хаос. Според нея криза на върха в партията би навредила на представянето є на местните избори. Конгресът реши да се проведе пълен отчетно-изборен цикъл в БСП, който да бъде последван от пряк избор на председател на партията след местните избори тази есен. Делегатите възложиха на Националния съвет на червените да направи платформа за местния вот до 31 юли. Пленумът ще приеме правила за избор на нов лидер, които да се отнасят до процедурата, след като изтече мандатът на Нинова като лидер на БСП.   Румен Радев: Важно е да има единна опозиция “Много е важно България да не остава без политическа опозиция. Това ще бъде пагубно за нашата демокрация”. Това заяви в пловдивското село Труд президентът Румен Радев по повод на оттеглената оставка на лидера на БСП Корнелия Нинова. Той допълни, че очаква България да има единна, сплотена политическа опозиция, защото не може да има власт без коректив. “Мисля че Корнелия Нинова се е доказала като човек, който знае какво прави и носи отговорност за своите постъпки”, заяви още президентът. Според него един лидер не трябва да се води само от чувствата си, а от това партията му да бъде силна. Президентът пристигна в с. Труд по повод 150-годишнината на църквата “Св. Троица”. “За народа ни сигурният брод към нашата идентичност винаги е съществувал и това е вярата”, заяви той.   Не успяхме да се противопоставим на активния Борисов Социалистите мобилизирали само ядрото на партията БСП не е успяла да се противопостави на активното включване на лидера на ГЕРБ Бойко Борисов в предизборната кампания през последните две седмици преди вота на 26 май. Това бе една от причините за незадоволителния за БСП резултат на евроизборите. Тя бе посочена в доклад, прочетен от Валери Жаблянов, чле на ИБ на БСП на червения конгрес в НДК. Съсредотчаването на БСП в скандалите отблъснало избирателите. Според доклада, Разположението на политическите сили в национален мащаб се запазва каквото беше след парламентарните избори през 2017 г. И двете водещи партии в страната намаляват своя резултат приблизително два пъти на сегашните избори. Разликата между нас и ГЕРБ и в процентно отношение е същата (5.5% през 2017 г. и 6.8% сега). БСП не постигна основната си цел – да спечели евроизборите, така че да се утвърди като първа политическа сила, да се наложи като парламентарна алтернатива на управляващото мнозинство и да предизвика предсрочни парламентарни избори”, се казва в доклада. БСП не е мобилизирала и гласоподаватели извън ядрото на партията.   Левицата със стратегия за победа на местния вот Сред приоритетите са образованието и здравеопазването БСП обмисля задачите, които трябва да си постави, за да подобри резултата си на местните избори през 2019 г. в сравнение с този на предходните. “Резултатите от местните избори през 2015 г. показаха сериозно отстъпление на партията от силните є позиции в местната власт. БСП остана без нито един кмет в областен град, загуби в много от по-малките населени места, където от десетилетия е печелела”, пише в доклад на партията. От 5181 общински съветници за страната с листите на БСП са избрани 910, 466 от 3164 са червените кметове на кметства. Според доклада кандидатите за кметове и общински съветници на БСП трябва да са избираеми, близки до ценностите на партията, експерти и др. Те ще работят за увеличаване на средствата, с които общините разполагат, осигуряване на качествено образование за всяко дете, медицински кабинет във всяко населено място с над 800 жители и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Корнелия Нинова си оттегли оставката (обзор)\t"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%bd%d0%b5-%d0%bf%d1%80%d0%b8%d0%b7%d0%bd%d0%b0%d0%b2%d0%b0-%d0%b3%d0%be%d1%86%d0%b5-%d0%b4%d0%b5%d0%bb%d1%87%d0%b5%d0%b2-%d0%b7%d0%b0-%d0%b1/", "text": "Спогодба по този въпрос няма да има, заявиха историци от западната ни съседка  В македонските учебници Гоце Делчев ще остане македонски революционер и по никакъв начин той няма да бъде признат за българин. Това заяви Драги Георгиев, директор на Института за национална история и ръководител на македонския екип в комисията по исторически и образователни въпроси, създаден по силата на Договора за добросъседство. Ако българската страна настоява да се напише, че Гоце Делчев е български революционер, то споразумение по този въпрос няма да има, посочи Георгиев в неделя, цитиран медиите в западната ни съседка. Министърът на отбраната Красимир Каракачанов и министърът на външните работи Екатерина Захариева са категорични, че Македония трябва да признае Гоце Делчев за българин. Преди дни те заявиха, че ако това не се случи, страната ни ще възпрепятства членството на Македония в Европейския съюз. Историчката Наташа Котлар, която е колежка на Драги Георгиев и е от македонския институт за национална политика, също се включи задочно в дебата за големия революционер, заявявайки, че е македонец. Тя си позволи дори да напише: “Бoрaниja, кoмпири, зелкa имa мнoгу нa пaзaрoт, зa oвие зеленчуци пaзaрете се кoлку штo сaкaте…!” (б.р. – Бораня, шампанско, зеле, има много на пазара, за тези зеленчуци се пазарете колкото искате…!).", "date": "2019.06.16", "title": " Македония не признава Гоце Делчев за българин\t"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb-%d0%ba%d1%80%d1%8a%d1%81%d1%82%d0%b8-%d1%81%d0%b5%d0%bb%d0%b8%d1%89%d0%b5-%d0%bd%d0%b0-%d1%82%d1%80%d1%8a%d0%bc%d0%bf/", "text": "Израелското правителство направи символична първа копка на селището Рамат Тръмп, което ще се построи в чест на американския президент на Голанските възвишения. Така израелците искат да се отблагодарят на Доналд Тръмп за неотдавнашното признаване на тази територия за част от еврейската държава, въпреки претенциите на Сирия върху нея, предаде БГНЕС. „Горди сме, че имаме възможността да основем селище и да отдадем дължимото на нашия велик приятел. Ще продължим да строим и да развиваме Голан за благото на неговите жители, евреи и неевреи, в името на бъдещето на цялата Държава Израел“, заяви израелският премиер Бенямин Нетаняху. Той проведе тържествено заседание на кабинета на Голанските възвишения. Тук беше поканен също и американският посланик Дейвид Фридман, който благодари на Нетаняху за уникалния жест по отношение на Тръмп. „Той е напълно заслужен и много ценен“, отбеляза дипломатът. След правителственото заседание Нетаняху и Фридман махнаха покривалото от табелката с името на бъдещото селище – Рамат Тръмп или „Височината Тръмп“ в превод от иврит. Местните медии пишат, че реален старт на строителството може да даде само бъдещия кабинет, който ще бъде съставен след изборите на 17 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Израел кръсти селище на Тръмп"}
{"url": "https://trud.bg/%d1%82%d1%83%d1%80%d0%be%d0%bf%d0%b5%d1%80%d0%b0%d1%82%d0%be%d1%80%d0%b8-%d0%bf%d1%80%d0%b5%d0%b4-%d1%84%d0%b0%d0%bb%d0%b8%d1%82-%d0%b3%d0%bb%d0%b5%d0%b4%d0%b0%d1%82-%d0%ba%d1%8a%d0%bc-%d1%87%d1%83/", "text": "Скоро може да пазаруваме ваканции единствено с плащане по банков път До 50 000 лв. трябва да инвестират фирмите, за да отговарят на изискванията Въпреки огромните усилия от страна на бизнеса и непрестанните срещи с различни експерти от Национална агенция за приходите (НАП), голяма част от туроператори и агенти са изправени пред фалит, фирмена емиграция или отказ от пазарни сегменти. Причината е влизането в сила на наредба Н-18 от септември. Изискванията, които поставя нормативния документ пред туристическия бизнес обаче продължават да са неизпълними, а хаосът с тълкуването на наредбата не е изчистен. И е под въпрос дали всички проблеми, които ще произтекат за бизнеса от това ще бъдат решени преди влизането в сила на документа. Целта на наредбата е да изсветли приходите, които в момента се крият при плащания в брой. Според данъчните експерти така в хазната ще влязат поне половин милиард лева повече. Всъщност почти всички плащания, които касаят туризма са такива, по простата причина, че плащанията с банкови карти онлайн и на пос терминали, според наредба на БНБ, са именно кешови. Освен това туроператорите и агентите им са принудени да лицензират в НАП всеки свой софтуер, който има връзка с окомплектоване на туристическия продукт и продажби – физически и онлайн. До 30 юни трябва да бъдат регистрирани и електронни магазини. Изискванията на пръв поглед не изглеждат особено строги. Ако не познаваш спецификата на туристическия бизнес. И точно там се крие ключът от палатката. При изготвянето на съответната наредба експертите от НАП не считат за нужно да я дискутират предварително с туристическия сектор или не осъзнават какви трудности за легалните туроператори и хотелиери ще създаде тя. Защото не познават спецификите на туризма. Но дяволът се крие в детайлите и те едва ли ще бъдат изчистени до септември, когато отново ще бъдат погнати легалните в бизнеса. Служителите от НАП от няколко месеца наистина работят усърдно, за да изчистят тълкуването на наредбата и излизат с непрестанни становища, обяснявайки в кои случаи се лицензира софтуер и различни детайли, които да улеснят работата на легалния бизнес. Поредната среща между представители на сектора и на данъчните се състоя в Панагюрище по време на 19-та годишна среща на Асоциацията на българските туроператори и туристически агенти. Тогава говорителят на НАП Росен Бъчваров отговаряше на въпроси от сектора и се опита да изчисти неяснотите. Че това е трудно постижимо стана ясно от честите му реплики “все едно и също дискутираме” и “аз останах с впечатлението, че този въпрос сме го решили”. От дискусията и разговори с други представители на бизнеса, които не са част от съсловната организация обаче стана ясно, че всеки търси начини да се спаси поединично от хаоса с наредбата. За да не им се наложи да инвестират до 50 000 лева в разработване или нови версии на софтуер, допълнителен брой касови апарати, всекидневно губене на часове работа и въвеждане до 800 000 ценови оферти при големите компании, част от фирмите търсят алтернативи. От месеци компании проучват как да преместят бизнеса си в друга държава в ЕС или извън него, така че да работят по техните правила и без да им се налага да обръщат работата си с краката на горе. Дори и да отговорят на строгите изисквания това няма да доведе и до стотинка повече приходи за НАП, а само ще им създаде финансови затруднения, категорични са от бранша. Така в крайна сметка след влизана не наредбата, която наистина ще реши проблемите с други сектори, които сега укриват данъци, може да се окаже, че НАП ще събира значително по-малко приходи от туристическият сектор, който традиционно допринася за поне 13-15 на сто от БВП. Вторият и също водещ до дупка в бюджета вариант пред фирмите е просто да банкрутират и да си търсят късмета в друго поприще или страна. Работещите в сектора вече имат опит, знаят езици и нищо няма да им пречи просто да отидат да работят за чужди туроператори. Защото в този сектор на услугите, конкуренцията всъщност не е между родните фирми, а с компаниите от цял свят. Третият вариант за оцеляване пред компаниите, особено по-малките, е да спрат да приемат плащания на клиентите в брой, през пос терминали, както и с кредитни и дебитни карти онлайн. Тогава те доброволно ще се откажат от 90% от пазара, но пък няма да инвестират хиляди левове за лицензиране на софтуер. Приходите им ще паднат, съответно и събираните данъци. Клиентите пък ще са прецакани с банкови такси и просто ще резервират директно онлайн. Лесно чрез външни посредници или в тези родни хотели, които успеят да регистрират електронен магазин.   Фирми ще работят със стотици касови апарати Пълен хаос се очаква и с регистрацията на касови апарати. По няколко причини. На първо място заради факта, че от 30 юни всички онлайн системи за продажба на хотели и ваканции трябва да се регистрират като електронни системи. В случай, че резервационна онлайн система обслужва 250 хотела, това автоматично означава, че трябва да се регистрират 250 електронни магазина. С 250 отделни касови апарати, дори и клиентите да плащат само онлайн и никога да не получат физически касовия си бон. И въпреки факта, че им се издава електронна фактура. Турагентите пък трябва да имат отделен касов апарат за всеки туроператор, чиито програми продават. Често десетки или стотици на брой.   Рискът в чужбина е по-голям Софтуерът не трябва да улеснява избягването на данъци Имаме разчети, които сочат загуби за половин милиард лева всяка година при текущата картина. Наредба Н-18 е резултат от съществуващите проблеми с избягването на облагане. Говорим за всички браншове, които попадат под обхвата на наредбата и те са анализирани и съществуват. 20 години не е имало нинкава регулация. Софтуерните системи в момента, колкото улесняват търговската дейност, толкова създават и фискални рискове. Съзнаваме, че тази регулация е сериозна и свързана с промяна на текущия бизнес модел, но съзнаваме, че плащането на данъци е обща отговорност на всички и избягването им не трябва да бъде улесняват от софтуер. И тази дискусия тече през последните 8 месеца. Разпоредбите на Н- 18 създават предпоставки за по-качествен контрол. Което означава по-лоялна конкуренцяи, спазване на правилата и повече приходи, от които се нуждаят българите. Оттам нататък решението на фирма да смени компетентността си или да смени регистрацията си е индивидуално. Когато човек премести бизнеса си в друга държава той трябва да регистрира място на стопанска дейност. А оттам нататък разходите, регулациите и рисковете от фалити стават много по-големи.   Софтуерни компании могат да блокират бизнеса Дълги години вложения остават зад борда За да продължат бинеса си туроператори и туристически агенти трябва да регистрират софтеур за управление на продажби (СУПТО). Голяма част от IT компаниите обаче не искат да лицензират такъв продукт в НАП, тъй като при установена манипулация софтуерните фирми ще носят отговорост. Стотици чужди и родни системи, с които работи сега бизнеса, остават зад борда, заедно с дългогодишните вложения и усилия на родните фирми да построят бизнеса си върху тях. Затова и се налага инвестиране в собствен софтуер, което струва хиляди левове. Ако той след време обаче бъде изваден от лицензионния списък на НАП или се налага нова версия, тогава бизнесът спира работа докато намери нов продукт или докато данъчните одобрят новата версия. И в двата случая ще се губят средства и ще са нужни инвестиции. Предвид развитието на новите технологии и сложността на туристическия бизнес, може да се наложи компаниите да инвестират наново и наново пари, за да гарантират на НАП, че не крият доходи.", "date": "2019.06.16", "title": " Туроператори пред фалит, гледат към чужбина заради данъчна наредба\t"}
{"url": "https://trud.bg/%d1%85%d0%b0%d1%80%d0%b0%d0%b4%d0%b8%d0%bd%d0%b0%d0%b9-%d0%bd%d0%b5%d0%ba%d0%b0-%d0%bd%d0%b8%d0%ba%d0%be%d0%b9-%d0%b4%d0%b0-%d0%bd%d0%b5-%d1%82%d1%8a%d1%80%d1%81%d0%b8-%d0%bf%d0%be%d0%b2%d0%b5%d1%87/", "text": "Косовският премиер Рамуш Харадинай подчерта, че мирът и стабилността на Балканите не трябва да се изграждат за сметка на косовската свобода, предаде БГНЕС. Косово име интерес от сключването на договор със Сърбия, но няма да разговаря за своя статута, защото „този въпрос е приключен през 2008 г.“, подчерта Харадинай, който участва в Печ в тържества, почитащи паметта на националния герой Шкелзен Харадинай и още 184 косовски борци паднали за свободата на страната. „Ние сме заинтересовани да живеем в добросъседски отношения със Сърбия, но няма да разговаряме за нашия статут, защото този въпрос е затворен още през 2008 г. С тях трябва да решим въпроса за взаимното признаване. Нека никой да не търси повече мир и стабилност на Балканите за сметка на свободата на Косово“, каза той. Харадинай смята, че Косово не се нуждае от „свобода в изолация“. „Не искаме свобода, която да изолира Косово. Ние се борим за свободата да се уважаваме всички. Нека всички знаят, че на нас не ни трябва свобода в изолация“, подчерта косовският премиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Харадинай: Нека никой да не търси повече мир и стабилност на Балканите за сметка на свободата на Косово"}
{"url": "https://trud.bg/%d0%bd%d0%b0%d0%b4-40-%d0%be%d1%82-%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d1%81%d0%b0-%d0%bf%d0%be%d0%b4%d1%81%d1%8a%d0%b4%d0%b8%d0%bc%d0%b8/", "text": "Близо 43% от новоизбраните депутати в парламента на Индия са подсъдими за различни престъпления, предаде АП. Над 1/4 от тези народни представители са обвинени в изнасилване, убийство или опит за убийство, сочат данни на гражданската организация Асоциация за демократични реформи. Повечето подсъдими депутати се оправдават, че са преследвани по жалби на политически противници. Новите депутати бяха избрани на вота през май, на който право на глас имаха около 900 милиона души. Партията на премиера Нарендра Моди “Бхаратия джаната” разби опоненти си, като спечели 303 от общо 543 места в парламента.", "date": "2019.06.16", "title": " Над 40% от депутатите са подсъдими"}
{"url": "https://trud.bg/%d0%ba%d1%80%d0%b8%d1%81%d1%82%d0%b5%d0%bd-%d0%b1%d0%b5%d0%bb-%d0%bd%d0%b5-%d1%81%d1%8a%d0%bc-%d0%bf%d0%be-%d0%b8%d0%b7%d0%bd%d0%b5%d0%b2%d0%b5%d1%80%d0%b8%d1%82%d0%b5/", "text": "“Вероника Марс” направи много за мен Понякога псувам като шофьор на камион, но не ми пука от общественото мнение Известна съм с това, че не полагам извънредно големи усилия да бъда твърде възпитана дама На 38 години Кристен Бел продължава да бъде сред най-сексуално атрактивните, интересни и горещи актриси в киното и телевизията. След ролите си във “Вероника Марс”, “Герои” и “Клюкарката”, тя успя да си изкове репутацията на изпълнителка извън клишетата, която е едновременно забавна и съблазнителна. Със своя бекграунд от Средния Запад, родената в Мичиган Кристен Бел комбинира очарователно и заразно чувство за хумор с качествено тяло и солидна сексуална гравитация. Един от най-развлекателните филми, в които тя разкри разюзданата си страна бе сезонната комедия “Палави мамчета по Коледа”. Но най-големите хитове на Кристен Бел всъщност са аниманицонни и там тя участва с гласа си. Бел озвучава принцеса Анна в “Замръзналото кралство”, който направи над един милиард долара приходи. До края на годината се очаква да излезе и продължението на семейния блокбастър, озаглавено просто “Замръзналото кралство II”. – Кристен, очаквахте ли, че “Замръзналото кралство” ще стане такова глобално кино събитие?  – Не. Бях наясно, че това е продукт на марката “Дисни” и разполага със страхотен сюжет и екип. Но за мен беше страхотна изненада, когато “Замръзналото кралстно” стана една от най-успешните анимации на всички времена. Нещо повече, нашият филм стана културно явление. – Имате ли нещо общо с героинята, която озвучавате?  – Доста съм далече от привилигирования, приятно пипнат персонаж на прекрасната принцеса Анна. Известна съм с това, че не полагам извънредно големи усилия да бъда софистицирана и твърде възпитана дама,. Понякога псувам като шофьор на камион, но не ми пука от общественото мнение. Предпочитам да съм откровена, да съм честна и да не ме харесват, отколкото да лъжа лицемерно, за да вляза в някаква кутийка на предвалителни очаквания. – Може би сте по-близо до образа си от “Палави мамчета по Коледа”?  – Да, май така стоят нещата. Все пак трябва да кажа, че зад тази иначе палава, леко мръснишка и леко просташка комедия стои едно топло и емоционално ангажиращо послание. Важно е да се научим, че трябва да приемаме своите недостатъци и несъвършенства без да се стремим да бъде винаги перфектни. Това се отнася както за професионалното развитие, така и за личния живот. Семейната къща няма как да изглежда като извадена от страниците на лъскаво списание и просто няма смисъл да се опитваме да постигнем подобен резултат – Доволна ли бяхте от представянето на този филм?  – Мисля, че се получи добре. Сюжетът и образите тук са замислени, развити, изградени и изиграни, така че да постигнат добро ниво на емиционална идентификация и да останат в съзнанията на зрителите. Няма значение, че не всяка жена е претрупана от работа и напрегната от стрес майка. Всеки може да се сети за човек, който е приличал на този персонаж, за близък човек с подобни проблеми и личностни характеристики. Аз исках да се включа в дискусията за отношението към майките. За мен е важено да се подчертае, че майките не трябва да бъдат затваряни в кутийката на културния стереотип. Обществото трябва да приеме – ако случайно вече не го е приело – че жените с деца могат да играят различни роли. Могат да бъдат страшно секси, провокативни и забавни. Но доскоро беше табу да се правят подобни филмови портрети на майки. Имаше определено очакване за сериозност, сантименталност, задължителни условия за женственост, нежност и грижовност. Всичко това е много хубаво, но ние искаме да кажем, че жената има и други роли в обществото и трябва да се радва на свободата да изразява себе си както намери за добре без да се притеснява за репутацията и позицията си, без да се страхува, че ще бъде отлъчена от така нареченото възпитано общество – Трябва ли да има повече такива сюжети и персонажи в Холивуд?  – Категорично да! Тази история направо крещеше да бъде разказана на голям екран под формата на студиен филм, насочен за широката мейнстрийм аудитория. Мога да говоря от първо лице за обществения натиск върху жените с деца. Още когато бях млада майка на две малки човечета го усещах. Също така бях наясно и с изначално комичната страна на това да си майка на малки деца. Хаос, анархия и постоянно миришеш на урина. В съвършенството няма нищо смешно, но в несъвършенството се крият тонове комедия. Това, в известен смисъл е есенцията на това да гледаш деца – постоянното изправяне пред проблеми, предизвикателства и проявления на дълбоко неперфектната реалност. Тези образи и техните житейски приключения имат много силна връзка с опита на нормалните хора и това е ценно – А какви са най-големите Ви недостатъци в истинския живот?  – Прекалено са много. Говорила съм открито за моите проблеми и борбата с депресията. Тук е мястото да кажа още, че понякога прекалявам със сътраданието. Ако видя някой случайно да убие насекомо и веднага нещо ми става. Изживявам го като малка трагедия. Понякога е много странно за близките ми и аз им благодаря, че ме търпят. – Как изглежда семейното огнище на Кристен Бел?  – Нашият дом понякога прилича на огромен склад за всякакви предмети. Ние сме художествени самодейци и сами правим празнични декорации всяка година. Давам на децата малко инструкции, много боички, маркери и пастели и ги оставям сами да измислят нещо готино и вдъхновяващо за Коледа и Нова година. После просто залепям творбите им по стените. Купуваме много съвпадащи си пуловери и пижами. Всичко е крайно декоративно. Доста често правенето на празнична декорация ни отхапва цялото време и дори забравяме да хапнем. Никакви помпозни вечери с много блюда и изобретателни сезонни рецепти. Пълен хаос, пълна свобода. Нямаме особено стриктен режим – Какво търсите в една романтична връзка?  – За мен е много мажно да оставиш пространство на човека до себе си да бъде истински и органичен, да му дадеш кислород, да му позволиш да сгафи, да се провали, да те разочарова. Разбира се, нещата не трябва тотално да излизат извън контрол, но свободата е висша ценност, а индивидуалността трябва да бъде носещата колона на семейния живот. При всички положения определям себе си като серийно моногамна. Определено не съм по изневерите. – Имате ли си любима роля?  – Много са, но “Вероника Марс” направи много за мен. Не знам къде щях да бъда без тази роля.", "date": "2019.06.16", "title": " Кристен Бел: Не съм по изневерите\t"}
{"url": "https://trud.bg/%d0%b4%d0%be%d0%b1%d1%80%d0%b8-%d0%b3%d0%b0%d0%bd%d1%87%d0%b5%d0%b2-%d0%bf%d0%be%d1%80%d1%82%d1%80%d0%b5%d1%82%d0%b8-%d0%bd%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b8-%d0%bc%d1%8a%d0%b6/", "text": "Уникална политическа галерия Добри Ганчев е майстор на портрета от величината на Симеон Радев. Докато обаче всички знаят автора на “Строителите”, неговият побратим в литературата е забравен. Рицар на безмилостно перо, Добри Ганчев оставя уникална политическа галерия. Роден през 1854 г. в Лясковец, той минава през местното школо. Заминава за Русия и завършва полукласическа гимназия в Николаев. Даскалува в Тулча, списва вестник “Нова България” в Гюргево. Негов издател е възрожденският книжовник Рашко Блъсков. Един от “съзвездието Блъскови”, както ги нарича Христо Ботев. Добри Ганчев следва в Историко-филологическия факултет на Киевската духовна академия. Прекъсва заради Руско-турската война, в която е преводач на освободителите. За кратко се връща на студентската скамейка, после е секретар на Българската екзархия в Пловдив. В София е редактор на вестник “Български глас” и преподавател по история във Военното училище. Депутат от Народнолибералната партия. Учител по български език на княз Фердинанд. Добри Ганчев работи и в други жанрове, но силата му е мемоаристиката. Неговите спомени са в две части. Първата от детинството до избирането на Фердинанд за български владетел. Втората след възкачването на престола. И двете са депозирани в Българската академия на науките, като княжеското време е с “особен статут”. Ръкописът е предаден запечатан на 20 май 1923 г. с волята на автора да се отвори след четвърт век. Тоест в далечната 1948 г. Защо? Защото Фердинанд и неговото обкръжение са още на грешната земя. Ето поведението на монарха, когато бил разгневен: “Псувните се променяха – ту на френски, ту на български. Дето не знаеше български – на френски викаше, дето му прилягаше на български – на български псуваше.” “Гледай, Ганчев, гледай, косите ми изпадаха от таквиз тревоги, от таквиз каналии…“, тикал главата си княза под носа на Добри. “Главата му наистина бе взела да се оголва, косите по темето му – съвсем заредели”, констатира дворцовият учител. По волята на съдбата изгнаникът умира в Кобург тъкмо през 1948 г. На 10 септември, ден след манифестацията в София по случай народната победа.   Каквото и да чуваме и четем за Петко Каравелов, едно е безспорно за него: чисто живя и чисто умря. Дядо Цанков едвам станал от трапезата. Цъка с език, чисти си зъбите. В ръцете му окадената и почерняла от дим лула Запознах се при една случайна среща с П. Р. Славейков. Побелял, красив старец. Пълно, валчесто, добре изгладено лице. Мустаки малко къдрави, косми от главата, зачесани нагоре. Всякога весел, всякога засмян. Никога самичък. Постоянно с компания либерали. Приказва все той, разсмива все същият. Пиперът в речта му, остроумието му не всякога прилични. Много кръчмарска сол. Идол е Славейков за тогавашната интелигенция: за учители, за писари, за подобна категория млади хора. Басни разправят за леснината, с която пишел “Целокупната”. Седне, и за половин час статията за две колони готова. Мислите му течели като поток планински. Разправяха и как идела леснината му за стихове или други поетични творби. Пред него, на писмената му маса, наред с мастилницата – чиния с нарязана горнооряховска пастърма и половница вино. Пише, пише – хапне и сръбне; пак пише и пак сръбне. Вървят мислите му като по масло. В 1884 г. Народното събрание има заседанията си в трапезарията на старото здание на Военното училище. Гдето е сега Военният клуб, от задната му страна. На власт са либералите начело с Каравелова. Председател на събранието е П. Р. Славейков. Заседанията стават подир обед. Председателят всеки път весел или с натежала глава. Не слуша кой какво говори, нито помни кому дал думата. Често и заспива.  Тома Кърджиев, опозиционер от Цанковата група, сочи с ръка заспалия председател и прави предложение да се вземе решение да стават заседанията предобед, когато председателят ще може да е буден. Депутати и публика нямало в такъв случай да имат причина за смях. Каравелистите, жестоко оскърбени, вдигат се от местата си, политат към Кърджиева. Едвам избягва боя. Умря дядо Славейков от апоплексия. Парализиран се вестяваше по улиците около година време. Разкопчани панталони, разгърден, небръснат, проточени лиги и сополи. Очи мътни и блуждаещи, схванат език. Жалки останки от веселия и будния на младини вестникар Славейков. Мир на праха му! *** Дядо Цанков едвам станал от трапезата. Цъка с език, чисти си зъбите. В ръцете му окадената и почерняла от дим лула. По-настрана седнала бабичката му, баба Радка, както я всички зовяха. Натежала, изморена, разлата 50-годишна жена. Бледо лице, безжизнени сиви очи, едвам ги върти. Ръце – покорно скръстени над корем. Смазана духом от този корав, зъл и жесток съпруг. Дядо Цанков заби в очите й острите си зъркели. Тя разбра какво казват тези зли очи. Бавно се повдига от миндера, защапа с чехлите към другата стая. “Где се губиш, бе кюлхане? Защо не идваш? На каква си сега работа? Хабер от онзи кишиш, от екзарха, имаш ли?…” Въпрос подир въпрос. Пита, отговор не чака. Бърза, нетърпелива мисъл. Не се интересува какво ще чуе от тебе. Докато ме разпитва, стаята се пълни с посетители. Сух поздрав, сядат кой гдето намери място. Дядо Цанков не сваля лулата от уста. Пушат и гостите му. Сред стаята кръгла маса, на масата дървена паничка с тютюн. Но към нея гостите не посягат. Стопанинът не е богат, за да го подгарят гостите му. Стаята е препълнена. Столове, миндери заети. Няколко души стоят прави, облегнати по стените. Теми на разговора партизански. Чуе се най-често името на Каравелова. Властта у него бе тогава. Няколко чертици от характера на Др. Цанков. Демократ е с всичките крайни и неприятни качества на българина. Демократ е по вкус, по живот, по приказки, по носия. Псува на турски, псува просташки, улично. Струва ми се, че споменах на друго място за свръхплощадната псувня към едного от министрите. В свирепото си изстъпление, пред множество народни представители в бюфета на Народното събрание, хвали се, че бил нощувал с майка му. *** Ст. Стамболов бе дошъл в София по работа. Адвокатска работа. Слязъл в квартирата на П. Каревлов. А тя е една турска къщурка от две стаички. Гуши се в сегашната градина на хотел “България”. Не бе още построен хотелът. Мястото, на което е сега, бе заето от малки сиромашки къщи. В една от тях е квартирата на Каравелов. Сложена е къщичката на самата земя. Подът измазан с жълтеникава пръст: патома. Наместо кревати две дървени магарета, а върху им дъски. Матраци от груб кеневир, из който проглежда нечистата измачкана слама. Слуга никакъв. Види се, не бе още добре установен квартирантът. Наскоро дошъл отвън. Отидох рано, към 8 часа сутринта. Едвам станали и двамата със Стамболова. Каравелов дори се намуси, като видя толкози ран гостенин. Мие се сам, няма кой да му полива. Ибрикът пръстен, дори негледжосан. Налива от него в едната си шепа, плиска по очите. Налей-плисни, налей-плисни. Мие само очите. Сапун не видях. Две-три плискания, тоалетът му готов. Руските нихилисти от онуй време не смятаха, че чистотата е задължителна за сериозните хора. Нито спретнатостта и приличното облекло. Жените и вятърничавите се грижат за външността. Анекдотична разсеяност. Говореха често за нея. Понякога важни книжа по цели недели носи в джобовете на дрехите си. Потрябват му, търси ги из чекмеджето на масата си, вика, кара се за тях. Дадат му заявление или прошение някакво, тикне го в джоба си. Там го и забрави. Разсеян дотолкози, че пие от остатъка чай в чашата, гдето преди малко потопил да угаси цигарата си. При тези толкози отрицателни качества как водеше подире си тълпите? Друг да напише това. Каквото и да чуваме и четем за Петко Каравелов, едно е безспорно за него: чисто живя и чисто умря. *** Интересен за времето общественик е този Н. Сукнаров. Дарби големи няма, нито красноречие. При все това води тълпите. Качества на демагог за времето големи. Едър, снажен, красив мъжага. Широко хубаво лице, обрасло с кестенява брада. Всякога засмян, приветлив, ласкав. Добряк, услужлив, внимателен, разположен към всекиго. Никаква гордост. Леснодостъпен дори и за циганите. Беше научил от езика им няколко думи, с тях ги командва на изборите. Жена му е сръбкиня. По-стара от него 10-15 години. Живял в къщата й през студенчеството си в Белград, хранила го, гледала го. От благодарност венчал се с нея. Добра, почтена и амбициозна бабичка. Непременно министър иска да види мъжа си. И го видя такъв. Каравелов в 1884 г. го взе в кабинета си. Министър на вътрешните работи стана Сукнаров. Стоя ден до пладне. Не обича Сукнаров да слуша заповеди от Каравелов. А този последният не обича колеги, които не го слушат. На туй отгоре Сукнаров приятелства и любезничи с хората от опозицията. Подозрителен е вече. А и подозрителен е, защото продължава, на инат на Каравелова, да държи за градоначалник Риста Йованович. Случиха се скандални произшествия. В един от участъците се намери умрял един опълченец. Убит или умрял? Опозицията казва убит; полицейските органи – умрял. От що и как? Всякакви приказки. Повечето вярваха да е убит, защото се водел с шайките на опозицията. А шайки тогава имаше. От хората на Цанкова и от тези на Каравелова. Ходят нощно време с дебели бастуни. По кръчми, по други локали. Срещнат се, сбият се. Убийства няма. Счупени глави, разбити носове. Шайките на Цанкова са от консерваторската сбирщина. Кога се разпадна партията на консерваторите, последователите й се приспособиха към Др. Цанкова. (Със съкращения)", "date": "2019.06.16", "title": " Добри Ганчев: Портрети на държавни мъже"}
{"url": "https://trud.bg/%d0%b1%d0%b8%d1%82%d0%ba%d0%b8%d1%82%d0%b5-%d0%b7%d0%b0-%d0%ba%d0%be%d1%81%d0%b0-%d0%b2-%d0%b5%d0%bb%d0%b8%d1%82%d0%b0-%d0%bd%d0%b0-%d1%81%d0%bf%d0%be%d1%80%d1%82%d0%b0/", "text": "Губя косите си! Ето я тайната на моята индивидуалност – написа в автобиографичната си книга легендата Андре Агаси . – Имам дълга буйна прическа, за да не се забелязва колко стремглаво оплешивявам.“ Действието се развива в края на 80-те години на миналия век, когато звездата на световния тенис е на 20 г. Тогава неговият брат Филип специално пътува до Ню Йорк, за да му купи лента за главата. Но тя не пасва особено на Агаси, който я носи в дебютния финал от Големия шлем – на „Ролан Гарос“ през 1990-а. „Не се движи много, за да не изхвръкне“, шегува се Филип по онова време. Още няколко години Андре експериментира с прически и цветове на косата, преди първата му съпруга Брук Шийлд да го накара съвсем да се остриже до кожа през 1994-а.  Всъщност всеки пети мъж до 20 г. страда от загуба на коса още в тийнейджърска възраст. А с годините този проблем се засилва. Покрай Агаси стават известни и битките за коса на други звезди на световния спорт – футболиста Уейн Руни, мениджъра на „Манчестър Сити“ Хосеп Гуардиола, тенисистите Рафаел Надал и Анди Мъри….  Още през 2013-а сър Мъри шеговито подхвърля: Кой ще оплешавее по-рано: аз или Рафа (б.р. има предвид колегата си по нещастие Надал). Оттогава за 6 години Анди печели още един Шлем, Надал – четири. А в надпреварата кой има по-бляскав тил, засега победител няма. Но сякаш и там лидер е испанецът. През есента на 2016-а Матадора дори се подлага на трансплантация на коса в клиника в Мадрид. Според авторитетното испанско издание „Ел Мундо“ на Рафа е направена операция със скъпоструващия безшевен метод FUE (от зоната на донора със специален инструмент се взимат няколко хиляди корена коса и се присаждат на проблемното място). Процедурата е болезнена, трае до 10 часа и струва над 10 000 долара. А дали е успешна интервенцията става ясно на по-късен етап. Понякога се налага повторна операция и прием на лекарства. Медикаментите обаче за борба с оплешивяването, съдържат забранените от УАДА вещества – финастерид или миноксидил. Според Световната антидопингова агенция препаратите могат да прикрият употреба на допинг. Именно заради лечение на подобен проблем, съдържащ финастерид, например, през 2006-а бе дисквалифициран американският скелетонист Зак Лунд, който пропуска и олимпиадата в Торино. Затова и Рафа не смее да ползва лекарства. А наскоро в допитване на електронното издание Tennis Talk дали трансплантация на коса на Надал е успех или неуспех, най-много отговори получиха два варианта: „почакайте, скоро ще има гъст перчем, като на рокерите през 80-те“ и „всичко се провали, ще трябва да се бръсне като Агаси“. Не по-малко любопитна е историята на Хосеп Гуардиола. А официалната версия за неговото оплешивяване е стресът от треньорската работа. На всички снимки като играч той е с гъста черна коса. Но през 2008-а, когато става главен треньор на „Барселона“ вече осезаемо се вижда оредяването на косата. После Пеп започва да оплешивява с невероятно темпо.  Пуска си и брада, класически пример за това. Но самият Гуардиола няма комплекси, че е с гола глава. И често се шегува. През 2010-а той коментира предложението на Жозе Моуриньо да подпише 50-годишен договор с „Барса“ така: „Ако аз за 2 години загубих толкова много коса, то представете си какво ще стане след 50“. По късно Специалния отново атакува Пеп, намеквайки, че оплешивява, защото се е уморил от работа. „Когато се наслаждаваш на работата си – не губиш коса. А Гуардиола е плешив, значи не получава удовлетворение от футбола“, рече язвително тогава Моуриньо.  В интервю за „Гардиан“ през 2017-а дали продължава да изучава последните 6 мача на съперника, Хосеп отговаря: „Така правех, като бях по-млад, изучавах толкова много играта на противниците, че загубих косата си.“ Неравностойна битка води и най-добрият бомбардировач в историята на „Манчестър Юнайтед“ Уейн Руни. За разлика от Гуардиола, той е доста чувствителен към подмятанията на тази тема. А след като по главата му се появяват видими петна на оплешивяване, съотборниците му шеговито започват да го наричат Боби Чарлтън, който има същият проблем. Това доста изнервя Руни и през 2011-а той се подлага на трансплантация в Лондонска клиника. За да върне косите си футболистът подобно на Надал използва метода FUE. Операцията продължава 8 часа, а интервенцията му струва 15 000 паунда. „Доволен съм от резултата, а някой ще ми препоръчали хубав шампион“, пошегува се тогава звездата на „Манчестър Юнайтед“ на излизане от клиниката. А новият имидж на Уейн стана темата на деня във Великобритания. „Как можа Руни да предаде нас, оплешивяващите мъже“, пък написа журналистът Сам Дилейни от авторитетния „Гардиън“.  Но щастието на футболиста не трае дълго. Всъщност нито един метод не дава 100-процентова гаранция, че ще е успешен. Всичко зависи от начина на живот, стреса, храненето, особеностите на организма и генетическата предразположеност. Две години по-късно Руни отново се подлага на операция, този път тя е 9 часа. Но ефектът също е временен. И въпреки, че Уейн се справя с милиони препятствия, за да стане най-добрият бомбандировач на своя клуб и на страната си, в битката за коса не успява.", "date": "2019.06.16", "title": " Битките за коса в елита на спорта"}
{"url": "https://trud.bg/%d0%bc%d0%b8%d1%80%d0%be%d1%81%d0%bb%d0%b0%d0%b2-%d0%bd%d0%b0%d0%b9%d0%b4%d0%b5%d0%bd%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d0%bd%d0%b0%d0%bf%d1%80%d0%b0%d0%b2/", "text": "Трябва да се направи проверка и на консултантите по проектите на къщите за гости, финансирани с европейски средства. Това каза пред   бившият земеделски министър Мирослав Найденов. По думите му служители на Държавен фонд „Земеделие“ (ДФЗ) са ползвани като консултанти във фирмите, които осъществяват услуги за кандидатстване по европейски програми. „За програмата „Развитие на селските райони“ са предназначени 2,5 млрд. евро за 7-годишен период, а 5 млрд. лв. за директни плащания – общо 7,5 млрд. лв. Това е повече от ресурса на някои от банките в България“, коментира бившият земеделски министър. Относно къщата на тъщата на отстранения за трети път от ДФЗ Янаки Червеняков той каза: „Това е показателен пример за един от пороците на тази система, абсолютно недопустимо е. Тук категорично е констатиран конфликт на интереси и аз смятам, че може би това е повода да бъде уволнен“. Според него случаят с къщата за тъщата на Червеняков не е изолиран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Мирослав Найденов: Трябва да се направи проверка и на консултантите по проектите на къщите за гости"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%be%d1%82%d1%82%d0%b5%d0%b3%d0%bb%d0%b8-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d1%81%d0%b8/", "text": "Председателят на БСП Корнелия Нинова не подаде оставка, стана ясно по време на конгресът на партията. „Другари, които се събираха по кафенета да се уговорите как да разделите наследството на Корнелия Нинова искам да кажа- още не съм умряла, и наследството не е открито! Изчакайте, не сега и не на този конгрес. Днес трябваше да внеса желание за предсрочно прекратяване на правомощията и да потвърдя политическата си оставка пред Националния съвет. Скъпи другарки и другари- не го правя! Не внасям пред конгреса своята оставка, като съм напълно наясно какво ще последва и какво ще ми коства“, каза Нинова. „Имах избор между два варианта – първият оставка на всяка цена, на инат, запазване на личното ми достойнство, но юридически хаос, търговия на БСП, убийство на опозицията и диктатура в България. Вторият избор е да поема имиджови щети върху себе си, което се отразява на моя личен авторитет, но предпазвам партията от хаос“, допълни Нинова. „Ако бях човек, който се стреми само към постовете, сега пред вас щеше да стои председател на Народното събрание. Ако мислех само за оцеляването си, нямаше да мисля за никакви промени в БСП. Ако това беше вярно, щях да се сговоря с едрия бизнес и някои от тях нямаше днес да наддават за главата ми. Не поставям поста на първо място, но не мога да гледам безучастно как вярата и трудът на стоици хора си отива за три дни“, каза Нинова. „Отърсете се от стреса, стягате редиците за местни избори“, посъветва тя делегатите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Корнелия Нинова оттегли оставката си\t"}
{"url": "https://trud.bg/%d1%86%d0%b2%d0%b5%d1%82%d0%bd%d0%b0-%d0%ba%d1%83%d1%85%d0%bd%d1%8f-%d0%b7%d0%b0-%d0%b5%d1%81%d1%82%d0%b5%d1%82%d0%b8/", "text": "Шарената трапеза ще предизвика лятно настроение, дори навън да е мрачно и дъждовно. Да не говорим колко е полезно да наблегнем на плодовете и зеленчуците, особено на сезонните. Те могат да се комбинират в салати и предястия, което води до много интересн вкус. Когато искате да приготвите цветно ястие, изберете различни зеленчуци и не ги гответе прекалено дълго и на много силна температура, за да не изгубят окраската, а и витамините си. Особено ефектно за гости е ястието рататуй, което някои приготвят, като режат зеленчуците на шайби, а други – на кубчета.   Желирани парченца плодове и зеленчуци Необходими продукти:  зеленчуци по избор: моркови, ряпа, пащърнак, аспержи, цветно зеле, грах, боб  плодове по избор: ябълки, круши, праскови, сливи, кайсии и други  желатин Начин на приготвяне:  Измийте, обелете и почистете всички плодове и зеленчуци, които сте избрали. Определете ги според сезона и вкусовите си предпочитания, съобразете съчетанието на вкусове помежду им. Нарежете ги и сварете поотделно: зеленчуците в подсолена вода, а плодовете – в подсладена. Отцедете водата от зеленчуците и плодовете с помощта на гевгир, оставете да се охладят. Ако искате да имате предястие, от отварата на зеленчуцитенаправете желето, като добавите в нея желатин, който приготвите според указанията върху опаковката му. Ако искате десерт, направете същото с отварата от плодовете. В салатиера или друг съд смесете парченца от различните плодове и зеленчуци, залейте ги с охладения желатин и приберете в хладилника, докато последният стегне.   Желирани топки Необходими продукти:  10 черупки от яйца  2 ч.ч. телешки бульон  20 г желатин  150-200 г варени зеленчуци – морков, грах, червена чушка  1 консерва царевица  250-300 г шунка  магданоз или копър Начин на приготвяне:  Вземете сурови яйца и пробийте дупка откъм тъпата страна с диаметър 1-2 см. Излейте белтъка и жълтъка и ги запазете за друго ястие. Нужни са само черупките за оформяне на топките. Измийте ги добре и ги подсушете. Накиснете желатина и го подръжте, докато се надуе, загрейте, но не го варете. Когато се разтопи, го смесете с бульона и прецедете. Нарежете на кубчета сварените предварително зеленчуци (чушката може да е печена) и шунката. Отцедете царевицата. Във всяка черупка сложете първо магданоз или копър, а след това слоеве от другите съставки. Напълнете с бульон и оставете в хладилника, за да стегне желатинът. Когато топките се втвърдят напълно, счупете и махнете черупката. Можете да използвате и други продукти за пълнеж, както и плодове, но тогава сложете желатина във вода, вместо в бульон.   Пилешко със зеленчуци на тиган Необходими продукти:  1 ч.л. зехтин  100 г пилешко  1 червена чушка  1 жълта/зелена чушка  1 скилидка чесън  1 малка глава червен лук  шепа зелен боб, предварително сварен или замразен  шепа зелени маслини  сол, пипер, магданоз Начин на приготвяне:  В тиган с незалепващо покритие сложете зехтина и оставете наситнените лук и чесън да се  сотират в него около 2-3 минути. После добавете нарязаното пилешко и оставете около 5  минути, като разбърквате периодично. Добавете нарязаните на жулиени чушки, 2 с.л. вода,  сол, пипер и покрийте с капак за 5 минути, докато зеленчуците омекнат. После махнете капака,  прибавете зеления боб, маслините и магданоза, разбъркайте още веднъж и ястието е готово за  сервиране.   Пълнени патладжани с пилешко и зеленчуци Необходими продукти:  1 по-голям патладжан  400 г пилешко филе  1 глава лук  1 морков  1 чушки (червена и зелена)  2 с.л. доматено пюре  черен пипер, сол  100 г кашкавал  2 домата  2 скилидки чесън  магданоз Начин на приготвяне:  Измийте и разрежете патладжана на две части. Поръсете със сол и оставете за 30 минути. Измийте, подсушете и издълбайте. Сложете двете половини в тавичка. В малко олио запържете лука и моркова, нарязани на ситно. След това добавете нарязаните чушки, издълбаното от патладжана и след няколко минути – пилешкото филе, нарязано на малки кубчета. След като месото смени цвета си, добавете доматеното пюре, малко вода и подправките. След 5 минути свалете от котлона. С получената смес напълнете патладжаните. Сипете малко вода в тавичка, покрийте с фолио и запечете на 200 градуса около 20 минути. Нарежете доматите на ситно и ги смесете с нарязания на колелца чесън и щипка сол. Изсипете сместа в тавичката и върнете обратно за още 10-15 минути. Накрая поръсете с настърган кашкавал. Върнете обратно във фурната за няколко минути, колкото той да се разтопи.   Рататуй Необходими продукти:  2 тиквички  2 патладжана  2 чушки (червена и жълта)  2 глави лук  100 мл зехтин  4 скилидки чесън  черен пипер, сол  400 г домати от консерва  1 печена червена чушка  1 щипка захар  мащерка  босилек  2 дафинови листа Начин на приготвяне:  Нарежете на ситно едната глава лук и двете скилидки чесън. Запържете в сгорещен зехтин (първите 50 мл) и добавете печената чушка, нарязана на ситно, доматите от консерва също ситно нарязани. Добавете щипката захар и след това мащерката, босилека, дафиновите листа и сол. Оставете да покъкри на слаб огън около 15 минути. Нарежете тиквичките, патладжаните, чушките и лука на еднакви по дебелина шайби. Останалите две скилидки чесън нарежете на тънки ивици (почти прозиращи). Подгответе тава с диаметър около 25-30 см и я намажете с 25 мл зехтин. В тавата изсипете доматения сос и го разстелете равномерно. Започнете да редите изправени едно след друго равните резенчета тиквички, патладжан, лук и чушки. Обикновено се получават два кръга в зависимост от големината на зеленчуците и тавата. След като подредите зеленчуците, добавете резенчетата чесън като ги напъхате между шайбите. Посолете със сол и черен пипер и залейте с останалите 25 мл зехтин отгоре. Отрежете парче хартия за печене, колкото до покрие тавата, и го навлажнете с ръце. Печете на 180 градуса ястието, покрито с хартия, около 15-20 минути. След това махнете хартията и печете още 20 минути на 180 градуса. Не е нужно фурната да е предварително загрята.   Печено пълнено авокадо Необходими продукти:  1 авокадо  5-6 кафяви печурки  1 печена червена чушка  2 яйца от пъдпъдък  зехтин Начин на приготвяне:  Авокадото се разполовява по дължина и се изважда костилката. Гъбите се нарязват на ситно и се задушават в малко зехтин, а червената чушка се обелва и също се нарязва на дребно. Половинките от авокадото се пълнят със зеленчуците и се запичат във фурната за 20 мин., като накрая се чуква по едно яйчице и се запича още 5 мин. Изчаква се леко да изстине и може да се консумира.", "date": "2019.06.16", "title": " Цветна кухня за естети"}
{"url": "https://trud.bg/%d0%bf%d1%80%d0%b0%d0%b3%d0%b0-%d0%bf%d0%be%d0%b7%d0%bd%d0%b0%d1%82%d0%b0-%d0%b8-%d0%b2%d0%b8%d0%bd%d0%b0%d0%b3%d0%b8-%d0%b8%d0%b7%d0%bd%d0%b5%d0%bd%d0%b0%d0%b4%d0%b2%d0%b0%d1%89%d0%b0/", "text": "Църкви, катедрали, манастири, дворци, модерни сгради, които не дразнят, защото умело са вписани в стародавната величествена архитектура. Но какво по-хубаво от това да се скиташ из криволичещите калдъръмени улички и всеки път да откриваш нещо ново – магазинче, кръчма, писан прозорец, натежал от цветя, църква, паметник. И за да е пълно удоволствието, организаторите ни потапят в царствено течащата Вълтава с корабче, сякаш излязло от филмов декор – така богато украсено с всякакви плавателни пособия, котви, фигури, карти. Много е писано за храмовете, за гордия „Свети Вит“, за прочутия часовник с дванайсетте апостоли, които се показват на всеки час, за изумителния Карлов мост, скъпарската улица „Парижска“, кръчмите и кафенетата.  Романтика и тайнственост лъхат от квартала Мала Страна, привличащ с ренесансови и барокови сгради, с дворци и църкви, Дяволския канал, остров Кампа, Музея на съвременното изкуство.  Няма начин да не се поспрем и да послушаме някой изпълнител на песен на „Бийтълс“ пред Дълга е около 20 метра и се смята за пражки еквивалент на Берлинската. Тя е част от стената на манастир на Малтийския орден и до 1980-а местните й казват “стената на плача”, тъй като на нея са оставяни излияния от несподелени чувства. Всичко се променя на 8 декември 1980 г., когато Джон Ленън е убит. Тогава много млади хора се събират пред нея, поставят цветя, а не след дълго Джон става символ на антиправителствени протести. Графити и текстовете на неговите песни са изписвани на стената редом до най-скандалните политлозунги. Днес тя е туристическа атракция заедно с художниците, които рисуват върху грапавия дувар, и неизменния певец.  Сред любопитните пражки гледки е и /идеята за нея е на Вацлав Хавел/ – архитектурна метафора на танцуваща двойка, на чийто покрив е френският ресторант „La Perle de Prague“. Уникална е и най-тясната уличка, на която двама души не могат да се разминат и затова от двете й страни има светофар. Като говорим за забележителности, не можем да подминем кафене „Славия“, построено през 1884 г. То се намира до Народния театър – красива сграда, увенчана със златна корона. Неговите зали са събирали целия интелектуален, артистичен и политически цвят на Прага, почетни граждани, актьори, студенти, писатели и леконравни жени. През трийсетте години, по време на Първата република, заведението е преустроено и обзаведено във френския стил арт деко. Посетителите се връщат, най-вече прогресивната интелигенция, дала по-късно началото на дисидентството. Там Вацлав Хавел се запознава с първата си жена Олга, когато тя е на 16 години. От огромните като витрини прозорци, обърнати към реката, се открива главозамайваща гледка към Храдчани и готическата катедрала „Свети Вит“.  Почитателите на модерното изкуство задължително трябва да се запознаят с Кинетичната творба, странно усукваща се и отразяваща, изобразява главата на писателя. Противоречивият чешки художник я инсталира преди 4 години. Това е огромен огледален бюст от 42 независимо задвижвани слоеве от неръждаема стомана, който тежи около 45 тона и е висок 10 м. Инсталацията е особено ефектна вечер, когато на площада има различни светлини. Тогава и главата непрекъсното променя своя цвят. Черни споделя, че така направена, тя подчертава сложната личност на Кафка.  Едно от не тъй популярните за туристи, но очарователни места в Прага е За да стигнете от центъра до нея, се иска дълго ходене по тесни тротоари покрай високи стени, сред грохот на трамваи. И когато намерите дискретния вход, попадате в прекрасна обширна барокова градина с езера, фонтани, скулптури, високи лабиринти от подстригани храсти, важно разхождащи се пауни с разкошно разперени опашки. Тук е и огромната волиера, вписана в изкуствена пещера, в която сред пищна зеленина дремят бухали. След толкова много красоти, ти се приисква да отпуснеш душата на чаша ледена бира. А какво по-подходящо място от бирения фест, който се провежда традиционно в Прага край неизбродим парк. На него пивовари от цялата страна под огромните фестивални шатри показват цялото изобилие от бутилирано и наливно пиво – изконната национална гордост на чехите. Тук местата за сядане са 10 000, а предлаганата бира е над 150 вида. На почит са и мезетата – известното „Свинско олено“ – гастрономично чудо от крехко месо, различни видове наденички, манджи, печива. За незабравимата атмосфера допринася и многото музика – групите се редуват една след друга на специално изградена сцена.", "date": "2019.06.16", "title": " Прага – позната и винаги изненадваща\t"}
{"url": "https://trud.bg/%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%bd%d0%b0-%d0%bc%d0%b2%d1%80-%d1%83%d1%87%d0%b0%d1%81%d1%82%d0%b2%d0%b0%d0%bb-%d0%b2-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0/", "text": "На 15 юни 2019 г. Специализираната прокуратура привлече към наказателна отговорност служител от Дирекция „Жандармерия“ в МВР за участие в организирана престъпна група за нелегално проидводство и разпространение в  страната на тютюневи изделия (тютюн за пушене). Той бе задържан същия ден при операция на Дирекция „Вътрешна сигурност на МВР, ГДБОП и Специализираната прокуратура с половин тон нарязан тютюн в личния си автомобил. Десетима от членовете на престъпната група бяха задържани на 12 юни 2019 г. На петима от тях Специализираният наказателен съд определи мярка за неотклонение „Задържане под стража“, а на двама – „Домашен арест“. По  преценка на наблюдаващите досъдебното производство прокурори на трима от участниците в групата бяха наложени парични гаранции. Групата е действала от 2017 г. До момента доказаната щета за държавния бюджет възлиза на 3  милиона лева невнесен акциз, съобщават от Специализираната прокуратура. Днес, 16 юни 2019 г., Специализиранат прокуратура ще поиска от Специализирания наказателен съд да определи най-тежката мярка за неотклонение „Задържане под стража“ и на единадесетия обвинен за участие в престъпната група. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Служител на МВР обвинен за участие в престъпната група за производство и разпространение на тютюн за пушене (ВИДЕО)"}
{"url": "https://trud.bg/%d0%b6%d0%b0%d0%bd-%d0%bf%d0%be%d0%bb-%d0%b1%d0%b5%d0%bb%d0%bc%d0%be%d0%bd%d0%b4%d0%be-%d1%86%d0%b5%d0%bb%d1%83%d0%b2%d0%b0%d0%bb-%d0%bd%d0%b0%d0%b9-%d0%ba%d1%80%d0%b0%d1%81%d0%b8%d0%b2%d0%b8%d1%82/", "text": "Бурната им връзка с Урсула Андрес е любима за папараците Двамата с Ален Делон са обявени за свещената дойка на френското кино Има четири деца, една от дъщерите му умира при пожар Жан-Пол Белмондо е едно от най-обичаните лоши момчета на френското кино. Любимец и на българската публика заедно с Ален Делон и малко по-старите от тях Жан Габен и Луи дьо Фюнес. Някога френските филми препълваха киносалоните, а филми като “Борсалино”, “Професионалистът” или “Асът на асовете” момчетата и момичетата се хвалеха по колко пъти са гледали. Тогава, когато киното беше религия. И днес, когато Белмондо е на 86 години, го наричат супер пич. Може да се каже, че киното е целият му живот. В него той има изключителни срещи, а публиката винаги е била страхотна с Жан-Пол, повече отколкото може да се надява. Много важна част от професионалния му и личен живот минава и на театралната сцена. Но след преживения тежък инсулт преди години, да играе в театъра става твърде сложно за него. Играл е в пиеси на велики автори, класически и съвременни… Криерата му е дълга, много дълга… Вярната публика винаги е усещала Белмондо – особено как се забавлява във всеки филм, в който участва. А той обича да сменя жанровете – романтичен, полицейски, като например “Борсалино”, или някой арт шедьовър. Между другото и в живота е така – един ден плачеш, друг път се смееш. Белмондо не е от хората, които обичат да се връщат постоянно назад в миналото и да съжаляват за пропуснати моменти и възможности. Той е съгласен с една реплика на своя колега Марлон Брандо, че “съжалението е излишно в живота”. Неговият баща е известен скулптор с италиански корени. Казват, че той никога не могъл да моделира сина си, заради невъзможността на младежа да стои дълго време на едно място. Не му се удало и да го накара да се възхищава на живописта и скулптурата. “Трябва да ме заплашат със смъртно наказание, за да вляза в Лувъра” – пише самият Жан-Пол в автобиографията си. Въпреки това като малък той много обичал да посещава ателието на баща си, защото в него често идвали пищни хубавици за модели. Майка му Мадлен е красива и смела, има желязна воля, която предава завинаги на сина си. През Втората световна война тя укрива от нацистите неколцина евреи. Когато баща му е мобилизиран, тя ходи с колело до продоволствието за храна. И то без да може да кара! Пада, ожулва си коленете, тръгва отново… Малкият Жан-Пол често вижда мъртви пилоти. Живеел в провинцията и познавал местния абат, който пък смятал за своя мисия да търси загинали летци, за да ги погребе с християнски обреди. Така Жан-Пол и други момчета участвали в много погребения – естествено тайно от немците. На десет години Белмондо влиза в кожата на Гари Купър и Хъмфри Богарт. Майка му го води на кино или на цирк, където вижда единствено червените носове. Казвал й: “Мамо, искам да стана клоун”. А тя му отговаряла: “Жан-Пол, ти вече си”. Бокс, колело, футбол – това са нещата, които най-много обича като малък. На тях държи и изключителната си физика. Многократно е гонен от училище, защото почти всеки ден устройвал сбивания и скандали. Дълго време смятал физиономията си за отвратителна, в частност заради “боксьорския” си нос, който често попадал под ударите на противниците си. Спортът се отдава с лекота на младия Белмондо. Той дори успява да стане шампион на Париж в средна категория по бокс. На 14 години ходи по покривите. Прескача от балкон на балкон на петия етаж, в дома на родителите си. Не се страхува от нищо. Когато признава на баща си, че иска да станете артист, той го праща при приятеля си Андре Брюно. Големият актьор, който е доайен в “Комеди Франсез”, поискал от него да изпълни една басня на Лафонтен. Изрецитирал му “Обущарят и банкерът”, а реакцията била: “Не ставаш, прибирай се. Изобщо не си създаден за тази професия”. Жан-Пол плаче цяла нощ. Родителите го успокояват, а думите на майка му са: “С воля ще успееш”. Така и става. А снимките на знаменития филм “До последен дъх” (1960 г.) променят всичко, целия му живот. С ролята си на чаровен престъпник той става световна звезда още преди да навърши 30 години. Киношедьовърът е на легендарния френски режисьор и естетически революционер Жан-Люк Годар. Филмът бележи бурното начало на “Френската нова вълна” в киното, а харизматичният и атлетичен френски грозник Жан-Пол Белмондо става лице на движението. През 1965 година Белмондо прави още един знаменит филм с Годар – “Лудият Пиеро”. И скоро той е обявен за една от най-големите звезди на френското кино след Жерар Филип. Заедно с Ален Делон Белмондо олицетворява европейската класа, а тяхната слава е внушителен отговор на Холивуд. С Ален са наречени свещената двойка в киното. Тандемът им в “Борсалино” е зашеметяващ, а гангстерският филм е обявен за най-успешния в европейския боксофис. Единствено “Кръстникът” успява да го измести. През 1985 година обаче той се контузва тежко по време на снимки и започва да използва дубльор. Въпреки, че негови преподаватели от Консерваторията по драматични изкуства казват, че “никога няма да прегръща красиви жени, или ако го прави това ще предизвика кикотене на зрителите в залата, животът ги опровергава. Жан-Пол Белмондо винаги се е гордял, че е целувал на екрана най-красивите жени в европейското, а и в световното кино. В обятията му са били Катрин Деньов, Роми Шнайдер, Клаудия Кардинале, Мишел Мерсие, Джина Лолобриджида, София Лорен, Бриджит Бардо, Анна Карина, Ракел Уелч… и разбира се фаталната красавица Урсула Андрес, която става причина той да напусне първата си съпруга. Като млад се запознава с красивата Рене Константин (той обаче я нарича Елоди, защото това име му харесва повече). Тя му ражда три деца – Патрисия (за съжаление тя умира при пожар), Флоранс и Пол (той става пилот във Формула 1). Преди да се оженят тя е професионална балерина, а двамата се срещат на снимките на филма “Измамниците” (1959 г.). Имат и договорка – ако Жан-Пол някога є изневери, да є разкаже сам за това, а не тя да научава от вестниците. Елоди дори не подозира, че този момент скоро ще дойде. Белмондо се готви за филма “Премеждията на един китаец в Китай” (1965 г.)., снимките за който са на Изток, а в него му партнира Урсула Андрес (първото екранно момиче на Джеймс Бонд). И точно там в Азия той се влюбва безумно в Урсула – швейцарската тигрица, динамична, спортна и желана жена с божествена красота и чувство за хумор, негова сродна душа, пред чара на която трудно може да се устои. “И това не е интрижка или жажда за победа на мъжа, не е дори предателство спрямо съпругата ми, с която прекрасно се разбирахме. Беше ми тежко и заради трите ни деца, но просто дойде любовта и обърка всичко…”, признава той след години. И Белмондо разказва всичко на жена си, каквато договорка имат. Елоди го напуска. Бурната връзка с Андрес продължават седем години. Известна е случката, когато веднъж той се връща в 4 сутринта подпийнал след купон с приятели, но вратата е заключена. Той се опитва да влезе през прозореца на втория етаж, качвайки се по външната стълба. Урсула отваря прозореца, вижда глупаво смеещата се физиономия на своя любим и без да є мигне окото бута стълбата. Той пада и то доста зле. По-натам всичко е сензация – папараците, които следват двойката навсякъде, пристигат и всичко излиза наяве. Френската кинозвезда се връща при първата си съпруга Елоди, но за кратко. Следва нова 8-годишна връзка с друга фатална кинодива – италианският сексимвол Лаура Антонели, с която заедно се снимат във филма “Женените от година втора” – с нея те също стават любимата двойка за жълтите издания… Когато за първи път Белмондо вижда втората си съпруга Натали Тарвидел, тя е една 10-годишна. Разбира се, в този момент той не обръща никакво внимание на момиченцето, тичащо към него за автограф. Но затова пък през 1989-а, когато Натали е на 24, те вече живеят заедно. Красивата блондинка е 31 години по-млада от него. И тя като Елоди, също е балерина. Те живеят заедно 13 години, преди да се венчаят. Правят го през 2002-а, година след като Жан-Пол е получил инсулт по време на ваканцията им в Корсика. Цялата му дясна половина на тялото е парализирана, той е принуден да напусне театъра и киното и да се отдаде изцяло на продължителна рехабилитация. Натали е непрекъснато до него – той отново се учи да говори, макар лекарите да са скептични към това. Следва и друго – ражда се четвъртото му дете – дъщеричката Стела. С огромна воля успява да се върне към нормалния живот, дори се снима във филм “Един мъж и неговото куче”, шест години след това. А като спомен от тежкия мозъчен кръвоизлив остава неподвижната му дясна ръка. Следва нова любовна афера – последната му спътница е доста по-младата от него Барбара Гандолфи. Тя е бивш италиански модел на “Плейбой”, двамата се запознават през 2008-а в ресторант на Лазурния бряг. Преживяват бурен роман, дори накрая се налага на няколко пъти да дават показания пред белгийските и френски власти в рамките на финансово разследване, засягащо двамата. Дамата дори е подозирана, че е използвала известния си приятел, за да измъкне от него пари. Но Белмондо като истински кавалер, въпреки всичко, което Барбара му причинява, казва, че няма в какво да обвинява младата жена. Отличията за Белмондо никога не са били най-важоното нещо. Той не се поколебава да откаже престижния “Сезар” (френският еквивалент на “Оскар”) за филма си “Галеник на съдбата”. Прави го, защото не желае отличие, създадено от скулптора Сезар, който нямал добро отношение към творбите на баща му. Преди три години (2016) той получи голямата награда “Златен лъв” за цялостно творчество на престижния кинофестивал във Венеция – най-старият в света. Самият актьор е като Златен лъв на френското кино, с влияние, разлято между десетилетия и континенти. Получавайки приза от ръцете на френската кинозвезда Софи Марсо, той си спомня как е търсил работа в Рим преди повече от половин век и точно тогава намира легендарното студио “Чинечита”. После се връща в Париж, а скоро идва и примамливото предложение от режисьора Виторио де Сика да се снима със София Лорен в “Чочарка”. За да дойде знаменития “До последен дъх” на Годар. И оттогава до сега Белмондо е сред най-големите европейски звезди. Той е от онези хора, които са родени за кино. С Ален Делон са от последните мохикани на киното, което ги създаде и им осигури този изключителен живот. Белмондо или Бебел, както го наричат французите, си остава един от онези европейски филмови авантюристи, които днес се срещат все по-рядко.", "date": "2019.06.16", "title": " Жан-Пол Белмондо целувал най-красивите жени\t"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%b8%d0%b7%d0%bb%d0%b5%d0%b7%d0%b5-%d0%be%d1%82-%d0%bf%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d0%b2-%d1%81/", "text": "Инцидент с пътнически самолет затвори международното летище в американския град Нюарк. Машината излязла от пистата при приземяване. Няма загинали и тежко ранени. Няколко души са пострадали леко и са получили помощ на място. На борда на самолета е имало 166 пътници. Според спасителните екипи на летището първите индикации са, че при кацането са се спукали гуми от лявата страна на самолета. Машината завила рязко наляво и излязла от пистата, информира Нова тв. Самолетът трябваше да бъде изтеглен, което затвори летището за няколко часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Самолет излезе от пистата на летище в САЩ\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d0%ba%d0%b8%d1%81%d0%b5%d0%bb%d0%be-%d0%bc%d0%bb%d1%8f%d0%ba%d0%be-%d0%bf%d0%be-%d1%8f%d0%bf%d0%be%d0%bd%d1%81%d0%ba%d0%b8/", "text": "Имиджът на България е важен за рекламата Преди 45 г. японците били ужасени от вкуса му В много отношения нещата, които правят японците, ни се струват чудати. Особено онези неща, свързани с чистотата и реда. Това не означава че не ги харесваме, напротив. Но въпреки всичко те си остават за нас, артистично разхайтените българи, като повод да се почудим, да поцъкаме с език и но не и да се поучим. Репортер на “Труд” посети един от заводите на най-големия производител и лицензодържател на марката “Българско кисело мляко” в Япония – “Мейджи”. Със съдействието на японското Външно министерство и посрещнати любезно от директора на завода на “Мейджи” в гр. Мория г-н Шинджи Мори и неговия екип, успяхме да видим как се прави българско кисело мляко в страната на безупречния ред. Първо ще уточним, че всеки етап от производството е механизиран, компютризиран и напълно изолиран от неоторизирани въздействия на околната среда. За “Мейджи”  Приемат ни в светъл и скромен офис, където ни разказват за историята на “Мейджи” – лицензът за “българско кисело мляко” е от 1973 г., но първоначалната реакция била лоша – според купувачите било прекалено кисело, дори някои хора решават, че е развалено и го връщат в магазина. Но “Мейджи” не се отказват. В течение на годините те успяват напълно да променят нагласите към необичайния вкус, а и да пригодят леко киселото мляко към небцето на сънародниците си. Българската млечнокисела бактерия LB51 се модифицира съвсем леко, за да е по-близка до вкуса на японския потребител. През 2008 г. с държавната фирма “Елби Булгарикум” е подписано споразумение за сътрудничество, съгласно което “Мейджи” получава преференциални права да разпространява марката “Българско кисело мляко” в 12 азиатски държави. Благодарение на него в момента в Тайланд и Китай, когато чуят за кисело мляко, моментално се сещат за България. В компанията работят 11 000 човека. Има 29 завода, в 26 от които се произвежда кисело мляко, а само три са специализирани за десерти и шоколад. Заводът в Мория се намира на стратегическо място – почти в покрайнините на Токио, в близост до магистралата, на р. Тоне между префектурите Чиба и Ибараки. Работи се 365 дни в годината на три смени. В него се трудят 190 души – 172 мъже и 18 жени. Тоалетната  “Извинете, може ли да отида до тоалетната?” В тоалетната има малко предверие, където посетителят трябва да си събуе обувките и да нахлузи чехли, чинно подредени върху две изрисувани с червено стъпки в същинската част на помещението. Вече по чехли може да си свърши работата, да си измие ръцете, да остави чехлите – отново точно в очертанията и да си обуе обувките. Но това не е краят – встрани има ниша с надпис: “преди да излезете, си дезинфекцирайте ръцете”. Вратата не се отваря, ако посетителят не е пъхнал ръце за дезинфекция! Всъщност чудесата предстоят. Да не забравяме, че гостенинът все още е в административната част на завода в Мория. Преди да влезе в цеховете, посетителят бива надлежно опакован по следния начин: дълга бяла престилка от хлъзгава материя, която не задържа прах или косъмчета. Найлонова шапка на главата, големи очила и каска. Крачолите на панталона се завързват с ластици, за да не изпаднат през тях косъмчета или мъртви клетки. Обувките отново се събуват и се нахлузват ведомствени чехли. Преди влизане се измиват ръцете, а престилката се осмуква с прахосмукачка. Но това също е само началото. Разнообразни процедури се следват при влизане във всеки отделен цех, така че човек започва да си представя, че е участник в апокалиптичен филм, където останалият свят е обхванат от страшна зараза и единственото спасение е да се опазим стерилни. Например, понякога вместо прахосмукачка, се използва лепкава ролка, от същата материя са изтривалките за обувки, поставени на входа на някои от цеховете – за да не остава прах по подметките. В космическия кораб На няколко пъти влизащите лица са подложени на по-подробно обдухване – подобно на космически кораб единият шлюз се отваря, затваря се, в междинното малко пространство астронавтите се обеззаразяват, посредством силни струи – въздушен душ, после другият шлюз се отваря и те може да преминат. Тези мерки за чистота се редуват през цялата обиколка в цеховете, където всичко е напълно механизирано. Най-чудатото е, че тези усилия да се обезпрашат хората се предприемат, при условие че абсолютно всички поточни линии са запечатани зад стъклени стени. На практика няма начин нещо нечисто да премине в киселото мляко. Кофичките са разработка на “Мейджи”. Те не са от пластмаса, като нашите, а от рециклируем материал. Самите те минават през двойна проверка в остъклената си поточна линия. Първо се издухват с въздух под налягане, след това вътрешността им се заснема с камери и негодните се изхвърлят. Бракуваните кофички изглеждат напълно безупречни. “Ето тук,” сочи Такуми Сугимото, който отговаря за качеството на продукцията, “има мъничка прашинка.” Почти невидимата “прашинка” всъщност е малък дефект в хартията, който дори не е релефен на пипане. Вкусът на дома Иначе киселите млека са много подобни на тези, които обичаме и в България. Обикновеното пълномаслено е с автентичен вкус на хубаво българско кисело мляко. Обезмасленото е по-малко вкусно. Изглежда, че допълнителните неща, които у нас уж не се слагат в млякото под 1%, там наистина липсват. Десертните кисели млекца са същите. При млякото за пиене има разработки LG-21 – специално за стомашно чревната флора и R-1 – за подсилване на имунната система.   Песничката на „Мейджи” Тайната е в добрата реклама “Мейджи буругария йогуруто” (“българско кисело мляко “Мейджи”) – “Това и като дете си го пееше…” Репликите са на образцов млад мъж и скърцаща от чистота млада жена, вероятно съпругата му. “Българското кисело мляко винаги е било до мен. Вече съм голям, не съм дете, но пак си го хапвам.” В общи линии това е песничката от една от популярните реклами в Япония. Не е странно, че всички там са чували за българското мляко. Японците знаят за полезните бактерии и колко важно е да се яде не какво да е, а БЪЛГАРСКО кисело мляко и с всички сили се стараят да го консумират. (Макар че при нас количествата на глава от населението са много по-големи.) Голям принос за популярността на националния ни продукт има и най-известният българин в Япония – сумо борецът Котоошу, който по време на активната си спортна кариера е спонсориран от “Мейджи”. “Мейджи” установяват, че има 4 фактора за да успеят да наложат продукта на пазара – наличието на лактобактерията, името “България”, технологията на производство и добрият маркетинг. Водени от идеята, че за да се наложи българското кисело мляко трябва да се популяризира самата държава България, компанията “Мейджи” е основен спонсор на турнетата на Софийската опера в Япония, спонсорира престоя на български стипендианти ученици в Япония, всяка година за 3 март публикува статии за Националния ни празник. За България се говори в реклами, тв предавания, готварски уроци, издават се книги и брошури. Част от рекламата в завода в Мория е шоурум и учебна обиколка за деца. Пластмасова крава с реалистично виме дава възможност на малките да се научат как се дои. След лекцията за това защо и колко е полезно българското кисело мляко, хлапетата могат да разгледат цеховете през големи прозорци.", "date": "2019.06.16", "title": " Българско кисело мляко по японски\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%bf%d0%be%d0%bf%d0%b0%d1%80%d0%b0-%d0%b2%d0%bb%d0%b5%d0%b7%d0%b5-%d0%b2-%d0%ba%d0%bb%d0%b0%d1%81%d0%b0%d1%86%d0%b8%d1%8f-%d0%bd/", "text": "Българската попара изненадващо се появи в класация на CNN. В материала, посветен на най-екзотичните закуски в света, попарата е сложена редом с тунизийската супа от леблебия, украинските сирники, японския омлет тамагояки и етиопското дженфо. „Попарата следва дългогодишната традиция да се използва останалия хляб на следващия ден. Тази топла, успокояваща закуска е любима закуска от детството на много българи. Това не е точно каша, не е и хлебен пудинг, макар да съвместява характеристики и от двете. Топло прясно мляко или чай се сипва в купа, пълна с начупен на хапки хляб, натрошено сирене, масло и захар. Оставя се за известно време, докато течността попие в хляба и ястието стане меко. Яде се с лъжица“, обясняват рецептата за попара от CNN. Редакторът на класицията уточнява, че сиренето е българският продукт, наподобяващ на гръцкото сирене фета, но е по-кремообразно и меко в сравнение с повечето източноевропески сирена. Затова и не придава на попарата прекалено солен вкус. Освен нас, и швейцарците похапват полезна каша – с овес, плодове и ядки. В Мароко утринната трапеза включва багрир – тънки палачинки от грис на дупчици, в Турция – питки със сусам. В Германия е задължително да има вурст – братвурст, вайсвурст, лебервурст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Българската попара влезе в класация на Си Ен Ен за екзотични закуски"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8-%d0%b2%d0%bc%d0%b5%d1%81%d1%82%d0%be-%d0%be%d0%b3%d0%bb%d0%b5%d0%b4%d0%b0%d0%bb%d0%b0/", "text": "Първата серийна компактна кола с камери вместо странични огледала ще бъде Honda-e. Японският електромобил трябва да бъде готов за пускане в производство още тази година. С пълни батерии той ще изминава до 200 км. На станция за бързо зареждане само за 30 минути батериите ще се зареждат на 80 процента от капацитета си. Градската експлоатация е основен приоритет за електрическата Honda-e. Камерите, които заместват страничните огледала, са малки и са монтирани в горната част на вратите под стъклата. Така се намаляват челното съпротивление и аеродинамичните шумове от завихрянията. Конструкцията на корпусите на камерите не позволява върху блендата да попадат капчици и да затрудняват видимостта. Изображенията се показват върху два 6-инчови цветни екрана в купето от съответната страна на камерата. Водачът може да избира между нормално и широкоъгълно изображение. И при двата варианта се намалява значително т.нар. мъртва зона.", "date": "2019.06.16", "title": " Камери вместо огледала\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5-4/", "text": "Специализираната прокуратура внесе в Специализирания наказателен съд искане за задържане под стража на , обвинен за участие в организирана престъпна група за  производство и разпространение на акцизни стоки без бандерол. Очаква се съдът да насрочи час за делото по мярката за неотклонение днес, съобщават от Специализираната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Спецпрокуратурата поиска задържане под стража на служителя на МВР, задържан с половин тон нелегален тютюн"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%86%d0%b8%d1%82%d0%b5-%d1%81%d0%bc%d1%8f%d1%82%d0%b0%d1%82-%d1%87%d0%b5-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b5-%d0%bd/", "text": "Британците смятат бившия министър на външните работи Борис Джонсън за най-силния кандидат за лидер на Консервативната партия, който също така ще замени Тереза Мей на поста премиер на Великобритания. Това показват данните от социологически проучвания, публикувани във вестниците „Сънди Таймс“ и „Сън“, информира  Според допитване на социологическата служба YouGov 47% от британците смятат, че Джонсън ще осигури победа на торите над лейбъристите и набиращата популярност партия Брекзит на парламентарните избори. С тази оценка не са съгласни едва 22% от анкетираните. Ако сегашният външен министър Джереми Хънт оглави партията, тогава шансовете за победа на консерваторите виждат само 15%. Останалите кандидати имат още по-ниски шансове за успех, сочи проучването. 30% от участниците в изследване на социологическата служба OnePoll са посочили Борис Джонсън, отговаряйки на въпроса кой от британските политици има най-големи шансове да реализира Брекзит и изведе своята партия до победа на парламентарните избори. При това нито един от петимата му съперници в надпреварата за премиерското кресло не е събрал повече от 7% подкрепа. Въпросът кой от кандидатите най-много ще увеличи популярността на Консервативната партия е зададен и в двете допитвания. Съответно 22% и 24% от запитаните са отговорили – Борис Джонсън. Неговите основни противници – Джереми Хънт, Майкъл Гоув и Саджид Джавид – са получили по около 8%. Борис Джонсън спечели най-много гласове на първия тур на вътрешнопартийното гласуване в четвъртък. Той бе подкрепен от 114 от 312 депутати, вторият Хънт – 43 гласа. Името на новия лидер на торите и бъдещ премиер на Обединеното кралство ще стане известно в края на юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Британците смятат, че Борис Джонсън е най-силният кандидат за премиер\t"}
{"url": "https://trud.bg/%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bd%d0%b0-%d0%bd%d0%b5%d1%82%d0%b0%d0%bd%d1%8f%d1%85%d1%83-%d0%b5-%d0%bf%d1%80%d0%b8%d0%b7%d0%bd%d0%b0%d1%82%d0%b0-%d0%b7%d0%b0-%d0%b2%d0%b8/", "text": "Съпругата на израелския премиер Бенямин Нетаняху – Сара Нетаняху – днес беше призната за виновна в неправомерни разходи за сметка на данъкоплатците, предаде кореспондент на Франс прес от съда в Ерусалим. Обвинена през юни 2018 г. в измама и злоупотреба с доверие, Сара Нетаняху постигна споразумение с обвинението, което съдът прие. В крайна сметка тя бе празната за виновна, че е използвала грешките на друг човек и беше осъдена да плати глоба от 10 000 шекела (2500 евро) и да възстанови 45 000 шекела (11 000 евро) на държавата, информира БТА. Съпругата на премиера беше обвинена в измама и злоупотреба с доверие, тъй като поръчала ястия от луксозни ресторанти за общо близо 100 000 долара (около 85 000 евро), платени с държавни средства, под лъжливия претекст, че официалната резиденция на премиера не разполага с готвач. По силата на сключеното споразумение обвиненията в измама, за които можеше да получи тежко наказание, отпаднаха. Срещу 60-годишната Сара Нетаняху е имало и други обвинения. През 2016 г. съд в Ерусалим постанови изплащането на обезщетение на бивш иконом на семейство Нетаняху, обвинил премиера и съпругата му в лошо отношение.  В началото на октомври самият Бенямин Нетаняху трябва да се яви на съд по обвинения в корупция, измама и злоупотреба с доверие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Съпругата на Нетаняху е призната за виновна в злоупотреба с обществени средства"}
{"url": "https://trud.bg/%d0%b4%d0%b5%d0%bb%d0%b5%d0%b3%d0%b0%d1%82%d0%b8%d1%82%d0%b5-%d0%bd%d0%b0-%d0%ba%d0%be%d0%bd%d0%b3%d1%80%d0%b5%d1%81%d0%b0-%d0%bd%d0%b0-%d0%b1%d1%81%d0%bf-%d0%bd%d1%8f%d0%bc%d0%b0-%d0%b4%d0%b0-%d0%be/", "text": "Делегатите на Конгреса на БСП няма да разглеждат промени в Устава на партията. Предложението за включване на такава точка в дневния ред беше отхвърлено със 186 гласа „за“, 461 гласа „против“ и 14 „въздържал се“. Чавдар Георгиев обясни, че тези промени в Устава ще дадат възможност Конгресът да избира председател, когато са предсрочно прекратени пълномощията му, но остава възможността за пряк вътрешнопартиен избор след приключване на мандата. Депутатът Георги Свиленски направи обратно предложение – да не се включва такава точка в дневния ред, защото тези промени в Устава не са обсъждани от партийните организации. Има последователни хора, които са против прекия избор, но не мога да разбера поведението на Дъбов, Гергов, Янков и други, които са подписали това предложение, коментира Свиленски, цитиран от БТА. Димитър Дъбов му отговори, че в промяната, под която се е подписал, са предвидени и двете възможности за избор на председател. Велислава Дърева обясни защо е необходимо да бъде направена тази промяна в Устава. Спрямо промените, които приехме  преди три години, Конгресът има право да разпусне партията, но няма право да избере председател. Разбирате ли този абсурд – той е и юридически, и политически, коментира тя. С 535 гласа „за“, 27 „против“ и 11 въздържали се от дневния ред отпадна точката за констатиране на оставката на председателя на БСП Корнелия Нинова. Преди това  В началото на заседанието на Конгреса Валери Иванчев, делегат от София, предложи Корнелия Нинова да оттегли оставката си и посочи, че това е желанието на огромното мнозинство на хората, а и партията няма готовност да проведе пряк избор. Валя Цанкова, от името на социалистите от Пазарджик, също изрази категоричното несъгласие с оставката на председателя на БСП и предложи Нинова да я оттегли. Румен Банков, делегат от Ямбол, отбеляза, че има лично заявление за прекратяване на мандата, направено пред Националния съвет на БСП. „Партията не се управлява с врътки и процедури, а с идеи и с лидерство“, посочи той. След гласуване с 205 гласа „за“, 389 „против“ и 19 въздържали се в дневния ред остана точката за процедура за пряк избор на председател, която да започне със следващия цикъл отчет и избори в БСП. Предлага се до три месеца да бъдат изработени процедурните правила за този избор. В момента Конгресът обсъжда политическия доклад за резултатите от европейските избори и задачите за предстоящия местен вот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Делегатите на Конгреса на БСП няма да обсъждат промени в Устава на партията"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%81%d0%b5/", "text": "Много е важно България да не остава без политическа опозиция, защото това ще бъде пагубно за нашата демокрация. Това каза пред журналисти в село Труд президентът Румен Радев по повод   „Мисля, че Корнелия Нинова се е доказала като човек, който знае какво прави и носи отговорност за своите постъпки“, каза още Радев и допълни, че един лидер на партия не трябва да се води само от това как той лично се чувства, а как се чувства партията му, за да бъде силна. „Мисля, че Нинова знае какво прави“, повтори президентът и уточни, че няма никаква информация за днешния конгрес на БСП. Държавният глава изрази очакването си България да има единна, сплотена политическа позиция, защото е важно за всяка една власт да не остава без опозиция. На въпрос как вижда развитието на БСП, Румен Радев отговори, че многократно е заявявал, че в партийни дела не се меси. Президентът пристигна в село Труд по повод 150-годишнината на местната църква „Света Троица“. „За народа ни сигурният брод към нашата идентичност винаги е съществувал и това е вярата“, заяви президентът в словото си през жителите на селото. Убеден съм, че подкрепата на БПЦ има традиции и днес те са силни. Отстояването на нашата вяра изисква духовна сила, добави Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.16", "title": " Президентът Радев: Корнелия Нинова се е доказала като човек, който знае какво прави и носи отговорност за своите постъпки\t"}
