{"url": "https://trud.bg/%d1%82%d1%80%d0%b8%d0%bc%d0%b0-%d0%b8%d1%81%d0%bf%d0%b0%d0%bd%d1%86%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%bb%d0%b0%d0%b2%d0%b8%d0%bd%d0%b0-%d0%b2-%d0%b0%d0%bb/", "text": "Трима испански туристи загинаха, след като бяха пометени от лавина в швейцарската част на Алпите, където карали ски, предаде Франс прес, цитирайки съобщение на властите. Двама други членове на тяхната група са открити живи и леко ранени. Те са изпратени с хеликоптер към болницата в град Висп. Петимата са пътували към станция в кантона Вале. Те са били пометени от лавина, докато се намирали на височина от 2450 м, около 14:45 ч. по Гринуич. Друга група, намираща се в района, е забелязала свличащите се снежни маси и е предупредила полицията на кантона, след което е извършила първите издирвателни действия. Петимата са носели устройства, помагащи за откриването им в случай, че бъдат застигнати от лавина. Испанското външно министерство потвърди, че и петимата са граждани на страната, но не разполагаше с данни за самоличността им. Полицията на кантона Вале съобщи, че идентификацията на загиналите не е приключила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Трима испанци загинаха при лавина в Алпите"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%b2-%d0%b1%d0%b5%d1%80%d0%bb%d0%b8%d0%bd-%d0%b8%d1%81%d0%ba%d0%b0%d1%82-%d0%be%d1%81%d0%b2%d0%be%d0%b1%d0%be%d0%b6%d0%b4/", "text": "Стотици привърженици на каталунската независимост са провели шествие в Берлин с искане германското правителство да освободи бившия каталунски лидер Карлес Пучдемон, а не да го екстрадира обратно в Испания, предава Deutsche Welle. Протестиращите критикуват и начина, по който испанското правителство се справя с кризата. „Испания не е демокрация“, скандират те. Протестите в Берлин се случват около шест месеца, след като в испанския регион бе проведен референдум за независимост, обявен от централните власти за незаконен. Протестиращите в Берлин призовават „каталунските политически затворници“ да бъдат освободени от Испания. В момента осем лидери на движението за независимост са задържани в испански затвори, а други са в изгнание в различни страни от Европа. Берлинската полиция смята, че протестиращите са около 200, докато организаторите на шествието, че са повече от 500. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Протестиращи в Берлин искат освобождаването на Карлес Пучдемон"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%b0%d1%82%d0%b0-%d0%be%d0%bf%d0%be%d0%b7%d0%b8%d1%86%d0%b8%d1%8f-%d0%be%d0%bf%d1%80%d0%be%d0%b2%d0%b5%d1%80%d0%b3%d0%b0-%d0%b4%d0%b0%d0%bd%d0%bd%d0%b8/", "text": "Съветът на контролирания от опозицията град Дума в региона Източна Гута край Дамаск съобщи, че   споразумяла да предаде населеното място на централните власти, не са истина, предава ABC News. Според представителя на опозицията Ияд Абделазиз няма постигнато споразумение „Джейш ал Ислям“ да напусне Дума и да се запъти към северните части на страната. Той допълни, че „хуманитарните евакуации“ ще продължат. Същевременно Абделазиз допълни, че „Джейш ал Ислям“ продължава преговорите с Русия относно бъдещето на Дума. Русия е ключов съюзник на правителството на Сирия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Сирийската опозиция опроверга данните, че е сключвала споразумение с правителството да напусне град Дума в Източна Гута"}
{"url": "https://trud.bg/%d1%84%d0%b8%d0%b4%d0%b0%d0%bd%d0%ba%d0%b8-%d1%81%d1%80%d0%b5%d1%89%d1%83-100-%d0%ba%d0%b8%d0%bb%d0%b0-%d1%85%d0%b0%d1%80%d1%82%d0%b8%d1%8f/", "text": "Надпревара за най-голямо количество предадени хартия за рециклиране обяви Регионалната инспекция по опазване на околна среда-Шумен. В него могат да участват ученици и деца от детските градини в областта. Еконадпреварата “Гората и децата” стартира на 2 април и до 15 май експертите ще очакват участниците да събират ненужна хартия. Предаденото количество в пунктове ще се удостоява пред еколозите с кантарна бележка. Инициаторите обещават всеки клас или детска група, предали над 100 кг хартия, да получи семена за цветя или млади фиданки за засаждане. Те ще бъдат раздадени в края на май по повод Международния ден на биоразнообразието. Още на  18 май най-нетърпеливите ще научат какво е класирането. За седми път РИОСВ-Шумен провежда акцията и тя винаги се е радвала на голям интерес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Фиданки срещу 100 кила хартия"}
{"url": "https://trud.bg/33-%d1%85%d0%b8%d0%bb-%d0%b1%d1%8a%d0%bb%d0%b3%d0%b0%d1%80%d0%b8-%d0%b2%d0%b7%d0%b8%d0%bc%d0%b0%d1%82-%d0%bd%d0%b0%d0%b4-5-%d0%b1%d0%be%d0%bd%d0%b0-%d0%bd%d0%b0-%d0%bc%d0%b5%d1%81%d0%b5%d1%86/", "text": "Доходи в размер над 5000 лв. средно на месец са получили 33 339 души през 2016 г. Това са хората, които са обявили годишни доходи в размер над 60 хил. лв., става ясно от писмен отговор на министъра на финансите Владислав Горанов на въпрос на депутата от БСП Лало Кирилов. Сред тях има мениджъри на големи компании, адвокати, високоплатени певци, еднолични търговци, както и хора, които се занимават със земеделие. Тези заможни българи са обявили годишен данък върху доходите в общ размер на 537,68 млн. лв. Но тъй като данъкът върху доходите е 10%, се оказва, че годишните им доходи са над 5,376 млрд. лв. Някои от тези богати българи печелят по над 1 млн. лв. на година, а други взимат заплати от по 5-6 хил. лв. Но средният им годишен доход е 161 хил. лв., поазват изчисления на “Труд” на база предоставените от министър Горанов данни. Общата сума на декларирания данък върху доходите за 2016 г. от всички работещи българи е 2,817 млрд. лв. Като 19% от тези данъци са платени именни от хората с най-високи доходи. Годишни доходи между 31 200 лв. и 60 000 лв. са обявили 70 267 души. Това означава, че те получават много високи месечни доходи между 2600 лв. и 5000 лв. Добри доходи в размер между 2000 лв. и 2600 лв. на месец имат други 59 197 българи. Облагаеми месечни доходи между 1000 лв. и 2000 лв. са декларирали 375,7 хил. души. Но най-многобройни са хората, които за цялата 2016 г. пред НАП са обявили доходи в размер между 3000 лв. и 7200 лв. Те са 1,131 млн. души и средните им месечни облагаеми доходи са между 250 лв. и 600 лв. В тези суми не се включват пенсиите, обезщетенията за майчинство и безработица, както и други социални помощи, тъй като те не се обявяват в НАП и върху тях не се плащат данъци. Но за размера на възнагражденията, които се изплащат в България, е много показателно, че от общо малко над 3 млн. души, които работят и имат облагаеми доходи, малко над 36,7% изкарват на месец между 250 лв. и 600 лв. Като 840 хил. души дори са обявили по-малки доходи. Много от тези хора явно са сезонни или почасови работници, той като средно на месец взимат по-малко от минималната заплата. Други пък са загубили работата си и няколко месеца от годината също не са получавали заплата. Броят на хората с най-ниски доходи обаче бързо намалява. През 2012 г. българите, които получават под 250 лв. на месец, са били над 1,12 млн. като за четири години са намалели с над 25%. Същевременно хората с високи доходи бързо се увеличават. В рамките на четири години хората, които могат да се похвалят, че изкарват над 2000 лв. на месец, нарастват с 54% и достигат 162,8 хил. С такива високи доходи обаче могат да се похвалят само 5,3% от работещите българи. Прави впечатление обаче, че най-бързо се увеличава броят на най-заможните. Хората с доходи между 1000 лв. и 2000 лв. за четири години са нараснали с 50%, докато тези с над 5000 лв. се увеличават с 61%.", "date": "2018.04.01", "title": " 33 хил. българи взимат над 5 бона на месец\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%80%d0%b8%d0%b7%d0%be%d0%b2%d0%b0-%d0%bc%d0%b5%d0%ba%d1%81%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%b4/", "text": "Мексиканските власти трябва да вземат мерки да спрат потока от наркотици и нелегални мигранти от своя територия към САЩ, заяви в Туитър американският президент Доналд Тръмп. В противен случай той заплаши да анулира Споразумението за североамериканска зона за свободна търговия (НАФТА), предаде БНР. Тръмп призова също така републиканците да приемат строги закони за борба с нелегалната миграция, без да чакат подкрепа от демократите в Конгреса. Според него сега на граничните служби “не е позволено да изпълняват както следва работата си на границата заради смехотворни либерални закони”, приети от демократите.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Тръмп призова мексиканските власти да спрат потока от наркотици и нелегални мигранти, или ще анулира НАФТА"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d0%bf%d0%be%d0%bd%d0%b5-10/", "text": "Да бъде ли изваден заливът „Болата” край Калиакра от защитените обекти в България? Това е въпросът! Спорът е между местните хора, които поддържат изваждането, за да се отворят работни места с поминък и псевдозелените, които категорично са против. На 12 април предстои обществено обсъждане по горещата тема в РИОСВ Варна. Жителите на близкото село Българево се готвят да се вдигнат на бунт, за да защитят интересите си   Доходи в размер над 5000 лв. средно на месец са получили 33 339 души през 2016 г. Това са хората, които са обявили годишни доходи в размер над 60 хил. лв., става ясно от писмен отговор на министъра на финансите Владислав Горанов на въпрос на депутата от БСП Лало Кирилов. Сред тях има мениджъри на големи компании, адвокати, високоплатени певци, еднолични търговци, както и хора, които се занимават със земеделие.   Въвеждат се промени в движението в София заради строителството на третата линия на метрото, съобщиха от Столичната община. Новата организация се налага във връзка с изграждането на подземната железница от ул. „Житница” до бул. „България”, и важи от 1 април до 1 октомври.     Или има и друга България – с нормални хора? – коментар на Иван Гарелов         Или как се очерня България пред света – анализ на “Труд”         Интервю с шефа на огнеборците ген. Николай Николов          ", "date": "2018.04.01", "title": " Вижте акцентите от броя на “Труд” в понеделник, 2 април 2018"}
{"url": "https://trud.bg/%d0%bf%d0%b8%d0%b2%d0%be%d0%b2%d0%b0%d1%80%d0%bd%d0%b0-%d0%ba%d1%80%d1%8a%d1%81%d1%82%d0%b8-%d0%b1%d0%b8%d1%80%d0%b0-%d0%bd%d0%b0-%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8-%d0%bc/", "text": "Собствениците на пивоварна в британския град Уиндзор, където през май ще се състои сватбата на принц Хари и Меган Маркъл, смятат, че са успели да направят перфектната “кралска бира”. Те произведоха лека бира, която нарекоха Harry&Meghan’s Windsor Knot. Бирата представлява смесица от американски и британски видове хмел, някои от които се отглеждат на кралските ферми в близост до двореца Уиндзор. За бирата е направена специална бутилка с флаговете на Великобритания и Съединените щати. Пивоварната вече пусна в продажба ограничено количество от новата бира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Пивоварна кръсти бира на принц Хари и Меган Маркъл"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b7%d0%b0%d1%80%d0%b0%d0%b4%d0%b8-%d0%bc%d0%b5%d1%82%d1%80%d0%be%d1%82%d0%be/", "text": "Въвеждат се промени в движението в София заради строителството на третата линия на метрото, съобщиха от Столичната община. Новата организация се налага във връзка с изграждането на подземната железница от ул. „Житница” до бул. „България”, и важи от 1 април до 1 октомври. Забранява се движението по средата на бул. “Гоце Делчев”, между ул. “Кюстендил” и бул. “Цар Борис III”. Колите ще минават в по една лента за посока. Затварят северното локално платно на бул. “Цар Борис III”. Забранени са и две ленти от северната половина на централното платно, с дължина по 70 м от двете страни спрямо оста на бул. “Гоце Делчев” и ул. “Житница”. Движението ще е двупосочно в по една лента на южната половина на централното платно. Лентата за пешеходци е широка 1,50 м.  Затварят ул. “Житница” между бул. “Цар Борис III” и ул. “Гебедже”. Променя се маршрута на автобусите 73, 83 и 102. Линия 73 ще минава от ж.к. “Овча купел 2” през кръстовището на ул. “Любляна” с бул. “Овча купел”, през бул. “Овча купел”, бул. “Цар Борис III”, бул. “Братя Бъкстон”, ул. “Тодор Каблешков”, ул. “Ген. Стефан Тошев”, бул. “Гоце Делчев” до ж.к. “Гоце Делчев”.  Автобусите с номер 83 ще се движат от “Хюндай България” до кръстовището на бул. “Константин Величков” с бул. “Възкресение”, по бул. “Акад. Ив. Е. Гешов” през тунела под бул. “Цар Борис III”, по бул. “България” и бул. “Гоце Делчев” до Зоопарка. Линия 102 ще минава от ж.к. “Овча купел 2” през кръстовището на ул. “Житница” с бул. “Овча купел”, по бул. “Никола Мушанов”, бул. “Възкресение”, ул. “Ив. Е. Гешов” през тунела под бул. “Цар Борис III”, по бул. “Петко Ю. Тодоров” и ул. “Бяла черква” до “Студентски град”. Закриват 3 спирки – “Балканкар АД” на ул. “Житница”, “АП Земляне” на същата улица и “ж.к. “Красно село” на бул. “Гоце Делчев”. Спирки “Красно село” за автобуси 63 и 260 и трамваи 4 и 5 се местят около кръстовището ул. “Житница”– бул. “Гоце Делчев”– бул. “Цар Борис III”. До 30 септември е забранено и движението по локалното платно на бул. “България” между бул. “Акад. Ив. Е. Гешов” и пл. “Ручей”. Тролеи 2 и 9 са с променен маршрут.", "date": "2018.04.01", "title": " Промени в движението заради метрото\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8%d1%8f%d1%82-%d0%bf%d1%80%d0%b8%d0%b5%d0%bc-%d0%b2-%d1%8f%d1%81%d0%bb%d0%b8-%d0%b8-%d0%b4%d0%b5/", "text": "Електронният прием  на бургаските деца в ясли, детски градини и полудневни подготвителни групи в училищата на територията на община Бургас започва. Системата е отворена за запознаване с начина й на функциониране. Родителите могат да разгледат правилата за прием, да се информират за свободните места, да проследят етапите на регистрация и записване, да посетят секцията “Въпроси и отговори”.  Записването стартира от днес, понеделник, 2- ри април. От общината припомнят, че свободните места в детска ясла са 1100 и съответно 1600 за деца в първа възрастова група /родени 2015 г./  в детските градини. В Системата за електронен прием са обявени и свободни места в детските градини за 2-ра, 3-та и 4-та възрастова група, както и за полудневните подготвителни групи в училищата. Електронната система за записване в детски ясли, детски градини и полудневни подготвителни групи в училищата е леснодостъпна, през сайта на Община Бургас: В същото време, забавачките бият тренвога, че няма достатъчно медицински сестри. Седем от тях са обявили конкурс за назначаване на медицинско лице.  Дефицитът е факт от няколко месеца. В новата детска градина на Бургас – „Ханс Кристиан Андерсен”, която се намира в  жк „Лазур”,  са обявени конкурси за две места за медицински сестри. Кандидатите трябва да имат бакалавърска степен за медицинска сестра или фелдшер , да могат да оказват долекарска помощ, и да са членове на Българската асоциация на професионалистите по здравни грижи.", "date": "2018.04.01", "title": " Започва електронният прием в ясли и детски градини\t\t\t"}
{"url": "https://trud.bg/%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%b1%d1%8a%d1%80%d0%b7%d0%b0-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%b7%d0%b0%d1%81%d1%82%d1%80%d0%b0%d1%88%d0%b5%d0%bd%d0%b8-%d1%81/", "text": "Ключовите свидетели по наказателни дела ще се ползват вече със специална защита. Това предвиждат поправки в Закона за защита на лица, застрашени във връзка с наказателното производство (ЗЗЛЗВНП), които са внесени в народното събрание. Понятието “специална защита” ще включва два вида защита и ще се реализира на два етапа – предварителна защита и Програма за защита.  В мотивите на законопроекта се отбелязва, че специалната защита винаги ще започва с предварителна защита, която цели осигуряване на незабавна защита на застрашените лица, и ще се прилага до издаването на разпореждане на главния прокурор. Или до вземането на решение на Съвета по защита. Главният прокурор ще ръководи Бюрото по защита пряко или чрез директора на Бюрото. Лицата, които съдействат на правосъдието, ще се ползват от промяна на мястото на живеене в страната, промяна на мястото на работа, промяна на учебното заведение, настаняване в друго място за изтърпяване на наказанието, както и релокация в друга държава. Със законопроекта е предвиден е механизъм за периодична оценка за наличие и определяне на степента на застрашеност на защитеното лице. Законопроектът е разпределен за гледане в правната комисия на парламента и в спецкомисията за контрол на службите. Служителите на Бюрото по защита при изпълнение на служебните си задължения могат да ползват специално облекло, отличителни знаци и служебни карти по образец и по ред, определени от главния прокурор.  Пак обвинител №1 ще преценява дали показанията, обясненията или информацията на застрашеното лице са от съществено значение за наказателното производство. Предварителната защита ще започва в най-кратък срок, но не по-късно от пет дни от датата на разпореждането на главния прокурор. Ако лицето, което се ползва от специална защита не изпълнява споразумението с правоохранителните органи и нарушава правилата за сгурност, то то ще дължи връщане на финансовите средства, използвани за неговата защита.", "date": "2018.04.01", "title": " Въвеждат бърза защита на застрашени свидетели\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b5%d0%b2%d0%be-%d0%bd%d0%b0-%d0%b1%d1%83%d0%bd%d1%82-%d1%81%d1%80%d0%b5%d1%89%d1%83-%d0%b7%d0%b5%d0%bb%d0%b5%d0%bd%d0%b8%d1%82%d0%b5/", "text": "Да бъде ли изваден заливът „Болата” край Калиакра от защитените обекти в България?  Това е въпросът! Спорът е между местните хора, които поддържат изваждането, за да се отворят работни места с поминък и псевдозелените, които категорично са против. На 12 април предстои обществено обсъждане по горещата тема в РИОСВ Варна. Жителите на близкото село Българево се готвят да се вдигнат на бунт, за да защитят интересите си и да падне забраната за достъпа и ползването на залива и плажа, наложени от зелените рекетьори. За местните хора уникалното място е жизнено важно за развитието на основния им поминък-селския туризъм. „Болата” трябва да бъде изваден от резервата и да бъде отдаден на концесия или под наем, защото е заприличал на бунище, обясни за „Труд” кметът на Българево Георги Георгиев. Той припомни, че интересът на туристите е най-вече заради красивия плаж и те заедно с рибарлъка и земеделието осигуряват прехраната на хората. В Българево има над 30 къщи за гости, два хотела и четири ресторанта. В района живеят постоянно руснаци, германци, англичани. По предложение на община Каварна от 16 октомври м.г. екоминистерството стартира процедура за свиване на площта на резерват „Комплекс Калиакра” около селата Българево и Свети Никола с общо 22 дка. Те ще бъдат прехвърлени в защитената зона „Степите”, където режимът е по-лек. „Вече пристигна проект на заповед на министър Нено Димов за изваждане на територията от резервата и сега предстои общественото обсъждане”, посочи Георгиев. Той нарече спекулации твърденията на природозащитниците, че ще се лее бетон и ще се строят хотели и кръчми. „Ако бъде даден на концесия от Министерството на туризма, ще бъдат осигурени нормални условия за плажуване”, смята кметът. Другата спекулация на зелените според него е, че заливът отново може да стане местообитание на изчезналия тюлен-монах. „Това е все едно да върнем скумрията в Черно море”, каза Георгиев и посочи, че последният тюлен е регистриран мъртъв преди повече от 4 десетилетия. В Българево се надяват до края на юни заповедта на министър Нено Димов да стане факт, но плажът реално може да бъде изкаран от резервата за следващото лято. Болата влезе в елитната компания на световните райски кътчета преди 5 години. Тогава стана член на клуба „Най-красивите заливи в света”. Уникалната местност край Каварна се слави с най-чистото море по цялото българско крайбрежие. Заливът е обграден от червени варовикови скали, в които са издълбани пещери с открити следи от човешки живот от 400 г.пр.Хр. През годините плажът „Болата” е бил често забраняван. Особено в соца достъп до него са имали хора само от бившия партиен елит. Табуто за простосмъртни е било заради минаващия на дъното подводен кабел на така наречения червен телефон, свързващ София с Москва. В първите години на демокрацията красивият плаж беше буквално окупиран от тузари и мутри, някои от които кацаха направо с хеликоптер на пясъка. Наблизо е другата живописна местност „Зеленка”, където освен военните се намира и „царството” на легендарния рибар по Северното Черноморие Наско Панайотов – Писиката.  Навремето той е охранявал кабела на червения телефон. Писиката е и човекът, който видял последния мъртъв тюлен-монах и регистрирал това на 2 май 1976 г. Добруджанското село Българево е единственото, в което булките след венчавката не го напускат, а водят своите избраници на сърцето си да живеят тук. Селото е известно и с бунтарския си дух. Това е последното населено място в Южна Добруджа, което пада под румънско владение. 40 дни местните са барикадирали тогава с каруци пътя, за да не допуснат чокойските власти.  В селото живеят 1000 души, но през лятото броят им се увеличава двойно заради живописния плаж Болата и всички забележителности в района. Наблизо е и прочутата Мидена ферма.", "date": "2018.04.01", "title": " Българево  на бунт срещу „зелените“\t\t\t"}
{"url": "https://trud.bg/%d0%b1%d0%b0%d0%bd%d0%ba%d0%b8%d1%82%d0%b5-%d1%81-%d0%bf%d0%b5%d1%87%d0%b0%d0%bb%d0%b1%d0%b0-%d0%be%d1%82-189-%d0%bc%d0%bb%d0%bd-%d0%bb%d0%b5%d0%b2%d0%b0/", "text": "Печалбата на банките в страната за първите два месеца на годината е 189 млн. лв., обявиха от БНБ. Печалбата намалява с 2,5% спрямо същия период на миналата година, когато беше 194 млн. лв. През януари общата печалба на кредитните институции беше 117 млн. лв., но за февруари сумата е доста по-малка – 72 млн. лв. Разходите за обезценка на кредитите на банките за януари и февруари са 64 млн. лв., при 98 млн. лв. за същия период на миналата година. Общата сума на активите на банките през февруари нараства с 0,4% (390 млн. лв.) и достига  97,3 млрд. лв. Увеличават се както отпуснатите заеми, така и инвестициите на финансовите институции в акции и облигации. Общият размер на отпуснатите кредити от банките нараства с 0,4% (198 млн. лв.) за месец и достига 56,5 млрд. лв. Увеличение се отчита както при заемите за бизнеса (със 136 млн. лв., 0,4%), така и за домакинствата (с 68 млн. лв., 0,3%). Кредитите обаче нарастват много по-малко от депозитите, което се дължи на сериозните суми, които спестяват гражданите. През февруари влоговете в банките се увеличават с 0,4% до 83,4 млрд. лв. Най-много нарастват депозитите на домакинствата (с 351 млн. лв., 0,7%). Увеличение има и при влоговете на другите финансови предприятия (с 33 млн. лв., 1,2%), на нефинансовите предприятия (с 19 млн. лв., 0,1%) и на сектор държавно управление (с 16 млн. лв., 0,7%). Собственият капитал на банковата система в края на февруари възлиза на 12,3 млрд. лв., като през месеца се увеличава с 57 млн. лв. (0,5%) главно поради ръста на печалбата.", "date": "2018.04.01", "title": " Банките с печалба от 189 млн. лева\t\t\t"}
{"url": "https://trud.bg/%d0%b0%d1%82%d0%b8%d0%bd%d0%b0-%d1%81%d0%bc%d1%8f%d1%82%d0%b0-%d1%87%d0%b5-%d1%82%d0%be%d0%b7%d0%b8-%d0%bf%d1%8a%d1%82-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8%d1%82%d0%b5-%d0%b7%d0%b0/", "text": "Въпреки че след последните преговори за името Скопие мълчи, сблъсъците между опозицията и правителството продължават в Атина. Прессекретарят на гръцкото правителство Димитрис Цанакопулос смята, че този път преговорите за името ще бъдат успешни. В интервю пред местни медии той заяви, че страните ще трябва да се придържат към рамката на възможната сделка, независимо от напрежението, предава македонският телевизионен канал „Алсат-М“. „Взаимодействията с нашите съседи влязоха в нова форма. Правителството обаче трябва да настоява за позициите, които преговаря, защото по този начин се формира рамката, въз основа на която ще бъде намерено споразумение. Но споразумението винаги изисква две страни. Националистическата чувствителност, която виждаме в Гърция от част от обществото, се отразява в Македония. Всичко това трябва да се има предвид, за да не се създаде по-голям проблем, вместо решение. Има нужда от извънредно внимание и балансиран компромис между двете страни“, заяви Цанакопулос. От друга страна гръцката опозиция е песимистична. Според бившия министър на външните работи, сега депутат от „Нова демокрация“ Дора Бакояни „нещата стават все по-трудни и е по-трудни”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Атина смята, че този път преговорите за името на Македония ще бъдат успешни"}
{"url": "https://trud.bg/%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b5-%d0%be%d0%b3%d1%80%d0%b0%d0%bd%d0%b8%d1%87%d0%b5%d0%bd%d0%be-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%82%d1%83/", "text": "Временно е ограничено движението в активната лента на АМ “Хемус” в тунел “Витиня” посока Варна поради пропадане на капак на шахта. Това съобщиха от пресслужбата на Агенция “Пътна инфраструктура”. Движението се осъществява в изпреварващата лента. Участъкът е сигнализиран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Временно е ограничено движението в тунел “Витиня” в посока Варна"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80%d0%b8-%d1%81%d0%bf%d0%b5%d1%86%d0%b0%d0%ba%d1%86/", "text": "Специализирана полицейска акция се проведе в ранния след обяд днес на Е-79 край Благоевград, има задържани, предаде БГНЕС. Срещу кв. “Струмско” бе спрян лек автомобил “Фолксваген”, водачът и спътникът му след претърсване на автомобила им са задържани. На този етап няма официална информация за акцията, но най-вероятно тя е в противодействие на наркоразпространението.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Двама души са задържани при спецакция на Е-79 край Благоевград"}
{"url": "https://trud.bg/%d0%be%d1%81%d1%8a%d0%b4%d0%b5%d0%bd%d0%b8%d1%8f%d1%82-%d0%be%d1%82-%d0%ba%d0%b8%d0%bb%d1%8a%d1%80%d0%b8%d1%82%d0%b5-%d0%b3%d0%b5%d0%be%d1%80%d0%b3%d0%b8-%d0%b2%d1%8a%d0%bb%d0%b5%d0%b2-%d1%81%d1%8a/", "text": "Осъденият на доживот от „Килърите“ бивш бизнесмен от Велико Търново Георги Вълев е завел иск против МВР,Министерство на финансите, Прокуратурата на Република България и Висшия съдебен съвет по Закон за вреди причинени на граждани от държавата и общините /ЗОДОВ/. Районният съд във Велико Търново обаче е отказал да образува такова дело и е препратил документите в Административен съд-София по компетентност. Затворникът Вълев претендира за солидарно обезщетение от въпросните институции за претърпени вреди по време на ареста му и в затвора,където нямал нужните медицински грижи. Районният съд  в старата столица обаче е посочил,че нито едно от исканията на осъдения на до живот без право на замяна  не отговаря на нормите в ЗОДОВ. Неговите норми се отнасят за граждани ,които са били съдени и оправдани или срещу тях е имало повдигнати обвинения, които после са свалени и в други случаи ,когато са засегнати човешките права. По същия закон дело срещу Висшия съдебен съвет води и друг търновец, който иска обезщетение от 25 000 лева. П.П. завел дело в Окръжния съд във Велико Търново,но според него съдията, който разглеждал казуса, проявил непрофесионализъм и некомпетентност. Търновецът смята, че Съдебният съвет, който бил назначил въпросния магистрат не съблюдавал стандартите за нравствени и професионални качества. П.П. Е категоричен, че Висшият съдебен съвет му е причинил ядове, нерви, безпокойство, стрес, липса на желание за живот. Районният съд във Велико Търново  и в този случай е преценил,че не е от неговата компетенция да гледа такова дело и го е препратил на Административния съд в старата столица. Съвсем отделен въпрос пък бил казусът по същество, защото съдебният съвет не можел да отговаря и като възложител на работата на конкретния съдия, се казва още в  определението на магистратите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Осъденият от Килърите Георги Вълев съди институции\t\t\t"}
{"url": "https://trud.bg/%d0%ba%d0%b0%d0%ba-%d0%b4%d0%b0-%d0%bd%d0%b0%d0%bf%d1%83%d1%81%d0%bd%d0%b5%d0%bc-%d1%84%d0%b5%d0%b9%d1%81%d0%b1%d1%83%d0%ba/", "text": "Нека да се изправим и погледнем истината в очите. Ние, всички искаме това. Но само някои от нас наистина знаят със сигурност, дали искат или пък не, животът им до голяма степен да зависи от фейсбук. Социалната мрежа следи за нас рождените дни на приятелите ни, помага ни да общуваме с роднините в другия край на страната, помага ни в работата и в обучението. Да напуснем социалната мрежа фейсбук е много по-трудно, отколкото изглежда. Но след скандала с Кеймбридж Аналитика, която придоби данните на над 50 милиона потребители на фейсбук в опит да повлияе на изборите за президент в САЩ през 2016 г., е време да защитим себе си и нашата информация от технологичните гиганти. Но това е по-лесно да се каже, отколкото да се направи. Ако искате да напуснете социалната мрежа, но възнамерявате да използвате някои от услугите, които тя предлага, ето ви някои полезни съвети. Преди да направите този скок и да се върнете в света, но без фейсбук, запазете си копие от вашите данни. За да направите това, влезте в настройките, а след това в общите настройки на профила (акаунта) и намерете там връзката „изтегли всичките си данни“. Между другото, вие изтегляте не само старите си статуси и снимки, които сте качили в своя акаунт, но IP адресите и заявките си за търсене. Ако се притеснявате, че социалната мрежа съхранява тази информация, е време да изтриете своя акаунт. Ако все още сте фен на услугите на фейсбук, които ви напомнят за минали спомени, можете да ги пресъздадете и сами, дори ако това е една досадна задача. Когато изтегляте своите данни, фейсбук ще ви ги предостави под формата на няколко папки. Запишете ги на вашия компютър или на подвижни носители и ги сортирайте по събития, дати, места. Така вие създавате свой собствен календар „в този ден преди пет години“. Не забравяйте, че за много от услугите ние използваме бутона „Минете през акаунта си във фейсбук“. Независимо дали става въпрос за Amazon или нещо друго, проверете настройките в приложението. Не забравяйте да си създадете ново потребителско име за тези услуги, преди да напуснете фейсбук завинаги. Разбира се, всички ние имаме приятели и роднини, с които общуваме изключително чрез фейсбук. Преди да изтриете акаунта си, моля, проверете вашия списък с приятелите си и запишете тази информация за контакт на всички, с които искате да продължите комуникацията си. Това ще изисква от вас малко усилие, като например, да вдигнете телефона и да наберете номера на някого… Но може би това ще ви хареса. Да, всички ние имаме приятели, чиито рождени дни помним само благодарение на известията във фейсбук. Но има начин да си спомним за тях и без социалната мрежа. Отидете на раздела „рождени дни“ и препишете датите на обикновен хартиен календар. Направете същото и за всички „събития“, които искате да запомните. Разбира се, хартиените календари са малко демоде, но все пак, това е по-добре, отколкото редовно да получавате стотици известия, от които не се нуждаете. Ако вие наистина искате да напуснете фейсбук, изтрийте акаунта си завинаги. Изтриването на акаунта и деактивирането му са две съвсем различни неща. Отидете на настройки, общото меню, раздела „Управление на акаунта“. Ако на този етап, само дезактивирате своя акаунт, вие ще имате възможност да го възстановите и да го направите на видим за други хора. За да напуснете фейсбук завинаги, трябва да изтриете профила си чрез връзката  . Поискайте изтриване на своя акаунт и всичките ви данни ще бъдат изтрити от фейсбук след 90 дни.", "date": "2018.04.01", "title": " Как да напуснем фейсбук\t\t\t"}
{"url": "https://trud.bg/%d1%81%d0%ba%d0%b0%d1%80%d0%bb%d0%b5%d1%82-%d0%b9%d0%be%d1%85%d0%b0%d0%bd%d1%81%d0%be%d0%bd-%d0%b8%d0%b7%d0%bd%d0%b5%d0%b2%d1%8f%d1%80%d0%b0%d1%82%d0%b0-%d0%bd%d0%b5-%d0%b5-%d0%bf%d1%80%d0%b5%d1%81/", "text": "– Говорила съм с президента на “Марвел студио” Кевин Файги за това. И двамата доста си пасваме в творческо отношение. Мисля, че се съгласихме, че героинята е готова за самостоятелен филм, просто е въпрос на време, както за “Марвел”, така и за мен. Те имат доста широко разписание, плануват нещата с години напред, аз също имам неща, в които искам да се снимам. Ако трябва да съм честна, не съм сигурна, че имам капацитета да се справя. Феновете са непреклонни обаче, така че сигурно трябва да се случи по някое време. – Майчинството заема огромна част от личния ми живот в последно време. То е като паралелна вселена. Толкова различна от динамиката на отношенията между мъжа и жената. В сравнение с романтичните обвързаности е като разходка в парка. Любовта ми към дъщеря ми е чиста, свежа, лесна, проста. Дарява ме с постоянно блаженство. Инстинктът ми подсказва, че ще имам още деца. По принцип не говоря много за интимния си живот, защото винаги когато кажа нещо, после думите ми се връщат да ме ударят в лицето. Често пъти думите ми не са използвани правилно и в контекст, някои журналисти се опитват да изградят сензационни истории от тях, да преувеличат и изопачат тяхното значение. Аз съм реалист и прагматик и разбирам, че това е нормално. Това е част от реалността на нашата работа и нашия успех. Но се научих да не дрънкам много-много относно личния си живот. Понякога наистина говоря прекалено много и знам, че ми е проблем от много време. – Влюбвам се прекалено лесно. Аз съм силна и независима жена, но в същото време толкова неусетно падам жертва на мъжкия чар. В състояние съм сама да се оправям напълно автономно, но въпреки това се нуждая от любов и нежна грижа. Най-ценният момент в живота за мен е началото на любовта, когато всичко тепърва предстои. Да лежиш до него в леглото, той те гледа, ти отвръщаш на неговия поглед и усещаш, че нещо прекрасно ще се случи. – Беше неописуемо забавно. В едно свободно общество всички имаме право на мнение и трябва да можем да го изразяваме без да се опасяваме от реакциите на хора, които не познаваме. Вижте, моногамията изисква постоянна и страшно трудна работа, понякога се стига до крайни компромиси, често не толкова необходими. Мисля, че моногамията не е вродена в човешката природа, със сигурност при мъжете, но също така и при нас, жените, особено сега, след като вече сме независими. Проблемът с моногамията винаги е бил на преден план при предишните ми любовни връзки и бракове. Не вярвам в моногамията. Излишна е. Също така мисля, че изневярата не е престъпление. Хората понякога са прекалено съдителни и искат да се почувстват добре като накарат някой друг да се чувства зле заради хипотетични морални провали и грехове. Но това ми се струва абсурдно и нелепо. Все още вярвам в брака, но подхождам към него с огромно внимание. Всяка успешна връзка върви с провал. Човек трябва да знае как да избира. Идеята за брака е много романтична, но това е една красива концепция, която много трудно се прилага на практика.", "date": "2018.04.01", "title": " Скарлет Йохансон: Изневярата не е престъпление\t\t\t"}
{"url": "https://trud.bg/%d0%b3%d0%be%d0%b7%d0%b1%d0%b8%d1%82%d0%b5-%d0%bd%d0%b0-%d0%b1%d0%b0%d0%b1%d0%b0-%d0%bc%d0%b8-%d1%80%d0%be%d0%bc%d0%ba%d0%b0%d1%82%d0%b0/", "text": "„Станах на 50!”, казва Стела Костова. Друг тип жени биха се похвалили с такава тържественост, ако са си купили 50 рокли. Стела е ромка, от Сливен. Завършила е най-добрата гимназия в града. Има три магистратури от СУ „Св. Климент Охридски” – по специална, по начална педагогика и по психология. Педагогически съветник е в Първо училище. Ръководи Ромската академия за култура и образование. Съпругът й също е висшист, служител в общината. Родители са на две големи дъщери. Симона завършва медицина. Стефани ще кандидатства медицина. Тази семейна визитна картичка обяснява защо „Станах на 50!” звучи като „Я гледай колко много работа съм свършила!”. Може да е случайно съвпадение, но преди юбилея си с помощта на приятели, написа и издаде книга „Романи хаби” (”Ромски ястия”). Писането на книгата започнало, както започват повечето важни неща. С едно особено стряскане. Поглеждаш назад, правиш снимка на миналото и отваряш широко очи: „Леле, колко се е променил светът!”. Вече не си говорим и не пускаме писма, чатим и си пращаме имейли. Интернет може да те заведе до другия край на света, а в кварталния магазин – другият край вече се е настанил по щандовете. Дини от Иран, круши от ЮАР, замразен спанак от Унгария…”Дадох си сметка, че ромските гозби, приготвени от майките и бабите ни остават някъде далеч в спомените. Нашата кухня я няма в кулинарните предавания”, казва Стела. А традиционната ромска кухня е свързана с култа към семейството, децата, обредността, легендите. Дали има друг език, в който думата за бъдещата майка, родилката да е „кхамни” (ослънчена – б.р.) и да не идва от „бреме”? Ромските приказки пък обикновено започват с „Исяли на исяли…” (Имало, нямало едно време). Имало, нямало един много беден човек, всеки ден отивал в гората за дърва и ги продавал на богатите за единия хляб. Така и остарял, изгърбил се от дървата, но друго не можел да работи. Господ виждал мъката на стареца и го съжалил. Оставил един чувал с жълтици в средата на моста, по който всеки ден минавал той. Този ден изгърбеният от работа човек обаче си казал: „А бе, толкова години минавам по този мост, знам всяка стъпка по него, я да видя дали ще мога да мина слепешката”. Така и сторил. Затворил очи и…подминал чувала със златото! Господ отгоре, като гледал, още повече се натъжил и не смеел повече да му помага. „Хе-хе! Хареса ти тази приказка, нали? В ромските приказки има много герои, които се срещат и в другите народни приказки. Но тази май не е сред тях. Така е и с празниците ни, те имат връзка с българските празници, с традициите въобще на Балканския полуостров. Но си има специфики, свързани с живота ни, с прародината ни Индия. Я, кажи ми сега, защо според тебе във всяко второ ромско ястие има люта чушка!? Рецептите ни са предавани от поколение на поколение, с времето може да е имало изменения, наистина, но основното в традицията си остава. Аз самата съм израснала в съвсем традиционно, тоест патриархално семейство”, унася се с усмивка в детството Стела. Семейството й живеело в дома на родителите по майчина линия. Баба Чика всъщност се казвала Стоянка, но не си харесвала много името и цял живот предпочитала да я наричат галено. Не е спирала да работи, била текстилка в сливенския завод за платове. А дядо Данко? Ех, дядо Данко! Той е легенда, музикант, композитор, диригент, автор на произведения и песни. „Цяла България го знаеше. Основател е на смесения хор „Никола Кочев”, с хористите са обиколили всяко кътче на страната, много национални награди имаха. Всички пееха песните му, без значение дали са роми, или не!”, гордее се Стела. Сутрин ставал още в 5,30 и близо час правел упражнения по йога. „В онези години кой ти беше чувал за йога!? Не се говореше за произхода ни, нямахме представа откъде идваме… Дядо беше и последовател на Петър Дънов. Зареждаше се само в природата. След упражненията винаги имаше разходка. И после започваше да свири чак до вечерта. Свири, свири и хоп! Песента станала. Докато дядо Данко работел, да видиш ти какво прави Чика!? Всички внуци били жадни за игри навън, на улицата, не ги свъртало вкъщи. Но! Единствено тя сред останалите възрастни в семейството успявала да ги прибере. За секунди разпалвала печката на дърва. Изкарвала голяма зелка. Подреждала листата внимателно, махала твърдата им част. Нарязвала ситно свинското месо, задължително „шарено”, с мазнинка. Обърквала го с ориза, чубрицата, червения пипер и натрошената люта чушка, малко олио. Загребвала с шепа и завивала листата. „Кротвала” сармите в тенджера, заливала ги със зелев сок, за да „пият” от него, може да мушне в средата кокалчета, ако са останали от месото, захлупва с голяма чиния. И, хайде на печката да къкрят на тих огън, за да се топят в устата. „Който не знае, нашите сарми винаги се правят от кълцано месо и винаги са големи. Само големи бяха и тенджерите и гювечите на баба ми. Много хора идваха вкъщи и всеки трябваше да бъде нагостен, такава е традицията. Тя ни е научила нас, внучките, на всичко. Дори как да простираме: бяло до бяло, цветно до цветно, дрехите се подреждат според размера. И до ден-днешен е пред очите ми как пере на ръка! Навън студ, ръцете й зачервени да кръв, а тя на това отгоре минава всяка дреха по три пъти през сапун и вода”, удивява се и днес Стела. Големият празник в ромския календар е Васий или ромската нова година. Посветен е на светеца Васил, Избавителя. Легендата разказва, че някога ромите са били фирифони, тоест фараони и си имали цар Фирифон. Живеели с евреите. Те тръгнали да бягат от царя, защото все недоволствал от тях. Като стигнали морето, техният водач Моисей се помолил на бога, морето се отворило и евреите бързо минали отсреща. Фараонът хукнал след тях с войска, но без да се помоли на Бог. Затова водите отново се слели и фирифоните, които последвали евреите, започнали да се давят. Спасил ги Свети Васил, като се помолил на Господ и му напомнил, че и ромите са негови чеда. Хвърлил се към морето на крилете на много птици, те се спуснали от небето и спасили удавниците. Думата е за преданието, което бабите разказват на внуците си и от което идва голямата почит към птиците. „На 13 януари в къщата се събира цялото семейство. Правили сме по 80-100 и повече сарми, много тестени чудесии. Известно е, че Гергьовден, Хедерлези е другият голям празник за ромите. Той много си прилича с българския празник. Особеното в подготовката е самото купуване на агнето. Според поверието, то трябва да пренощува в къщата. Слага се задължително кръгла софра, без гвоздеи, за да няма нещо, което да ръждяса. В средата е печеното агне, в устата му – първото червено яйце от Великден, филия хляб, книжна и златна пара, до него – чесън за здраве и против уроки. Трапезата пак се прикадява, казват се молитви и пожелания, прелива се с червено вино на хляба. В днешно време месото се приготвя и на късове, с доста лук, гюзум /джоджен/, червен пипер, олио и застройка от яйца, кисело мляко и малко брашънце. „В нашата кухня има много билки – гюзум, мащерка, босилек, риган, див чесън…всичко, което дава природата”, подчертава Стела. Типични са и ястията от зеленина: коприва, лапад, лобода. Любим е зъмският или дивият лапад, който се бере от специални места в гората и това не е занимание за всеки. „От баба зная, че не бива да се приготвя пресен, защото е горчив. Сплита се на плитки и така се суши. Готви се през зимата, обикновено за Бабин ден, когато горчивината му се е „изпарила”, както казват възрастните. Обожавам го! Прави се на кашичка, сгъстена с брашно и вода, или с ориз”, разказа тя. В книгата й има много рецепти за каши – от гъби, от кисело зеле, от домати. А кашата от коприва със счукани орехи: „М-м-м-м! Мълчиш и се наслаждаваш”. За немците зелевата чорба с праз може да е супа „Бисмарк”, за ромите е „армеки зуми” с чушлета. Традиционно е и греяното червено вино, подправено отново с предварително запечени и натрошени люти, червени чушки. Ромите си имат и „малка манджа” – „хурду хаби” от задушен лук, три нарязани на едро зелени пиперки, лъжица доматен сок, червен пипер, магданоз, олио, брашно и, разбира се, чушка. „Имам сигурно над 500 традиционни рецепти, засега в книжката сме описали само 50. Ще издадем още една, допълнена. Защото, ако не е написано, как ще остане? Като всяка майка, предала съм всичко на дъщерите си. Те обичат да експериментират и се закачат с мен на тази тема. Надявам се, че съм успяла да им предам най-важното: да готвят с любов за бъдещите си семейства, за приятелите си. Тази моя книжка е моето сантиментално „Да се завърнеш в бащината къща…”, където всичко е вкусно”, казва Стела.   1 кг свински джолан,  4-5 картофа,  1 патладжан,  4 червени и зелени пиперки,  2 големи домата,  3 глави лук,  100-200 г бамя,  2 моркова,  100 мл олио,  3-4 скилидки чесън,  4-5 люти червени чушки,  2 дафинови листа,  чубрица,  червен пипер,  черен пипер на зърна. Джоланът се сварява предварително цял до полуготовност. Нарязват се зеленчуците. Загрява се олиото, лукът и чесънът се задушават. След 10 мин. се прибавят останалите зеленчуци (единият домат на сок), задушават се 10-15 минути и се изсипват в глинен гювеч. Най-отгоре се нареждат лютите чушки и другият домат на колелца. Пече се бавно поне 90 минути.   1 кубче мая,  1 чаена чаша топла вода,  1 ч. л. сол,  1 ч. л. захар,  1 кг брашно. Маята се разтваря с 1 ч. л. захар и 1 чаша топла вода. Докато бухне, се пресява брашното. В него се изсипва втасалата мая. Замесва се меко тесто, което се оставя на топло, покрито с кърпа, докато удвои обема си. Оформят се топки с намаслени ръце. Намаслява се тава, подреждат се топките, оставят се да втасат. Като втасат, правят се дупки с пръст, в които се слага петмез, леко разреден с вода. Пекат се на 200 градуса.   500 г брашно  500 г захар  400 го олио  50 г масло  1 ч.л. червен пипер  щипка сол Една от най-вкусните традиционни закуски. Брашното се слага с малко сол в тава, с шепа вода се напръсква и се правят трохички. Завира водата заедно с маслото и се прибавят трохите при непрекъснато бъркане с дървена лъжица. Вари се на тих огън. Слага се допълнително масло и захар. Оставя се да поври още 5-10 минути. Накрая се запържва със сгорещено олио и червен пипер. Може да се приготви и солена – със сирене.", "date": "2018.04.01", "title": " Гозбите на баба ми, ромката\t\t\t"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0%d0%bc%d0%b5%d1%80%d0%b8-%d0%b1%d0%b0%d0%bb%d0%b0%d0%bd%d1%81%d0%b8%d1%80%d0%b0%d0%bd%d0%b8%d1%8f/", "text": "Министър-председателят намери балансирания подход по казуса „Скрипал“. Въпреки някои опити за ескалиране напрежение или за подтикване ние да експулсираме дипломати, от страна на хора от неговия екип, той не се подаде и това му прави чест. Това наистина е добър държавнически ход. Това заяви лидерът на „Атака“ и председател на парламентарната група на „Обединените патриоти“ Волен Сидеров по  . Той опроверга десните политици, че позицията отстъпва от евроатлантическата ни ориентация и заяви, че България би понесла по-трудно негативни отношения с Русия, отколкото Франция например. “Националният интерес на България, не на Русия или Великобритания, налага това. Да скъсаме отношения с държава като Русия, за България не е изгодно всякак! Поздравявам Борисов, че взе правилното решение”, каза Сидеров. Той похвали премиера и за подобряването на отношенията ЕС – Турция. „Смятам, че по същия начин Борисов би могъл да бъде мост и за затопляне и нормализиране на отношенията ЕС – Русия. Това е взаимноизгодно и за Европа, и за Русия. Мисля, че в момента има историческа роля българското правителство и българския министър-председател. Надявам се силно, и може би малко се лаская от мисълта, че мога да въздействам тази роля да бъде реализирана“. Сидеров заяви, че позицията на Цветан Цветонов за по-радикални мерки спрямо Русия „не е разумна“ и го призова „да се въздържа от подобни призиви“. Политикът изтъкна и различия от позицията на Ахмед Доган, който е заявил на тържество, че не е привърженик на стореното в Крим, но москва остава фактор, с който ние трябва да се съобразяваме: „Аз съм сигурен в това, което става в Крим – имахме и наши наблюдатели от „Атака“ там. Там са проведени е референдум за присъединяване на Крим към изконната родина – Русия. Всичко това стана мирно, без насилие. И сега, на гласуването за президент, видяхме, че огромното мнозинство в Крим поддържа и президента Путин.“ Това е една територия, която беше планирано да бъде използвана срещу Русия, ако беше останала в Украйна. Естествената защитна реакция на сила като Русия беше да се защити откъм Черно море и населението там поиска това. Особено българското население в Крим, в огромно мнозинство, гласува за присъединяването“. Западът не води адекватна политика с Русия, категоричен е лидерът на “Атака”. Икономически Европа има изгода да търгува и да има отношения с Русия. По повод зададените от руското външно министерство 14 въпроса към Великобритания по случая „Скрипал“, Сидеров коментира, че могат да бъдат зададени и 140: „Самият случай беше много, много зле скалъпено активно мероприятие. Със съжаление отбелязвам спада на нивото на английските служби. Да съчиниш такъв случай и той да бъде повод за дипломатически отношения, заслужава оценка „слаб 2“. Много ясно е, че такива доказателства – твърди, няма. Запита ли се някои, защо не показваха пострадалите от това вещество в болницата. Знаете, че когато беше Литвиненко, го показваха през цялото време, неговите изменения и прочее”. Причината за опита да се дискредитира Русия е в страха от това, че тя се е върнала към своята независимост и ролята си на геополитически център, заяви Сидеров „Аз се опасявам само в тази история, в която навлизат, дали някой няма да се изкуши да предизвика въоръжени провокации. Вече имаше Украйна и на други места, но имам предвид нещо по-сериозно, което да доведе до сериозно поражение“. Сидеров изтъкна, че призивът на Цветанов за солиданост с Великобритания е бил изречен в деня на годишнината от бомбардировките на София. Великобритания напусна ЕС, а Русия не е негов член, припомни политикът и попита защо й е на европейска България да се меси в отношенията между две страни, които не са членки. Сидеров заяви, че се надява идната седмица да има Коалиционен съвет. Той потвърди, че Борисов е разговарял с коалиционните си партньори по телефона преди правителството да излезе с позиция за случая „Скрипал“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Сидеров: Борисов намери балансирания подход по казуса „Скрипал“, прави му чест"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b8%d1%82%d0%b5-%d0%bd%d0%b0-%d0%b0%d0%bd%d1%84%d0%b8%d0%b9%d0%bb%d0%b4-%d0%b9%d1%8a%d0%bd-%d1%80%d1%8a%d1%88-%d0%b8-%d0%b4%d0%b6%d0%be%d0%bd/", "text": "Йън Ръш е един от най-великите голмайстори в историята на „Ливърпул“. Изиграл е 469 мача за „червените“ от „Анфийлд“, в които вкара впечатляващите 341 гола!  Джон Арне Рийзе е един от съвременните любимци на „Ливърпул“. Герой от истанбулската епопея, когато в най-лудия финал на Шампионската лига бе сразен „Милан“ с дузпи.  Двамата великани от историята на „Анфийлд“ дадоха ексклузивно интервю пред „Труд“ след двубоя на ветерани срещу „Байерн“, завършил 5:5.  Беше абсолютно феноменално, вълнуващо. Да облека отново червената фланелка на стадион „Анфийлд“ е миг, за който продължавам да мечтая. Стана и много хубав мач. На терена се срещнаха два големи отбора.  Няма как да не се радвам, че „Байерн“ пак ми е съперник. Дебютирах за „Ливърпул“ в Монако срещу тях за суперкупата на Европа през 2001 година. Тогава вкарах и първия си гол за отбора. Много добър старт за кариерата в един велик клуб като „Ливърпул“.  Не знам думи, с които мога да опиша това чувство. „Ливърпул“ е изключително специален клуб. Още от времето на Бил Шенкли тук са играли велики футболисти. Всеки, който е имал шанса да облече червената фланелка, е почувствал страстта, с която се играе за „Ливърпул“. Тя те задължава да работиш здраво, да даваш 100 процента. Имал съм невероятния шанс да бъда част от историята на „Ливърпул“.  Мисля, че ще е много трудно. Когато изтеглиха жребият, и двата клуба бяха разочаровани. Не искахме да сме един срещу друг. На терена ще са 11 срещу 11. „Ливърпул“ може да победи всеки на света. „Манчестър Сити“ е фаворит, може би има по-силният отбор. Но никога не подценявайте „Ливърпул“. В европейските турнири сме правили невероятни неща. Няма да се учудя, ако още едно стане срещу „Манчестър Сити“.  Мисля, че „Ливърпул“ може не само да отстрани „Сити“, но и да спечели Шампионската лига.  В Шампионската лига смятам, че „Барселона“ имаше късмет с жребия. „Реал“ също живее за мачовете в турнира. На световното първенство е много трудно да се прогнозира. Мисля, че европейски отбор ще спечели. Бих посочил като фаворити Германия и Бразилия.  Вярвам в „Ливърпул“, но е много трудно, когато на четвъртфиналите са още „Барселона“ и „Реал“. На световното първенство никога не можеш да подценяваш Бразилия. Германия и Франция са най-силните. Имайте предвид и Белгия. Моят голям фаворит е Германия.  Много е трудно. Имахме и слаби месеци. В последно време мисля, че много се подобрихме. Все по-често започваме да запазваме вратата си суха. Не забравяйте, че Висшата лига е най-трудното първенство в целия свят. Ако имаш повече лоши месеци, няма как да го спечелиш. „Манчестър Сити“ имаше само един слаб мач и той беше точно срещу „Ливърпул“. При нас периодът беше по-дълъг. Сега най-важното нещо е „Ливърпул“ да се класира сред първите четири отбора във Висшата лига. Трябва да гледаме реалистично за следващия сезон. Наистина е време „Ливърпул“ да стане шампион.  Труден въпрос. Нашият отбор наистина е доста силен сега. Но „Манчестър Сити“ се оказа прекалено добър през сезона. Ако догодина играем по същия начин както сега, ще можем да се борим за титлата. „Ливърпул“ е отбор, който винаги се бори за титлата. Така ще бъде и през следващия сезон, надявам се този път да успеем. Трябва да направим следващата стъпка и да хвърлим ръкавица на „Манчестър Сити“.  Няма причина да не успее. Той беше фантастичен играч. Започна добре като национален селекционер и вярвам в него. Добър е за тази работа. Знае какво иска. Уелс не успя да се класира за световното първенство в Русия и сега голямата цел е да участваме на европейското през 2020 година. Имаме футболисти, които са в златната възраст. Те ще помогнат на Райън да натрупа опита и заедно да се класират на Евро 2020.  Така е. Може да е за добро, може и да не е. В днешно време не трябва да се делим на националности. Висшата лига е най-изискващото от футболисти и треньори първенство.  По това време „Милан“ беше най-добрият отбор в света и трябваше да се изправим точно срещу него. Уникално бе да спечелим, а за начина да не говорим. Бихме с дузпи и накрая не можехме дори да празнуваме. Толкова бяхме уморени. Това е най-великият момент в кариерата ми. Всеки футболист е горд да играе във финал на Шампионската лига. Аз пък съм от късметлиите, които успяхме да го спечелим.  Ужасно бях разочарован. Ритнах топката с всичката ми останала сила. А толкова исках да вкарам. За щастие „Милан“ вече имаше два пропуска и моят не се оказа фатален. Все още водихме. Но въпреки това бях бесен на себе си. Все пак накрая спечелихме и бях много горд.  Момче, което е здраво стъпило на земята. Даже понякога е доста срамежлив. Извън терена не говори много, спокоен е. Но е велик капитан, който винаги се грижи за съотборниците си. Първи идваше на тренировка и когато някой влезе, веднага го пита: „Как си? Наред ли е всичко? Как е семейството? Как се чувстваш?“ Великолепна личност и приятел. Играхме заедно седем години и се познаваме перфектно. Затова всяка минута с него, както бе срещу „Байерн“, е чест за мен.  Играл съм срещу няколко ваши футболисти, но най-добрите ни спомени са от Христо Стоичков. Той е един от най-великите в историята на целия футбол.", "date": "2018.04.01", "title": " Легендите на „Анфийлд“ Йън Ръш и Джон Арне Рийзе ексклузивно пред „Труд“:  Време е „Ливърпул“ да стане шампион"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%bc%d0%bb%d0%b0%d0%b4%d0%b0%d1%82%d0%b0-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d1%87%d0%b5/", "text": "–  – Наистина сме добре сработени. Доста време играем заедно, натрупахме много мачове. Успяхме да направим добър тандем, който е положителен за отбора. – Със сигурност не броим, но мисля, че аз съм му дал повече асистенции, отколкото той на мен. Но Каранга направи много важен голов пас срещу “Лудогорец” за купата и с това попадение ги отстранихме. Много съм му благодарен. Той също всеки път ми благодари за асистенциите, които му давам. – Оставаме с него след тренировка – аз му центрирам, той ми подава. Доста работим и се получава и на терена. Наистина сме много силен тандем отпред и се получават нещата. А и си пасваме и като характери. – Нямам лошо мнение за журналистите. Дават ми тази възможност, защото повече говоря и мога да ги предразположа да се забавляваме, защото другите са малко по-притеснителни. Като цяло съм позитивно настроен към журналистите. Уважавам ги, както и те мен. Виждате, че не се пишат лоши неща за мен. – Да, аз съм такъв характер. По-искрен съм, но понякога това ми изиграва лоша шега, защото феновете на противниковия отбор не го приемат, както трябва. Но аз не мисля, че казвам някаква лъжа. Просто казвам истината директно и на хората това не се харесва. Затова вече гледам да съм по-обран и да не правя такива коментари, за да няма интриги. – Да, както знаете аз съм на 21 години и имам още много да уча. – Честно казано, не го обмислям това нещо, но защо не? След като свърша с футбола, нищо не се знае. Не знам животът как ще се завърти. – Ситуацията е много тежка. Всеки мач е като финал за нас. Във всяка среща са важни трите точки. Виждате, че “Лудогорец” не греши и ние също нямаме право да го правим. Всеки мач до края ще бъде много важен. Играем срещу тях на 6 април. Това е финал, от който много зависи как ще се развие първенството нататък. – Срещу “Черно море” със сигурност можеше да я избегнем, но не си вкарахме положенията. Малко се разколеба играта, както и ние, футболистите, но намерихме сили в следващите мачове с добра или с лоша игра, да вземем трите точки. – Има напрежение, защото за нас е дерби. Гоним се с тях. В тези мачове излизаш двойно по-мотивиран, защото се изправяш срещу добър съперник. Знаеш, че половин България гледа този мач, трябва да се представиш на ниво и да помогнеш на отбора. Лично за мен няма напрежение в тези двубои, защото най-много ми харесват тези срещи – срещу “Левски”, срещу “Лудогорец”. В тези мачове се играе атакуващ футбол, който допада на моя стил на игра, има много публика. Като цяло за мен тези двубои са най-хубави. За другите момчета не мога да отговоря. Може би в някои има притеснение. – Говорихме си, да. Сами видяхме, че играта не върви. За първите два мача беше нормално – след подготовка е така, докато почне първенството. Но след това пак продължихме да не показваме това, което можем. Но мисля, че лека-полека нещата започват да се оправят. Хубавото е, че не загубихме много точки, защото наистина не играхме това, което иска треньорът и което можем. – Да, класни отбори и класни футболисти. Успяхме да извлечем максимума от тези контроли. Мисля, че се получи добре. – Честно казано, нищо не знам. Разбрах от медиите, които на следващия ден написаха, че има интерес от “Динамо” (Киев), но до мен нищо не е стигнало. Ако е имало интерес, то въпросите са били към шефовете. Но щом не се е стигнало до трансфер, значи интересът не е бил достатъчен. Но за мен е по-добре, че не се получи сделка, защото искам да спечеля поне един трофей с ЦСКА и след това вече да вървя нагоре. – Според мен са направили така програмата, защото през април имаме много мачове. Мисля, че са седем, заедно с тези за купата, а това е много. Пет дербита са прекалено много за зрителите. Зависи как ще завършат следващите два мача за купата. Към четвъртия-петия двубой може и да няма чак толкова голям интерес. – Не се подчиняваме на това клише. Всички мечтаем и вярваме, че ще можем да се преборим да вземем минимум един трофей, дано да са два. Но и избягваме и да говорим постоянно: „Трябва да станем шампиони, трябва да станем шампиони…“, защото психически сме освободени. Това постоянно повтаряне може и да изиграе лоша шега на футболистите, зависи от характера им. – Идеята беше моя, никой не знаеше за нея, дори брат ми, който е един от най-близките ми хора и е постоянно до мен. Честно да ви кажа, преди мача усещах, че ще вкарам гол. Знаех си отвътре, че ще отбележа. Дори се чудех как да празнувам попадението. Един ден преди срещата си казвам: „Утре ще вкарам гол и трябва да си измисля как ще го отпразнувам.“ Сам си го направих, дори и футболистите в съблекалнята не ме видяха, че си слагам такава фланелка. Влязох в банята, за да си я сложа. Излязох на терена и в петата минута вкарах. Наистина срещу “Левски” ми върви. – Има мачове, в които имахме основание, но аз съм на 21 години и не мога да коментирам тези хора. Всеки прави грешки, но… – Смятам, да. Правят се грешки, доста дузпи не ни дадоха, а отсъдиха други срещу нас. Ако си спомняте мача срещу Ботев, беше отсъдена дузпа за нарушение на Бодуров, а нямаше никаква дузпа. С нея завършихме 1:1 и загубихме точки. Със сигурност сме ощетявани, но грешките ги има в играта. Дано не се получават във важните двубои. – Не мога да кажа, че съм негова слабост. Но десет години ми е шеф и ми е помагал в доста трудни моменти. Последния път ми помогна, когато имах спад във формата през миналия сезон. В началото изиграх два лоши мача и седнах на скамейката. Тогава той разговаря с мен, изчаках да получа шанс и отново „захапах“. Но разговорът с него ми повлия много на психиката, за да си върна добрата форма. – Не са за пред публика и не искам да ги казвам. Лично е и не мисля да го споделям. – Всички се надяваме да има феърплей. Дано да се получат хубави мачове и да няма умишлени съдийски грешки. Дано отборите да не играят за друг тим, всичко да е наред и по-добрият да спечели купата и титлата. – На мен много ми харесва играта на Бербатов. Също и Манолев, който има много силни мачове и доста съм се учил от него. Има много кадри от този край. – Дай Боже, да не свършват, а да излизат още и още! – Има талантливи футболисти, но не могат да ги развият. Мисля, че развитието, което получих в “Литекс”, нямаше как да се случи в “Пирин”. Просто има школи, които работят професионално. Но от този регион излизат много кадри, има много талантливи момчета.  – Моят любимец е Христо Стоичков. Беше ми треньор.  – Разбира се! Много го уважавам, защото той ми помогна. Взе ме в мъжкия отбор и ме пусна на 15 години и 6 месеца да направя дебют. Почти никой треньор в България няма да го направи. Не знам в момента в Първа лига дали има някой на 15 години, който да го пускат да играе по 10-15 минути. Силно се надявам да има силен национален отбор. Не че сега е слаб, според мен в момента тимът е доста добре и със сигурност ще върви нагоре, но трябва време. – Като цяло целият отбор направи силен мач, всички играхме добре. Питаха ме дали съм готов за мъжкия национален отбор. Мисля, че вече горе-долу имам опит, на 21 години съм и съм готов да вляза в мъжкия футбол в представителния тим. За мен е сбъдната мечта да играя за България. Дай Боже, да ми се дават повече шансове за изява. – Според мен не е така. След мача с Босна говорих с г-н Хубчев и той ми каза: „Отиваш при младежите да им помогнеш. Искам да си мотивиран и да помогнеш с твоята игра на отбора, а не да си помислиш, че си станал звезда и да играеш лежерно.“ Мисля, че изпълних заръката. – Не мисля, че има притеснения. – Липсва повече увереност, че сме един добър отбор и можем да победим всеки. Доста хора са негативни към националния тим. Трябва да започнем да побеждаваме, за да върнем хората, които идваха с желание на стадиона да гледат националния отбор. Сигурен съм, че под ръководството на треньорите и с класните футболисти, които имаме, ще успеем да върнем хората и отново ще имаме резултати. Само така хората биха гледали позитивно на нещата. – В момента не мисля, отдал съм се изцяло на предстоящите мачове. Не искам да се заблуждавам, че лятото на всяка цена трябва да бъда продаден. Нека изиграем двубоите, да свърши шампионатът и след това ще говорим. Ще играем в Европа, живи и здрави, всичко да е наред. За “Олимпиакос” и аз съм чел, но не знам нищо. Това е работа на ръководството. Ако нещата станат по-сериозни, ще разговарят с мен и ще ме информират. – Да, беше ми треньор в “Литекс”. Наистина един много голям професионалист. Доста е стриктен, иска всичко да е перфектно. Работи се добре с него. Според мен е добър треньор. Не мога да кажа нищо лошо, защото при него играех и имахме резултати. – Не мога да кажа, че съм си вирнал носа, просто се бях отпуснал и си мислех, че съм 100% титуляр. Той ми показа, че при нас няма титуляри и резерви. Всеки може да играе. Разговарях с него и той ми каза: „Ще ти дам отново шанс, но аз ще преценя кога. Просто бъди готов, тренирай здраво, за да „захапеш“ отново.“ Да, наистина, когато трябва да ме критикува, ми казва нещата в очите, не ми спестява нищо и много рядко ме хвали, за да не си вирвам носа. Всяко едно нещо се преодолява и аз го направих. Всеки е минавал през подобни неща. Хубаво е, че на мен ми се случи рано. – Симпатизирам много на Кристиано Роналдо. Много ми харесва неговия стил на игра. Фен съм на “Реал” (Мадрид). – Не се знае дали ще е решителен. Може да предположим, но не знаем на всяка цена дали ще е така. Надявам се да стане хубав мач. Имам информация, че билетите много се купуват. Дано нашите фенове да напълнят стадиона. Наистина ще стане един уникален празник за всички! Дано да се поздравим с победа и да празнуваме! – Пред 25 хиляди срещу “Левски”. На 16 години играх срещу “Стяуа” пред 20 хиляди. Не си спомням друг мач, на който да е имало много хора. – Разбира се! Един футболист, ако няма мечти и цели в живота, по-добре да не играе футбол. Но лично аз искам да не ме сравняват с Христо Стоичков, защото той е един и е постигнал прекалено много! Мечтая също за такава кариера! Дай Боже, да се случат нещата и да прославям България по света. Където и да отидеш, Стоичков всички го знаят. – Когато имаме почивка, се прибирам в Кресна да си видя семейството. Дори и да е за един ден, се прибирам. Когато е позволено, излизам на клуб да разпусна. Обичам да ходя на кино. Хобито ми е лов, ходя през зимата. За мен се носи слава, че постоянно съм по дискотеки. Само ме „виждат“, пък аз никъде не ходя. Но казват, че няма лоша реклама.", "date": "2018.04.01", "title": " Кирил Десподов, младата звезда на „червените“, пред „Труд“:  Цел №1 е да спечеля трофей с ЦСКА"}
{"url": "https://trud.bg/260-000-%d0%bb%d0%b5%d0%b2%d0%b0-%d1%81%d1%83%d0%b1%d1%81%d0%b8%d0%b4%d0%b8%d0%b8-%d0%bf%d0%be%d0%bb%d1%83%d1%87%d0%b8%d0%bb-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d1%8a%d1%82/", "text": "Близо 260 000 лева субсидии е получил за последните 5 години фермерът Петър Пищалов, собственик на десетките намерени мъртви коне в Осоговския балкан, сочи справка на Държавния фонд „Земеделие“ в Кюстендил, съобщи  Пищалов е бил санкциониран за този период с около 67 000 лева заради неизпълнени изисквания по гледане на животните Фермерството си Петър Пищалов стартирал с 10 коня през 2013 г., които гледал в кюстендилското с. Буново. През 2014 г. регистрирал 99 овце, 20 коня, 6 кози и 3 говеда. За настоящия фермерски сезон, според справките, той гледа 287 овце и 77 коня, които явно е пуснал в Осоговския балкан. Санкциите срещу него са 5% от поисканата субсидия, след като не е изпълнявал нормативните изисквания по гледането на животните. Все още не са огласени резултатите от проверката на комисията от централното управление на Българската агенция по контрол на храните. Тя е извършена на място на животновъдните обекти на фермера Петър Пищалов в края на седмицата и ще покаже има ли и какви ще са новите санкции срещу него. Познати на фермера коментират, че след всяка получена субсидия той купувал животни, а като го питали как ще ги гледа, се кръстел – бил набожен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " 260 000 лева субсидии получил собственикът на мъртвите коне в Осогово"}
{"url": "https://trud.bg/%d1%80%d1%83%d0%bc%d0%b5%d0%bd%d0%b8%d0%b3%d0%b5-%d1%85%d0%b2%d0%b0%d1%89%d0%b0-%d0%b1%d0%b0%d1%81%d0%be%d0%b2%d0%b5-%d0%b7%d0%b0-%d0%bb%d0%b5%d0%b2%d0%b0%d0%bd%d0%b4%d0%be%d0%b2%d1%81%d0%ba%d0%b8/", "text": "Карл-Хайнц Румениге ще хване бас с всеки, който твърди, че Роберт Левандовски няма да е в „Байерн“ през следващия сезон. Полякът направи хеттрик при разгромната победа с 6:0 над бившия си тим „Борусия“ (Дортмунд). Непрекъснато в Испания твърдят, че Левандонски ще премине в „Реал“. „ Още в следващия кръг „Байерн“ може да стане шампион при победа. И това ще се случи в Бавария, но не в Мюнхен. „Байерн“ гостува на „Аугсбург“, а традицията от последните години сочи – винаги титлата на тима се гарантира далеч от „Алианц Арена“. Австриецът Петер Щьогер загуби първи двубой като треньор на „Борусия“ в Бундеслигата. „Вероятно имахме нужда някой да ни нашамари добре“, призна наставникът. За първи път от прочутото 0:12 срещу „Борусия“ (Мьонхенгладбах) през април 1978-а „жълто-черните“ получиха пет гола през първото полувреме. В прочутия мач от преди 40 години 5 попадения заби Юп Хайнкес, сегашният треньор на „Байерн“.", "date": "2018.04.01", "title": " Румениге хваща басове за Левандовски"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%b4%d0%b0%d1%80%d0%b8%d1%85%d0%b0-%d0%ba%d1%80%d1%8a%d0%b2-%d0%bd%d0%b0-%d1%86%d0%b2%d0%b5%d1%82%d0%bd%d0%b8%d1%86%d0%b0-%d1%81%d0%bd/", "text": "Доброволци дариха кръв в аулата на богословския факултет. Пунктове бяха разположени на още места в столицата. Снимки: Благой Кирилов Днес в цялата страна за 15-и пореден път се проведе пролетна кампания за безвъзмездно и доброволно кръводаряване под надслов „Запалете свещичка, дарете кръв, дарете живот сега!”. Кампанията се организира от Националния център по трансфузионна хематология (НЦТХ), Министерство на здравеопазването и Българския Червен кръст, с подкрепата на Българската православна църква. Временните пунктове за кръводаряване в София бяха разположени в непосредствена близост до най-големите православни храмове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Доброволци дариха кръв на Цветница (СНИМКИ)"}
{"url": "https://trud.bg/1916-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b1%d0%b5%d0%b7-1-%d0%b2%d0%b8-%d0%b0%d0%bf%d1%80%d0%b8%d0%bb/", "text": "Не е първоаприлска шега, че преди 102 години днешният ден не е съществувал в българския календар. След 31-ви март следва 14 април. Това се случва, защото през 1916 година България преминава от Юлианския към Григорианския календар, припомня  . Като някои реформи, и календарната ражда куриози. Така в продължение на 3 години от българската и от румънската страна на Дунава датите са различни в един и същи ден. След четвъртък, 31 март, идва петък, 14 април или както пише законодателят – “Ако Х е роден на 10 февруари, то значи, че е роден на 23 февруари”. Така скача “времеброението” в Царство България след като Народно събрание експедитивно приема Закона за въвеждане на Григорианския календар. Мотивите – да бъдем като “по-просветените държави и народи” и да имаме по-добри икономически и културни връзки с тях. Министър-председателят Васил Радославов се обръща към депутатите, убеден, че са “проникнати от ползата” за страната ни. “Не е тайна, разбира се, че може би тези действия са форсирани от факта, че България се намира във война. Тогава са годините на Първата световна война и във връзка с кореспонденцията и с военните действия се налага уеднаквяване на календарите със съюзниците”, обясни Дарина Билярска, експерт в Централния държавен архив. Така през 1916-та у нас са отпечатани с 13 броя по-малко ежедневници. Но фондът на Националната библиотека пази полемиката около календарната реформа. Изданието на управляващите, вестник “Народни права”, нарича календара Грегориански и пише, че въвеждането му “би било така похвално за властта, както и полезно за страната”. “В изложението, а и в самия закон има доста точки, които засягат Българската православна църква, но Българската православна църква сменя своя календар чак 1968г. Тогава тя въвежда и работи по така наречения нов, приспособен Юлиански календар”, посочи Дарина Билярска. В Закона е упоменато още как “след 14 април всички …сделки, договори… раждания и умирания…” се “уреждат” по Григорианския календар “под страха от глобавяне до 100 лева за всеки отделен случай”. Най-потърпевши обаче са учениците, които остават без пролетна ваканция – защото началото на април просто не съществува. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " 1916 – годината без 1-ви април"}
{"url": "https://trud.bg/%d0%bf%d1%80%d0%b5%d1%81%d1%82%d1%8a%d0%bf%d0%bb%d0%b5%d0%bd%d0%b8%d0%b5-%d0%b8-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5-%d0%bf%d0%be-%d0%b0%d0%bc%d0%b5%d1%80%d0%b8%d0%ba%d0%b0%d0%bd/", "text": "От 5 до 10 процента от малките момчета в САЩ са малтретирани сексуално. При момичетата процентът е 20 на сто. Но 90% от тези престъпления остават необявени – за тях просто няма оплаквания. И това са цифри, които не се променят през годините. Подобно нещо се случи през 2011-а в Университета на Пенсилвания, но с една важна подробност – този път имаше обвинен. В първите дни на април се очаква премиерата на филма „Патерно“. Заснет по действителни събития от телевизионния гигант HBO. В главната роля ще е легендарният актьор Ал Пачино. Историята – престъпление и наказание по американски. Макар да е замислен отдавна – филмът излиза в подходящия момент. В контекст на сексуалните скандални от последните месеци, които превзеха света на ентъртеймънта и спорта, „Патерно“ се очертава да бъде следващият голям хит на HBO. Режисьор на лентата е Бари Левинсън, носител на „Оскар“ с „Рейнман“. 77-годишният Пачино влиза в ролята на най-успешният треньор в историята на американския футбол на колежанско ниво – Джо Патерно. Един ден обаче всичко се преобръща за него, когато се разбира, че помощникът му Джери Сандъски години наред е малтретирал сексуално деца. Медиите обвиняват Джо, че е знаел и дори прикривал това. Историята се развива през 2011 година и представя един от най-големите скандали в американския спорт. И до ден днешен доказателствата дали Патерно е бил по някакъв начин виновен са много спорни, а обществото е разделено. Филмът ще се старае по всячески начин да представи ситуацията по възможно най-обективен начин и да остави зрителя сам да вземе страна. Историята е много драматична, пълна с обрати, широко медийно отразяване и довежда дори до бунтове. Но да върнем лентата малко по-назад. За американците техният футбол е нещо много повече от спорт. Той е култура, институция, дори начин на живот. И то на всичките му нива – гимназиален, колежански, професионален. Предвид тази нагласа на американското общество, не е трудно да си представим с какъв статут се ползва най-успешният треньор на един от водещите колежански отбори. На 84 години Джо Патерно има зад гърба си рекордните 409 победи. Цялата му кариера преминава в един-единствен тим – този на Университета на Пенсилвания. От 1950 до 1965 г. година Патерно е помощник-треньор, а впоследствие старши в продължение на… 46 сезона. Рекорд! Той е светило в областта, особено за учениците от Университета на Пенсилвания. И когато идолът се оказа замесен в скандал с изнасилвания на малолетни на територията на колежа, определението „шокиращи“ е твърде меко за разкритията на прокуратурата в Пенсилвания. А именно, че бившият помощник-треньор на отбора по американски футбол Джери Сандъски години наред е насилвал сексуално малолетни момчета. Дясната ръка на Патерно се оттегля през 1999-а, но въпреки това продължава да издевателства над деца в университетския комплекс. Прокуратурата посочва, че престъпленията не са останали незабелязани – дори напротив. Свидетели имало, но никой не се обадил в полицията. Обвиненията са много сериозни – управата на университета, както и легендарният треньор Джо Патерно, са получили сигнали и доказателства за престъпленията на Сандъски, но не се предприели нищо, за да го предадат на правосъдието. Скоро след разкритията Бордът на попечителите уволни директора Греъм Спаниер и легендарния треньор Патерно. „Искате да ме уволните? Само опитайте!“, казва Ал Пачино във филма на Левинсън. Отстраняването на треньора доведе до драматични протести от страна на студентите. Предизвика бунтове, сблъсъци с полицията, нападения срещу журналисти, които за останалия свят изглеждаха като необясним пристъп на лудост. „Ние сами си избрахме да не говорим за това – казва Джоли Логън, изпълнителен директор на благотворителната организация. – От тъмнина към светлина. Кой иска да се замисля за хора, насилващи деца? Не е комфортно да се говори за това и по тази причина не го правим.“ Такава е ситуацията и с треньор Патерно. Гневът срещу него, че не се е обърнал към полицията, научавайки за издевателствата, е обоснован. Но твърдението, че друг на негово място би постъпил различно, е доста спорно. „Всички надценяваме възможностите си да бъдем герои в определени кризисни ситуации и способността си лесно да вземем най-правилното решение, когато се налага“, посочва Дейвид Финкелор, директор на изследователски център за престъпления срещу деца. Според него, изправени пред опасността от невъобразими последици, хората в повечето случаи не могат да направят правилния избор. „Джо е бил известен като почтен човек и педагог – казва режисьорът Бари Левинсън. – Чрез филма ще се опитаме да разберем неговата гледна точка. В един момент ще сме против него, а в следващият – на негова страна.“ В крайна сметка Патерно изгуби работата си, защото предаде оплакванията от Сандъски на ръководството на университета, а не на полицията. Решението на треньора не е правилно, но често се прилага в сходни ситуации. Да се отвори общественото съзнание за реалностите на сексуалното насилие – за това, че то съществува безнаказано е доста стряскащо. Дори плашещо при положение, че добри хора са волни или неволни съучастници и не се прави достатъчно за превенция. И в този контекст реакцията на протестиращите срещу уволнението на треньора изглежда обяснима. Но същевременно изключително тревожна. Защото, чисто статистически погледнато, сред застъпниците на Патерно има и жертви, и извършители. А когато има престъпление, има и наказание. След двугодишно разследване Джери Сандъски е арестуван. Обвинен е за 52 случая на сексуално малтретиране над момчета в период от 15 години – от 1994-та до 2009-та година. Впоследствие 4 от обвиненията са оттеглени, но Сандъски е осъден на затвор от 30 до 60 години, което на практика за него е доживотна присъда. По време на процеса американецът е на 68 години. Към днешна дата той е жив, но не и легендата Патерно. Той умира два месеца след като е уволнен от университета. Получава усложнение от рак на белите дробове. Треньорът обаче отново ще оживее, макар и във филм, благодарение на Ал Пачино. Продукцията на HBO пък трябва да се приеме като положителен сигнал при подобни скандали. Защото сега се говори много повече по темата, която иначе е табу. Именно такова е и посланието към зрителите – по-добре да има дискусии, медиен шум, безредици, дори стълкновения… Защото алтернативата е мълчанието.", "date": "2018.04.01", "title": " Престъпление и наказание по американски"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%b2-%d0%bd%d0%b5%d0%b4%d0%b5%d0%bb%d1%8f-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bf%d0%be/", "text": "Папа Франциск в неделя призова за „помирение“ в Близкия Изток и отдели специално внимание на конфликта в Йемен в рамките на великденското си послание към света, предава AFP. „Нуждаем се от помирение в Светите земи, които в момента страдат от продължаващите конфликти, които не щадят беззащитните, в Йемен и целия Близък Изток“, заяви папата. Снощи той прикани римокатолиците по света да изоставят самодоволството и да се върнат към вярата, че несправедливостта може да бъде преодоляна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Папа Франциск в неделя призова за „помирение“ в Близкия Изток"}
{"url": "https://trud.bg/%d1%80%d0%b0%d0%b7%d0%b2%d1%80%d0%b0%d1%82%d0%bd%d0%b8%d1%8f%d1%82-%d0%b7%d0%be%d0%bb%d0%b0-%d0%b1%d0%b8%d0%bb-%d0%bf%d0%be%d1%87%d1%82%d0%b8-%d0%b4%d0%b5%d0%b2%d1%81%d1%82%d0%b2/", "text": "Емил Зола (1840-1902), голям френски романист, основател и виден представител на „натурализма” като литературно течение, си спечелва името на „развратен” автор заради сексуалните сцени в романите си, описани много детайлно. Но личният му живот e благоприличен, дори прекалено. Някои твърдят, че интересът на Зола към сексуалността ( у героите му) идва от детството му, когато арабинът Мустафа, слуга в семейството, общувал с момченцето твърде интимно и това объркало детската душа. Най-странното е, че всъщност двайсетте романа на Зола, известни с голотата и разюздания секс в тях, са писани по времето на най-бедния му откъм подобни импулси период. А може би тъкмо затова? Съпругата на Зола, Александрина, шивачка и бивша любовница на приятеля му, художника Пол Сезан, се чувствала изоставена и нещастна. Затова той решил да я ощастливи, като се ожени за нея. Тя, елементарна като възпитание и поведение, се оказва след време и студена, високомерна и истерична в леглото. Зола ще признае на свой приятел, че дори през медения месец са правили веднъж-дваж секс, а после и толкова му е отказано. Наближавайки 50-те, писателят напълнява, оплешивява, изглежда нерадостен и унил. Но само за една година, за огромна изненада на всички, той сваля  близо 30 кг от теглото си! Започва да носи елегантни костюми, добива вид на конте, Причината? Една девойка от народа, наета от съпругата му, за да се грижи за гардеробите и бельото. Жана Розрода е буйна, естествена, очарователна, „тръстика и роза” едновременно. Макар че е с 27 години по-млада от Зола, тя го приема с цялата си душа и несъмнено е щастлива, че писателят й е обърнал внимание, че я обсипва с нежност и подаръци. Зола й намира подходящ апартамент близо до дома му и те стават любовници. Ето как е описано това в романа „Д-р Паскал”: „Тя беше прекрасна в своето вълнение и само лек стон се изтръгна от гърдите й, когато загубваше девствеността си, а той, задъхан от блаженство, я обгърна цялата, като й шепнеше непонятни за нея думи, за да й благодари, че отново го е направила мъж”. „Падението на целомъдрения!”, така се изказват приятелите му – някои са изумени, други завистливо я оглеждат при среща – „висока и гъвкава, с тънка и стройна снага, заоблени гърди и шия и нежни, грациозни ръце, с ослепителна кожа, подобна на нежна бяла коприна…” Влюбените се разхождат с велосипеди, влизат в известни сладкарници, в големите магазини, появяват се заедно в обществото. Зола не без гордост я води в популярните развлекателни заведения като кабаретата „Мирлитон” и „Ша Ноар”, показва се с нея на Шан-з-Елизе. Анонимно писмо информира Александрина какво става и тя вдига класически скандал, че е Втурва се разярена на указания в писмото адрес, нахлува в жилището, разбива чекмеджето на писмената маса и унищожава намерените там любовни писма на мъжа си. И започва един терор… Тя се преструва на тежко болна, всекидневно обижда, роптае, ехидничи, следи го. Той не мисли за развод, защото не му се иска никой да страда. Бракът му с Александрина е бездетен, а Жана ражда първо дъщеричката му Дениз, а после и сина му Жак. Съобщението за раждането на Дениз Зола получава вкъщи и докато жена му се преструва, че припада, той тича да целуне и поздрави родилката, а после тича обратно, обзет от угризения. За раждането на сина си обаче той се уговаря с един приятел да помести шифровано съобщение във в. „Фигаро”: ако е момиче, да е гълъбица, ако е момче – гълъб. И Зола ликува, когато прочита: „Гълъб благополучно пристигна”. Той е щастлив. Че как иначе – доскоро е бил депресиран и плачел понякога, че не го чака друго, освен да затлъстява, да се коси за мигрената на Александрина и за липсата на апетит у кучетата… Да мечтае да стане член на Френската академия. Александрина използва ситуацията, за да получава подаръци, например нова кухня или екскурзия в чужбина. Срещу това отпуска част от властта си и позволява на Зола да прекарва всеки ден по няколко часа в другото си семейство и в другата си къща, където седи на любимото си синьо кресло, пие горещ чай и децата се катерят по колената му. Ерата на Жана отприщва лирико-сантименталните сили на Зола и Животът му се изпълва с плътски радости, а творчеството му се изпразва от тях – не е ли парадокс! След неочакваната смърт на писателя – вследствие отравяне от неразгорели се въглища, Александрина изпълнява желанието му – децата да носят неговото име. Що се отнася до издръжката на второто семейство, Зола е помислил и го е уредил – Жана и децата й получават паричните постъпления от някои негови пиеси, посветени и завещани чрез нотариус. Върху подарения на Жана екземпляр от романа „Д-р Паскал”, в който героите са самите те, едно към едно, писателят е написал: „На моята възлюбена Жана, на моята Клотилда, която ми поднесе царствения дар на своята младост и ме накара да се почувствам на 30 години…”", "date": "2018.04.01", "title": " „Развратният“ Зола бил почти девствен до 50-те\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-17-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82/", "text": "17 нелегални мигранти са установени от служители на РУ-Септември, съобщиха от МВР. Днес, преди обед, на разклона за с. Симеоновец,  автопатрул засякъл микробус с чужда регистрация. След кратко преследване бусът бил спрян и при извършената проверка униформените установили в него общо 17 чужди граждани без документи за самоличност. 13 от тях се определили като афганистанци, останалите четирима като иракчани. За срок до 24 часа е задържан водачът на микробуса. Работата по случая продължава от служители на група „Миграция“ към ОДМВР- Пазарджик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Полицаи задържаха 17 нелегални мигранти след гонка край Септември"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d1%88%d0%be%d1%84%d1%8c%d0%be%d1%80-%d0%bf%d0%b8%d1%8f%d0%bd-%d0%b8-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba/", "text": "Мъж от Монтана ще бъде изправен пред съда заради предизвикана в пияно състояние и без шофьорска книжка катастрофа, в която е загинал човек, а друг бил ранен, съобщиха от Апелативна прокуратура. 37-годишният В. Богданов имал документ за управление на МПС до 2012 г, но след това не го подновил, а и натрупал доста наказателни постановления за нарушения по пътищата. На 3 януари 2017 г. Богданов изпил сериозно количество ром и бира в къщата си в монтанското село Благово, седнал в лек автомобил „Волво“, собственост на жената, с която живеел, и потеглил към Монтана. По пътя мъжът се движел с висока скорост, изгубил контрол над колата, тя навлязла в насрещното платно и се сблъскала с автомобил „Ланчия“ с трима мъже в него. След жестокия удар водачът на „Ланчията” с тежки травми на главата, гърдите и корема починал по пътя за болницата. В катастрофата пострадал с травма на корема и счупена ключица и един от неговите спътници. На пристигналите на мястото полицаи В. Богданов отказал проверка за употреба на алкохол с дрегер и медицинско изследване на кръвта и се държал грубо. Заради арогантното му поведение униформените му съставили актове за административно нарушение. Според извършената експертиза по започналото досъдебно производство основната причина за тежката катастрофа и причинената в нея смърт е превишената скорост, с която шофирал Богданов – 128.04 км/ч при максимално допустима 90 км/ч., както и употребеното солидно количество алкохол – 2.30 промила по мнение на вещите лица. Предстои насрочване на заседание по делото.", "date": "2018.04.01", "title": " Изправят на съд шофьор, пиян и без книжка убил човек със 128 км/ч"}
{"url": "https://trud.bg/%d1%81%d1%8a%d0%b2%d0%b5%d1%82%d0%bd%d0%b8%d1%86%d0%b8%d1%82%d0%b5-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d0%b3%d0%bb%d0%b0%d1%81%d1%83%d0%b2%d0%b0%d1%82-%d1%81-%d1%82%d0%b0%d0%b1%d0%bb/", "text": "Местният парламент в Монтана вече гласува на заседанията си по електронен път. Всеки от съветниците получава при регистрацията си персонален таблет, а в залата е монтиран сървър и монитор, на който се изписват гласовете, подадени за разглежданите предложения. „Електронното гласуване пести време, което може да бъде използвано за повече и по-задълбочени дебати по обсъжданите теми”, каза председателят на съвета инж. Иво Иванов. Системата за електронно гласуване вече бе тествана на последното заседание на местния парламент. Въвеждането й струва на общината 22 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Съветниците в Монтана  гласуват с таблети"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d1%86%d0%b8-%d0%b4%d0%b0%d1%80%d0%b8%d1%85%d0%b0-%d0%ba%d1%80%d1%8a%d0%b2-%d0%bd%d0%b0%d0%b2%d1%80%d1%8a%d1%85-%d1%86%d0%b2%d0%b5%d1%82%d0%bd%d0%b8%d1%86%d0%b0/", "text": "Общо 23-ма търновци дариха кръв навръх Цветница в църквата “Св.Николай” в старата столица. Донорите са предимно млади хора. В акцията, която се провежда за десета поредна година , се включиха 11 мъже и 12 жени, от тях трима курсанти, които дават кръв за първи път. Една дама, с тегло 47 кг е била върната, защото не покрива критериите. “Акцията бе проведена от екип на ОТХ към областната болница във Велико Търново бе ръководен от началника на “Хемодиализа” в лечебницата д-р Тодор Бакърджиев.", "date": "2018.04.01", "title": " Търновци дариха кръв навръх Цветница\t\t\t"}
{"url": "https://trud.bg/%d0%b1%d0%b4%d0%b6-%d0%be%d0%b1%d0%b5%d1%89%d0%b0-%d0%ba%d0%be%d0%bc%d0%bf%d0%b5%d0%bd%d1%81%d0%b0%d1%86%d0%b8%d0%b8-%d0%bd%d0%b0-%d0%bf%d1%8a%d1%82%d0%bd%d0%b8%d1%86%d0%b8%d1%82%d0%b5-%d0%be%d1%82/", "text": "„БДЖ – Пътнически превози” ЕООД ще компенсира всички свои клиенти, които са пътували с бързия влак № 8613 от София за Бургас на 30-и март 2018 г., съобщиха от дружеството. Пътниците от композицията престояваха в гара Коньово поради възникнал пожар в третия вагон от състава на влака. Националният железопътен превозвач осигури превоз с автобуси за своите клиенти до Бургас. Поради късният час на пристигане в Бургас, пътниците бяха откарани с автобусите до своите домове. „БДЖ – Пътнически превози” ЕООД ще предостави билет за избран маршрут на пътуване с влак в страната на всички потърпевши от престоя на композицията. Клиентите на националния железопътен превозвач могат да получат своята компенсация на билетните каси във всяка една гара от утре (2-ри април), като предоставят билета си от пътуването с бързия влак от София за Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " БДЖ обеща компенсации на пътниците от опожарения влак"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%be%d0%b1%d0%b5%d1%89%d0%b0%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d0%b3/", "text": "Сръбски измамник е взел 10 500 евро от местни хора с обещанието да им “уреди получаването на българско гражданство”. 50-годишният Зоран Й. е задържан поради “извършването на няколко измами”, предаде БГНЕС, позовавайки се на източниците от полицията в Белград. Той е арестуван при спецакция на силите на реда в Крагуевац и прокуратурата в град Младеновац. Зоран Й. се е представял под фалшивото име Сърджан Пешич и обещавал съдействие “за получаването на българско гражданство, включително и документи за самоличност”. От измамените той е взел поне 10 500 евро. Зоран Й. в момента се намира в ареста с мярка задържане под стража за 48 часа. Тъй като броят на измамените е много по-голям от досега известният полицията призова всички негови жертви да се обадят в белградската полиция.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Сръбски измамник обещава българско гражданство за 10 500 евро"}
{"url": "https://trud.bg/%d1%81%d0%bb%d0%b5%d0%b4%d0%b5%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%82%d1%8f%d0%bd%d0%b3%d1%83%d0%bd-1-%d0%bd%d0%b0/", "text": "Китайската космическа станция “Тянгун 1” се очаква да падне на Земята около полунощ или в ранните часове на 2 април. Все още не може да се каже в кой район ще паднат останките на “Небесния дворец”.", "date": "2018.04.01", "title": " Следете НА ЖИВО: Падането на “Тянгун 1” на Земята"}
{"url": "https://trud.bg/%d0%bd%d0%b0%d0%b4%d1%83%d1%85%d0%b0-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d1%8f%d0%b9%d1%86%d0%b0%d1%82%d0%b0-%d0%b7%d0%b0-%d0%b2%d0%b5%d0%bb%d0%b8%d0%ba%d0%b4%d0%b5%d0%bd/", "text": "Нов пик в цените на яйцата има в седмицата срещу предстоящите великденски празници. На Колхозния пазар във Варна те се предлагат от 25 до 33 ст. за брой за четирите размера от S до XL, а преди дни бяха с 2-3 ст. по –евтини. В някои фирмени магазини цените стигат и дори до 36 ст. Това увеличение надмина и голямото поскъпване на кокошите продукти след дефицита им поради заразата с фипронил и фалита на ферми в Европа, коментираха експерти. Полските яйца излизат по-евтино – по 20-23 ст. с ДДС , но вносът сега не е толкова голям, както през миналата година, когато разликата между католическия и православния празник беше повече от месец и непродадената чужда стока се ориентира към нашия пазар. От излюпването до продажбата в магазина годността за употреба на яйцата не трябва да надвишава 28 дни, предупреждава д-р Златина Димова, шеф на Областната дирекция по безопасност на храните във Варна. Цените на агнешката мръвка също се вдигнаха с левче през последните няколко дни. Бутчето струва 14.50 лв./кг, а плешката -13.80 лв. Дроб сърмата от българско агне е 7.90 лв./кг. На пазара има вносно месо от Румъния, Испания и Холандия, а субпродукти от Холандия и Нова Зенландия, които обикновено се предлагат на по-ниски цени в търговските вериги. Прясното агнешко се познава по бледо розовия цвят и най- важното е да не лепне, каза д-р Димова. От ОДБХ предупреждават, че потребителите трябва внимателно да следят етикети на стоките, производителя, кланицата и срока на годност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Надуха цените на яйцата за Великден"}
{"url": "https://trud.bg/%d0%ba%d0%be%d0%bd%d1%86%d0%b5%d1%80%d0%bd%d1%8a%d1%82-%d0%b4%d0%be%d0%b9%d1%87%d0%b5-%d0%bf%d0%be%d1%81%d1%82-%d0%b5-%d0%bf%d1%80%d0%be%d0%b4%d0%b0%d0%b2%d0%b0%d0%bb-%d0%bb%d0%b8%d1%87%d0%bd/", "text": "Пощенският концерн „Дойче Пост“ е събирал данните на своите клиенти и ги е предлагал на политическите партии да ги използват по време на предизборната надпревара през 2017 г., съобщава „Билд“. По данни на изданието продажбата се е осъществявала от 2005 г. чрез дъщерната компания на концерна „Дойче Пост Директ“. През 2017 г. част от информацията за клиентите с цел анализ на политическите предпочитания са купили Християндемократическият съюз на Ангела Меркел и Партията на Свободните демократи. Двете политически сили потвърдиха, че са купували данни, а от „Дойче Пост“ подчертаха, че не са предавали персонална информация, по-конкретно адреси, и са спазвали действащото законодателство. В същото време данните съдържат такива сведения, като пол, образование, покупателна способност, възраст, дали сте собственик на жилище или кола. По-рано около компанията Фейсбук избухна скандал заради използването на личните данни на милиони потребители от британската фирма „Кеймбридж Аналитика“. Тя е успяла да събере данните за над 50 милиона потребители на Фейсбук, за да разработи алгоритъм за политическите предпочитания на избирателите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Концернът “Дойче Пост” е продавал личните данни на граждани на партията на Меркел"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b8%d0%b7%d0%ba%d1%83%d1%81%d1%82%d0%b2%d0%b5%d0%bd%d0%b8%d1%8f%d1%82-%d0%b8%d0%bd%d1%82%d0%b5%d0%bb%d0%b5%d0%ba%d1%82-%d0%bc%d0%be%d0%b6%d0%b5-%d0%b4%d0%b0/", "text": "Френският президент Еманюел Макрон заяви, че изкуственият интелект „може напълно да заплаши демокрацията“, ако не бъде контролиран. Но той допълни, че дигиталните алгоритми трябва да направят публичните и частните услуги по-ефективни. Според него технологията трябва да бъде открита за обществен контрол, за да има доверие към нея, предава Politico. „Ролята ми не е да блокирам тази промяна, а да обучавам хората да имат възможност в новия свят“, заяви Макрон. „Изкуственият интелект може да направи революция в сферите на енергетиката, отбраната, транспорта, финансите и медицината, но хората могат да отхвърлят иновациите, ако не им вярват“, предупреди той. Президентът заяви, че всичките алгоритми на изкуствения интелект, които правителството му създава ще са открити за обществен контрол, за да се намали заплахата за демокрацията. Това равнище на прозрачност ще се прилага и върху алгоритмите, развивани от компаниите, които получават средства от френските власти.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Макрон: Изкуственият интелект може да заплаши демокрацията, ако не бъде контролиран"}
{"url": "https://trud.bg/23-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0/", "text": "Земетресение с магнитуд 5,3 по скалата на Рихтер е регистрирано край западния ирански град Сарпол Захаб. Според сеизмолозите в Техеранския университет трусът е регистриран на осем км. дълбочина в 13:05 часа местно време (11:35 часа българско), пише Tehran Times. „Днешното земетресение остави 23 ранени, които биват лекувани“, съобщи Мазиар Техмасеби, служител от здравните служби в иранската провинция Керманшах. Не се съобщава за загинали.  В града има повредени сгради. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " 23 души са ранени след земетресение с магнитуд 5,3 в Иран"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%b1%d0%be%d1%80%d0%b8%d1%81%d0%bb%d0%b0%d0%b2-%d0%b7%d0%b0%d1%85%d0%b0%d1%80%d0%b8%d0%b5%d0%b2-%d1%82%d0%be%d0%b7%d0%b8-%d0%b6%d0%b8%d0%b2%d0%be/", "text": "– Моята идея не е да дойда да печеля първо място, моята мисия е да успея да се превъплъщавам правилно в образите и публиката да се забавлява. Няма по-хубаво от това след напрегнат и изтощителен ден да те срещнат на улицата и да се усмихват широко – значи има смисъл в това, което правим. Това ме зарежда и в това е смисълът – хората на изкуството да докосваме публиката и да виждаме повече усмихнати лица, защото българинът в последно време не се смее, което е много тъжно. – Да! Аз се забавлявам искрено с Митко (Димитър Рачков-б.а.), с него и цяла България се забавлява. Сега съм на снимки с него и направо ми се реве от смях! Постоянно се майтапим. Зуека също е прекрасен човек и много помага на всички зад кулисите. И двамата са уникални, много ги обичам. – Разбира се. С Коцето сме родени на една дата – 17 юли. Те двамата със Софи дори само да седят, без да говорят и пак могат да те разсмеят – за мен са много истински хора. С Гери-Никол не се познавах, тя е прекрасно момиче, Златка също е супер готина – мислех едно, а се оказа друго, страхотна е. Иван Юруков – невероятен човек и професионалист, Славин също е много свестен и притежава страхотен глас, а Марги Хранова е една легенда в българската музика. За Етиен Леви мога да кажа, че е един невероятен човек и педагог. – Изненадата за мен е Злати. От първия лайв се представя много добре, има талант в нея и показа, че не е просто едно русо момиче. Това доказва, че не винаги нещата, които си си мислил за някого, се оказват такива в действителност. Като цяло има зловещи имена в кастинга за това шоу и всеки има своето място в него, не го казвам от куртоазия, защото аз винаги съм – право куме в очи. Понякога имам ядове, заради това ми поведение, защото не е хубаво в актъорската гилдия да казваш директно нещата. Но какво да се прави – аз съм си аз и никога няма да тръгна да се променям, за да съм удобен. – Като Дуа Липа бях с женски бански и се чувствах доста нелепо. Не ми беше комфортно, но това ми е работата. Наистина не се чувствам добре в женски дрехи, но хората се забавляват – значи всичко е точно, забавлението е в центъра на всичко! Моят шеф е публиката, нямам други. – Често певците, които харесвам нямат шанс да бъдат имитирани. Например Майкъл Джексън, Джордж Майкъл, Уитни Хюстън – искам, но не мога да пея като тях… Андреа Бочели също е уникален. – О, бих работил с Дичо , с Графа , с БТР – с огромен кеф, много ги обичам. Мисля, че в България има страхотна музикална сцена, имаме уникална музика и трябва да я слушаме повече – не е хубаво да гоним запада постоянно, все пак сме българи и е добре да правим и слушаме българска музика. Малка държава сме, но това не ни прави по-малки от другите. Ако си пуснете “БГ радио” и сигурно от 10 песни 9 ще ви харесат. Например Поли Генова е страхотна, Мария Илиева също – това са изпълнители от световен мащаб. Гери-Никол – велика и тепърва ще гради кариера, харесвам и Дара, както и Кристиан Костов, а Живко Петров е един невероятен музикант и композитор. – Много са – ето, тук до мен в момента минава госпожа Маргарита Хранова – тя е супер пример за поведение, от нея могат да се учат младите, а не да парадират с материални играчки, колички и гримове. – Работя върху мои проекти. От 5 години пиша сценарий за филм. Това ме вълнува и това искам да правя. Надявам се също така българските филмови продуценти да ми гласуват доверие за главни роли. Ще се боря със зъби и нокти за мястото си на театралната сцена и никога няма да се откажа. Дори и да се наложи сам да си пиша сценариите, сам да се режисирам, сам да се озвучавам и сам да се продуцирам. Важното е, че хората имат желание да ме гледат и постоянно ме питат къде могат да го направят. Нищо друго не е важно за мен. Клиповете ми продължават да се гледат 10 години след пускането им. Това говори само по себе си, че хората ме обичат, а от това по-хубаво нещо за мен няма. – Всеки става известен за 4 дни и смята себе си за голяма звезда и си вярва. После разбира, че не е така и става или наркоман, или алкохолик. Уважавам скромните хора, не обичам тези, които парадират. Има такива, които насила искат да стават звезди, но публиката вижда, че някой ги бута, а като ресурсите спрат, тогава си проличава кой кой е. Зрителите не са глупави и не са слепи. Рано или късно си проличава кой носи в себе си талант и кой носи торба с пара. – Да, тази болна мания да стават известни, трябва да спре. Според мен едно риалити не може да те направи истинска звезда, а може само временно да вдигне интереса към теб. Звезда е Стефан Данаилов – човек с огромна биография, както и Лили Иванова – това са звезди, също и Слави Трифонов. Те са се доказали с годините, а не са се показали в 2 предавания и да се мислят за звезди. Да си звезда не е мода, това е отговорност и понякога е нож с две остриета, защото колкото хубави страни има, толкова и негативни. Хората си мислят, че е цветя и рози, а не е така. Не може да си бил в едно предаване и да кажеш – аз съм звезда и ще ми говорите на “Вие”. Чакай, достигни някакво ниво и тогава имай претенции! Даже дори и тогава предпочитам скромни и земни отношения. Господ дава, но и взима – не забравяйте. – Да, наистина има един кръг от млади актьори, които имат зловещо самочувствие, а са играли само в един сериал и вече нещо страшно е станало – стига, учете се от доказаните актьори, които са постигнали толкова много, а са толкова земни. Майка ми е работила с Апостол Карамитев – записвала е с него в радиото и ми е казвала, че той винаги е бил усмихнат, позитивен, скромен и просто е сияел, като е ходел на работа и всички тонрежисьори са искали да записват с него. Това е важно – да си земен, дори за тези, които не те харесват. Васил Михайлов също е голям, както и Тодор Колев – лека му пръст. – Някои много искат да сме тъпи и аз ще се боря това да не се случи. Иска ми се хората да не се поддават на европейски тъпотии, а да си гледаме българското, защото ние имаме уникална история – герои, поети, артисти и изобретатели… Смятам, че краят на света, предречен от Нострадамус и от много като него, не се състои в това, че ще станат природни катаклизми, а според мен са визирали това – смъртта на духовното и победата на материалното. Хората трябва да знаят, че душата е по-важна от всичко материално и ако не си щастлив вътрешно, парите няма да ти помогнат. Можеш да се замаеш, да се заслепиш от тях, но те са средство и не могат да те направят щастлив. – Нищо, което не е България не ми харесва. Където и да ходя по света, винаги чакам момента да се прибера вкъщи. Бил съм на такива места -прекрасни и различни, но на десетия ден вече изпитвах нужда да се прибера. Вълнува ме моята държава, тук съм роден и тук се чувствам себе си. В Белгия също съм живял, но нищо не ми хареса там, а и хората са студени. Въздухът там е влажен, не е моят. Аз обичам природата на България и тук съм себе си. Планинар съм и катеря сериозно, зимата пък съм по пистите …Зависим съм от природата. – Харесвам Боби Турбото, въпреки че не е любим мой герой, защото колкото ми е дал, толкова ми е и взел, но ако го нямаше, сега щях ли да се занимавам с това, с което се занимавам? Тогава съм бил на 100 процента в ролята и този имидж ми е повлиял. За добро или лошо това е моят път и ще го вървя с високо вдигната глава. Благодарен съм на Иван и Андрей. – Да, единият проект, по който работя е интернет сайт, в който има сегмент, изцяло свързан с този образ и ще има простотийки на едро, но това няма да е в центъра. Разликата между предишния и сегашния Боби е, че сега искам да отправям послание. Дълги години съм работил без послание, докато бях в “Сблъсък” – сега, като правя нещо, искам то да е хубаво и да достигне до хората, да остане нещо в тях. Когато започнах с Турбото, бях на 19-20 години – още съм бил дете и е нормално да не съм могъл да вникна по-надълбоко. Тогава вятър ме е веел на бял кон, но сега със сигурност искам да правя нещо качествено, с послание и смисъл. – Не искам да мълча за това – как за някои хора е удобно ние да бъдем тъпи и лесни за манипулация, да ни владее материалното – да си робот от сутрин до вечер и да нямаш душа. А да имаш душа е най-важното, трябва да отстояваме себе си и да сме хора, да не следваме модата, а да имаме собствено мнение. Хората да си отворят сетивата и да казват повече думата – обичам те и да я казват наистина, да бъдат хора, а не машини! Ние не сме машини, ние сме хора и това много го забравят, защото постоянно ни натискат и мачкат и си мислят, че сме лесни за манипулации. Няма да мълча и за нещата с които се храним. Разберете, че в ресторантите за бързо хранене децата ни нямат място. Пазете здравето си и здравето на своите близки. – Много съм емоционален, а това за мъж не е хубаво. Нямам приятелка в момента. Даже и не я чакам вече… Искам повече от всичко детенце, но искам и то да расте в истинско семейство. Този живот не ни е даден да мааме пръжки с лук – ракията, салатата и шамар на жената… Искам да имам приятелка, точната жена за мен и заедно да сме един юмрук срещу света. – Наистина не съм удобен за много неща, които мисля и казвам. Имиджа у нас е важен, но също и дебелите връзки. Аз съм човек, който цял живот е правил неща, без да е звъннал някой и да каже – вземете го! Моята мечта е да играя в театъра, но не бих играл в каквото и да е, а само в нещо качествено, а не с модерните пишлегарчета, които се мислят за артисти и са вечно пияни и дрогирани на репетиция. Това ме отвращава, защото актьорът трябва да е отговорен – хората са дошли заради него, а не заради личните състояние и депресия и проблеми. В много сериозни театри го има това, а актьорът трябва да е на 100, а не на марули. Най-големите ни актьори нито са алкохолици, нито наркомани и подрастващото поколение също трябва да имат отговорност към хората, които са дошли да ги гледат. Сигурен съм, че един ден ще играя в театъра и ще дам всичко от себе си, както аз смятам за добре да правя нещата. – Вярващ съм, но не от фанатиците. Вярвам, че Господ е във всеки един от нас и смятам, че всеки човек е Господ и трябва да вярваме повече в себе си. – Човек е толкова голям, колкото са големи мечтите му.   Борислав Захариев стана известен като Боби Турбото с участието си в популярното шоу “Сблъсък”. Роден е в семейство на телевизионери и от малък има желание за публика. Още тогава се откроявал освен с артистичен и с музикален талант, като често забавлявал приятелите и близките си с песните и китарата си. Кандидатства в НАТФИЗ и е приет на първо място. След изявите в “Сблъсък” Боби води свое собствено шоу – “Турбо лига” по Нова ТВ. Запомнящо се е и участието му в танцовия формат “Вип Денс”, в което като двойка с Мария Силвестър завоюваха второ място.", "date": "2018.04.01", "title": " Актьорът Борислав Захариев: Този живот не ни е даден да мааме пръжки с лук"}
{"url": "https://trud.bg/%d0%b1%d1%83%d1%84%d0%be%d0%bd-%d0%b8-%d0%b0%d0%bb%d0%b5%d0%b3%d1%80%d0%b8-%d0%bd%d0%b5%d0%b4%d0%be%d0%b2%d0%be%d0%bb%d0%bd%d0%b8-%d0%be%d1%82-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd/", "text": "Джанлуиджи Буфон, капитанът на „Ювентус“, и наставникът на тима Масимилиано Алегри разкритикуваха действията на привържениците на „бианконерите“. Въпреки успеха с 3:1 над „Милан“, част от феновете в Торино освиркваха своите любимци по време на срещата. Най-критикуван за играта си бе полузащитникът Сами Кедира.  „Това е несправедливо и се надявам да не се повтаря повече – Ако бях сред привържениците не бих освирквал никого, защото това, което правим, е необикновено. Ние сме на финал за купата на Италия, лидер в Серия А и на четвъртфинал в Шампионската лига. В подобни трудни моменти трябва да усещаме подкрепата от трибуните.“  На сходно мнение бе и Алегри: „Феновете винаги ни подкрепят, а сезонът е дълъг. Вярвам, че през последните 4 години имаха много поводи за радост на домашната сцена, а и в Европа. Но когато изпитваме трудности, играчите трябва да усещат тяхната подкрепа.“  А победата над „росонерите“ изстреля „черно-белите“ на 4 точки пред конкурента за титлата „Наполи“, издънил се в събота срещу „Сасуоло“ (1:1). Във вторник Торино ще изживее нова голяма нощ в Европа – четвъртфинал с „Реал“ в Шампионската лига.", "date": "2018.04.01", "title": " Буфон и Алегри недоволни от феновете на “Юве”"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%81%d0%ba%d0%b0-%d1%81%d0%bc%d1%8f%d0%bd%d0%b0-%d0%b2%d1%8a%d0%b2-%d0%b2%d0%b5%d1%80%d0%b5%d1%8f/", "text": "Благомир Митрев вече не е треньор на „Верея“. 45-годишният специалист бе освободен след серията от незадоволителни резултати. Тимът от Стара Загора запази мястото си в първата шестица на Първа лига. Но под ръководството на Митрев „сините“ записаха шест поражения и един успех при голова разлика 3:18. Не е тайна, че „Верея“ е във финансова криза, а играчите имат да получават по няколко заплати и премии. От клуба обявиха, че днес ще стане ясен наследникът на Благомир Митрев.", "date": "2018.04.01", "title": " Треньорска смяна във „Верея“"}
{"url": "https://trud.bg/%d0%bf%d0%be%d0%b4-%d0%b5%d0%b3%d0%b8%d0%b4%d0%b0%d1%82%d0%b0-%d0%bd%d0%b0-%d1%80%d1%83%d1%81%d0%b8%d1%8f-%d0%b5-%d0%bf%d0%be%d1%81%d1%82%d0%b8%d0%b3%d0%bd%d0%b0%d1%82%d0%be-%d1%81%d0%bf%d0%be%d1%80/", "text": "Под егидата на Русия е постигнато окончателно споразумение за изтегляне от сирийския район Източна Гута на бунтовниците и цивилните граждани, които желаят. Това съобщават от Сирийската обсерватория за човешките права, цитирани от Франс прес. Според договорката, бойците от групировката “Джаиш ал-Ислам” ще се изтеглят от град Дума към контролираните от опозицията райони в Северна Сирия. В града ще влезе руска военна полиция, а институциите ще бъдат възстановени. Бунтовниците трябва да предадат тежкото и средното си въоръжение, пише проправителственият вестник “Ал-Уатан”. Падането на Дума ще бъде последният епизод от най-голямото поражение на бунтовниците след 2016 г. Именно този икономически център бе гнездото на протестите срещу режима на президента Башар Асад в предградията на Дамаск, откъдето пламна и въоръженият конфликт, прераснал в гражданска война в Сирия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Под егидата на Русия е постигнато споразумение за изтегляне на бунтовници и цивилни от Източна Гута"}
{"url": "https://trud.bg/%d1%80%d0%b5%d0%b4%d0%b6%d0%b5%d0%bf-%d0%b5%d1%80%d0%b4%d0%be%d0%b3%d0%b0%d0%bd-%d0%be%d0%b1%d0%b2%d0%b8%d0%bd%d0%b8-%d0%b1%d0%b5%d0%bd%d1%8f%d0%bc%d0%b8%d0%bd-%d0%bd%d0%b5%d1%82%d0%b0%d0%bd%d1%8f/", "text": "Размяната на остри реплики през последните два дни между президента на Турция Реджеп Тайип Ердоган и израелския премиер Бенямин Нетаняху продължи днес с думите на турския лидер, който оприличи Израел на „терористична държава“. Полемиката се разрази, след като турският президент критикува вчера Израел за насилието по време на протестите на палестинци в ивицата Газа, обвинявайки го, че е използвал „непропорционална сила“ и е извършил „безчовечна атака“. Израелският премиер каза на свой ред, че не приема да бъде поучаван „от този, който безогледно бомбардира цивилни от години“. „Ей Нетаняху, съвземи се“, заяви Ердоган в реч пред граждани преди окръжен конгрес в Адана на управляващата Партия на справедливостта и развитието. „Ти си терористична държава. Ясно е какво правиш в Газа, Ерусалим. Никой в света не те обича“, каза още турският президент. „Трябва да знаеш следното: не се занимавай с угнетени хора. Не се занимавай с нас! Не чакай от нас положителна дума, когато не постъпваш честно“, добави Ердоган. В петък десетки хиляди палестинци се събраха близо до границата с Израел на протести, които трябва да продължат шест седмици. В тях се настоява за правото на завръщане на палестинските бежанци, които са избягали или са били прогонени от домовете си във войната, последвала създаването на държавата Израел през 1948 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Реджеп Ердоган обвини Бенямин Нетаняху, че ръководи „терористична държава“"}
{"url": "https://trud.bg/%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%b4%d0%b5%d1%86%d0%b0-%d0%ba%d0%b0%d1%80%d0%b0%d1%82-%d1%81%d0%ba%d0%b8-%d0%b2-%d0%b1%d0%b0%d0%bd%d1%81%d0%ba%d0%be/", "text": "Банско за поредна година прие финалистите на програмата „Научи се да караш ски“ на БФСки и ММС. Победителите при момчетата и момичетата от юбилейното 10-о издание на надпреварата получиха като награда 4-дневна ски ваканция на пистите под връх Тодорка. „В последните десет години успяхме да обучим 30 000 деца, което е едно от най-големите постижения на федерацията ни – заяви президентът на централата Цеко Минев, който се срещна с децата. – Да се включат в програмата искат много училища и от градове като Варна, Пловдив и Бургас, където няма планина в близост. Това е наистина признание за усилията, които полагаме.“", "date": "2018.04.01", "title": " Най-добрите деца карат ски в Банско"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%b2%d0%b5%d1%87%d0%b5-%d0%bd%d0%b5-%d0%b5-%d0%bf%d0%b5%d1%80%d1%84%d0%b5%d0%ba%d1%82%d0%b5%d0%bd/", "text": "Антъни Джошуа прибави още един пояс към витрината си, но не убеди, че е следващият исторически герой в тежката категория на профи бокса. Британецът спечели по точки обединителния мач с Джоузеф Паркър (Нова Зеландия) и му отне титлата на WBO, с която трофеите му станаха четири. Ей Джей е шампион и на WBA, IBF и IBO, но рекордът му вече не е перфектен, тъй като досегашните му 20 победи бяха с нокаут. Големият бой в Кардиф беше по-скоро разочарование заради огромните очаквания. Паркър се хвърли с резки атаки в първите рундове, но не успя да поведе Джошуа по бързото темпо. Така здравенякът от Уотфорд запази силите си за втората част от мача, когато завладя ринга и видимо превъзхождаше съперника. Така съдийското решение – 3:0 гласа (118:110, 118:110, 119:109) – не подлежеше на съмнение, а Паркър сякаш бе по-доволен, че е изкарал целия мач на крака. Но това не убеди шампиона на WBC Дионтей Уайлдър. „Какъв грабеж“, написа американецът в Туитър. Тайсън Фюри пък обяви, че мачът е бил „скапано шоу на двама скапаняци“. Още след финалния гонг Джошуа сякаш предчувстваше реакциите им и предизвика Дионтей. „Не е моя работа да оценявам представянето си, а на треньора – заяви Антъни. – Докарайте ми Уайлдър и ще го нокаутирам.“", "date": "2018.04.01", "title": " Джошуа вече не е перфектен"}
{"url": "https://trud.bg/%d1%80%d0%b0%d0%b7%d0%b3%d1%80%d0%b0%d0%b1%d0%b8%d1%85%d0%b0-%d0%b2%d1%81%d0%b8%d1%87%d0%ba%d0%b8-%d1%84%d0%bb%d0%b0%d0%bd%d0%b5%d0%bb%d0%ba%d0%b8-%d0%b7%d0%b0-%d1%8e%d0%b1%d0%b8%d0%bb%d0%b5%d1%8f/", "text": "Ръководството на ЦСКА обяви, че в продажба ще бъде пусната нова партида от юбилейните фланелки. По-рано тази седмица “червените” обявиха готовност за подобна стъпка, ако бъдат разпродадени първите 1948 екипа. А това стана факт само в рамките на 8 часа, след като те бяха пуснати в магазина, обявиха от “Българска армия”.   “Получихме стотици запитвания от привърженици, които не са успели да си купят фланелка. Искаме да ги успокоим, че още вчера по обяд е поръчана нова серия от 1948 тениски, които ще бъдат пуснати в продажба на 4-и април (сряда). В новата поръчка сме предвидили екипи както с по-големи размери, така и за деца. Вярваме, че при този голям интерес, на 5-и май Националният стадион ще е целия в червено”, се казва в част от съобщението на клуба.", "date": "2018.04.01", "title": " Разграбиха всички фланелки за юбилея на ЦСКА"}
{"url": "https://trud.bg/%d1%82%d1%80%d0%b0%d0%b2%d0%b5%d1%80%d1%81%d0%b8-%d0%ba%d1%8a%d0%bc-%d0%bd%d0%b5%d0%b1%d0%b5%d1%82%d0%be/", "text": "Преди изгрев Георги тръгва от гара Ямбол в южна посока. През нощта е пристигнал от Пловдив и е пренощувал в топлата чакалня. С раница, удобни обувки и без страх от кучетата из индустриалната зона, той върви по релсите. На изхода на югоизточния град не свива по жп пътя към Стара Загора. Продължава напред по обраслата с трева и храсти линия към Елхово. По това жп трасе от десетилетие не е преминавал влак. Линията, която свързва Ямбол с Елхово, е построена между 1928 и 1931 година, минава през шест села, селскостопански предприятия, Седми ракетен дивизион и каменна кариера. Част от селата по линията са на километър-два от спирките. Носят се легенди, че жителите не са искали профучаващи и тракащи влакове да плашат животните. През 80-те години пътническите връзки между двата града достигат до седем влака дневно, а пътуването трае около 1 час и 10 минути. През 2002 г. последният пътнически влак от Елхово спира в Ямбол. Елховската гара е затворена след година. Последният товарен влак потегля оттам през 2008 г., а след това жп линията е “консервирана”. Още няколко години гарите по селата и в Елхово имат охрана, а след това остават “на ключ”. Буквално, това означава отворени за разграбване. Елховлията Георги Петков е чест посетител на тези изоставени гари и съоръжения. Израснал е край гарата в Елхово и от дете се въодушевява от влаковете и всичко около релсите. Но не го води толкова романтиката, колкото практичността на железопътния транспорт. Пряк свидетел е на всичко “последно” около елховската гара, което запечатва на филм. Георги се отдава на събирането на паметта за линия номер 84 – Елхово-Ямбол. Той събира стари снимки на гари и влакове, записва истории на персонала на гарите, изследва графиците на движението. Поддържа фейсбук група за жп линията Ямбол-Елхово, в която споделя своите находки. Изработва модели на влакове и гари. Преминавал е пеша няколко пъти по цялата дължина от 43 километра, заснел е всички съоръжения от всякакви гледни точки, трасирал ги е с GPS. За тези цели си купува и дрон. Всичко това за Георги не е хоби или дейност от естетически подбуди, а желание да се запази споменът за тази линия във възможно най-подробна форма. Има надежда за възраждане на жп трасето Ямбол-Елхово, убеден е Петков, който е и магистър по транспортен мениджмънт. Той отчита, че не само намалелият пътнико- и товаропоток закрива линията, но и слабото управление на БДЖ в частта с разписанията. Георги обаче има конкретни идеи за връщане на влаковете върху релсите между югоизточните градове, и не само. Предложението му е да се движат влакови композиции с платформи за превоз на товарни автомобили. Така шофьорите на камиони, идващи от Турция например, могат да прекарват задължителните часове за почивка не по паркинги, както е сега, а на влака. По този начин няма да се губи време, нито да се плаща на втори шофьор, а докато водачът си е починал, камионът му вече ще е пристигнал в Русе. След това той може да пътува 4 часа в Румъния до следващия подобен терминал, където отново да се качи на влакова платформа. Такива услуги има също в Германия, Австрия, Италия и други държави, обяснява Георги. Възобновеното движение по трасето би осигурило приходи за поддръжка на инфраструктурата, твърди той. А може да финансира и пътнически транспорт, посредством шинобуси. Това е евтин вариант за пътнически жп превози – автобус на релси. По-смело предложение е линията да се продължи до Одрин. Георги вярва, че жп транспортът не е толкова по-скъп от шосейния, ако бъдат равнопоставени. Просто инфраструктурните такси при релсовия транспорт са много по-високи от тези за движение по шосетата. Към полунощ една сянка минава покрай водната кула, която сега е овчарник, и мрачната гара Елхово. Георги Петков стига до края на глухия коловоз и излиза на стария асфалт, който пази следите от изпуснат без контрол вагон с боеприпаси в една нощ през 2001 година. Приключил е поредното си обхождане на отсечката Ямбол-Елхово, на която се е посветил. И отново е единственият пътник по жп линия 84.", "date": "2018.04.01", "title": " Траверси към небето\t\t\t"}
{"url": "https://trud.bg/%d0%b0%d0%ba%d1%82%d0%b8%d0%b2%d0%bd%d0%b8-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d0%b8%d0%bd%d0%b4%d1%83%d1%81%d1%82%d1%80%d0%b8%d0%b0%d0%bb%d0%bd/", "text": "В козунаците тази година не са открити синтетични багрила, но изобилстват от Е-номера и заместители. Това показва проучване на „Активни потребители”, което анализира състава на индустриално приготвени козунаци. Информацията е извлечена от етикетите, т.е. от това, което самите производители са декларирали. Отделно е проведен и лабораторен тест за наличие на оцветителя Е102 (тартразин). В проучването са включени 16 марки козунаци, закупени от търговски вериги и “женския” пазар в София през месец март 2018 г. От 16 марки козунаци, при една напълно отсъства задължителната хранителна информация на етикетите. Такова нарушение се наблюдава много често при предлагането на непакетирани предварително храни като приготвяните на място във веригите хлебни изделия и готови топли и студени храни. Резултатите също така показват, че в 11 от 16 марки липсва краве мляко, а при една марка са спестени и яйцата или друг техен заместител. Пестенето от класически съставки води до добавяне в козунаците на „модерни“, индустриално произведени суровини. Усреднено във всяка марка са вложени 2 нетрадиционни съставки – между 1 и 3 за всеки продукт. Това са сух глутен, яйчен меланж, суроватка и палмова мазнина, казват от „Активни потребители“. Усреднено във всяка търговска марка се съдържат 6 добавени Е-номера. Те са предимно емулгатори, ензими, антиоксиданти, консерванти, киселинни регулатори, оцветители и други. В повечето търговски марки козунаци отсъства краве мляко, а в една дори и яйца или техни заместители, допълват от асоциацията. Продаваните индустриални козунаци са нискокачествен заместител на оригинала, заявяват от „Активни потребители“. Вложените суровини/заместители/добавки и технология на производство са тотално различни от традиционната рецепта, като от асоциацията призовават тази тенденция де се обърне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " „Активни потребители“: Индустриално произведени козунаци с ниско качество, изобилстват от Е-номера и заместители"}
{"url": "https://trud.bg/%d0%bf%d0%be-%d0%bf%d0%be%d1%81%d0%bb%d0%b5%d0%b4%d0%bd%d0%b8-%d0%b4%d0%b0%d0%bd%d0%bd%d0%b8-%d1%82%d1%8f%d0%bd%d0%b3%d1%83%d0%bd-1-%d1%89%d0%b5-%d0%bf%d0%b0%d0%b4%d0%bd%d0%b5-%d0%b2-%d1%81%d0%be/", "text": "Отломки от Китайската космическа станция „Тянгун-1“ се очаква с най-голяма вероятност да   тази нощ в 1 часа в района на Сомалия, предаде  Това са прогнозите на Европейската космическа агенция, които са все още с доста високо отклонение – от около 4 часа. Прогнозните изчисления се менят с всяка минута. Само до преди половин час, ЕКА даваше прогноза за падане над Гибралтар с вероятна траектория и над нашата страна над Кюстендил, София и Перник, Благоевград, Смолян и Кърджали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " По последни данни: “Тянгун 1” ще падне в Сомалия"}
{"url": "https://trud.bg/%d1%80%d1%8a%d1%81%d1%82-%d0%bd%d0%b0-%d0%bf%d1%80%d0%b5%d1%81%d1%82%d1%8a%d0%bf%d0%bb%d0%b5%d0%bd%d0%b8%d1%8f%d1%82%d0%b0-%d1%81-%d0%b4%d1%80%d0%be%d0%b3%d0%b0/", "text": "63 престъпления, свързани с държане, разпространение на наркотици и отглеждане на марихуана са разплели полицаи в Шуменско за година. Има ръст спрямо 2016 г., когато криминалисти са работили по 40 случая. И от прокуратурата в региона отчитат ръст на наблюдаваните и новообразуваните досъдебни производства с предмет наркотични вещества и прекурсори. Обвинителите са решили 50 дела от категорията, като броят на осъдените лица расте. Това е показател за добра работа, но от друга страна увеличеният брой на делата за наркотици е индикатор за все по-масовото разпространение и употребата на наркотичните вещества, което е тревожна тенденция, констатират от шуменското обвинение. През м.г. в Шуменско бяха вкарани в затвора знакови имена от наркоразпространението. Венцислав Чобанов-Бомбето е зад решетките за 2,4 г. след като беше разбита негова канабисова оранжерия в град Нови пазар и беше иззета дрога за 22 000 лв. Зад решетките за 30 месеца е и Кънчо Кънчев-Монопола, който бе уличен да кара БМВ след употреба на марихуана, а до возилото беше открит плик с дрога. Христо Недялков-Метъла също е за 30 месеца в затвора за пласиране на дрога и сред непълнолетни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Ръст на престъпленията с дрога"}
{"url": "https://trud.bg/%d0%b4%d0%b5%d0%b2%d0%b5%d1%82-%d0%b3%d0%b5%d1%80%d0%be%d0%b8-%d0%b2-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0%d1%80/", "text": "Както филмът “Осем герои” запали целия свят по невероятните сибирски хъскита, които оцеляват благодарение на удивителния си дух, така и тази история разказва за забележителни кучета и техните стопани, посветени на българска спортна кауза. Отбор от 9 души и 9 кучета, това са нашите “Девет герои”. По холивудски и това приключение е по истински случай. Денят е петък. След 12 часа шофиране в сняг и виелици през цяла Сърбия, отборът пристига във Верешедхаз, близо до Будапеща. Унгарското градче за девета поредна година е домакин на едно от най-масовите състезания за впрегатни кучета на сухо трасе, което събира над 240 участници. БГ екипът пътува с четири автомобила, които са побрали цялото нужно оборудване – велосипеди, скутери, палатки и пр. Удобните места са за кучетата, а каквото остане е за нас, смеят се нашенците, докато разопаковат багажа. Отправят се към мястото, където ще се проведе надпреварата – фермата за мечки “Medveotthon”. “Трасето е в добро състояние, смятам, че имаме шансове да се представим добре, въпреки че сред нас тази година има доста дебютанти”, казва с усмивка капитанът на отбора Ивелин Тодоров. Докато обхождат пътеката, следва изясняване на стратегията как по-бързо да бъдат преминати 4-те км в двата поредни дни. Общото време от стартовете ще формира класирането в отделните категории. Неусетно настъпва и първата студена утрин и отбора ни вече е на мястото на състезанието. Българите ще се състезават в категориите за родословни хъскита с колела (байкджоринг) и скутери (скутеринг). Четирима ще атакуват и каникроса (тичане с куче) за мъже и жени, където най-голямата надежда на отбора са Ана и нейният ризеншнауцер Кобра. “За пръв е толкова студено, мръзнем, но това е добре за кучетата, които предпочитат да тичат при възможно по-ниски температури”, разясняват пред “Труд” състезателите. Те се надяват атмосферните условия да вдигнат скоростта на любимците им. Така и става – четириногите състезатели “късат въжетата” на старта, наблюдават със задоволство нашенците. Конкуренцията обаче е сериозна и всяка секунда забавяне или разсейване от страна на кучетата коства места в класирането. “Тази година имаме своите слаби и силни моменти. Падаха вериги, късаха се въжета, имаше много разсеяни сред кучетата без опит”, разказаха пред “Труд” мъшърите. Все пак останаха доволни от класирането (виж каретата) и се заканиха догодина младите надежди да покажат, че българският отбор е сила.   Жените в българския отбор тази година вдигнаха летвата. “Нашата гордост Тру (Truly Yours of Golden Nicol SD) стана майка преди 5 месеца и това е първото й състезание след грижите за бебета”, разкриха стопанките й Лилия и Вероника. #TeamTruly, както обичат да се наричат момичетата, извоюваха най-големия успех за българите тази година, след като Лили и Трули станаха втори в категорията колело с родословно куче при пет класирали се участника. Вероника пък записа време в каникроса и стана 24-та. Това бе и най-оспорваната категория, където най-големи надежди българите възложиха на Ана Фликт и нейната Кобра. Двете станаха пети от 30 участници, а на девето място застанаха още едни от БГ дебютантите – Златка Христова и Айрън. А Петя Сариева участва в категорията на ветераните заедно със своята Сиба. Част от БГ тима бе и най-малката надежда Ану (Moonlight Anu of True by Heard Siberians). Само на пет месеца мъничето наблюдаваше състезателите, сред които бяха майка му Тру и баща му Вук, и се учеше отстрани, защото догодина тя вече ще бъде на трасето, за да прославя България.   Дебютантите Георги Гешев и Макс (Sindarin Born to be Wild) станаха четвърти от десет в колелата с едно родословно куче. Осмо място в същата категория записа и Ивелин Тодоров, който се състезава за пръв път черната перла Прити (Tangotara Keep On Dreaming). Капитанът на българите заложи на още една млада надежда – Сиба (Sindarin Born to be my baby). Във втората си категория – колело с две кучета, той кара с госпожицата и нейният татко Вук (Braveheart Vuk Speigas SD). Тримата станаха четвърти от пет класирани. Същото място заеха и Ивайло Петров и неговият дългокрак любимец Рийв. Двамата, заедно за първа година, атакуваха трудната категория на скутерите и записаха добро време. Данаил Иванов дебютира в тичането при мъжете със своя любимец Айрън, но даде и много кураж на половинката си Злати, която също участва за пръв път при бегачите.   “Ние, организаторите сме много щастливи, че нашето състезание предизвиква такъв голям интерес и толкова много хора пътуват отдалеч. Българите изминават 800 км в посока, за да влязат в битка за медалите на Купата на мечките. Това е голяма чест за нас”, каза пред “Труд” Андрея Дер, президент на Киноложката асоциация за впрегатни кучета в Унгария.", "date": "2018.04.01", "title": " „Девет герои“ в надпревара за България\t\t\t"}
{"url": "https://trud.bg/%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8-%d1%83%d0%bb%d0%b8%d1%86%d0%b8-%d0%b8-%d1%89%d0%b5%d1%82%d0%b8-%d0%b7%d0%b0%d1%80%d0%b0%d0%b4%d0%b8-%d0%bb%d0%be%d1%88%d0%be%d1%82%d0%be-%d0%b2/", "text": "Връхлетялата Македония буря „Алексей“ причини невероятни щети в района на Охрид. Местните жители съобщават, че Охридското езеро е наводнило крайбрежните улици и кея на града, както и някои разположени на тях заведения, предава скопският телевизионен канал „Алсат-М“. “Снощи бяхме в състояние на готовност заради съобщенията на метеоролозите. Вятърът беше с повишена интензивност и заедно с надигналата се вода причиниха значителни щети на целия бряг, по цялото крайбрежие“, заяви Михаил Мишев, собственик на заведение.  Охридските граждани казват, че са прекарали тежка нощ. “Беше доста драматично. Човек не може да бъде хладнокръвен при такива условия. Вятърът и вълните бяха силни“, заяви Димитър Зарчев, собственик на къща до Охридското езеро.  Старият път от Охрид до Струга е покрит с кал и боклук от езерото. И в Струга, последиците, които циклонът остави след себе си, са големи. Потопени са платформите, а част от оборудването на някои от плажовете също е унищожено. “Това са огромни щети, каквито не е имало от 40-50 години. Хората, особено онези, които са близо до езерото, се страхуват. Спомням си през 1963 г., когато езерото излезе от басейна си. Същото нещо се случи снощи“, казват местните.  Засега няма опасност за пътя Струга – Дебър, където се намират и ВЕЦ „Шпиле“ и „Глобочица“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Наводнени улици и щети заради лошото време в района на Охрид и Струга"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d0%b8%d0%b7%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%b3%d0%b8%d0%b3%d0%b0/", "text": "Група китайски изследователи откриха в югоизточната част на Тихия океан богати дълбоководни залежи на редки метали. Площта на зоната, където е направено откритието, достига около 1,5 млн. кв. км., предаде  . Откритието е направено по време на експедицията на научноизследователския кораб „Сянянхун-01“, която ще продължи 260 дена и ще приключи на 15 май. Целта на мисията е да се изучи топографията, геофизиката, хидрологията, метеорологията и биохимическия състав на редица слабо изследвани райони на океана. Този път китайските специалисти отделиха особено внимание на южния полярен регион. След приключване на мисията, по време на която ще бъдат изминати 35 хиляди морски мили, важните данни за редките подводни ресурси и екологичната ситуацията в отделни части на Тихия океан ще бъдат систематизирани.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Китайски изследователи откриха гигантски залежи на редки метали в Тихия океан"}
{"url": "https://trud.bg/%d0%b0%d0%bb%d0%b5%d0%ba%d1%81-%d0%b0%d0%b9%d0%ba%d1%8a%d0%bd-%d0%b7%d0%b0-%d1%81%d0%bb%d1%83%d1%87%d0%b0%d1%8f-%d1%81%d0%ba%d1%80%d0%b8%d0%bf%d0%b0%d0%bb-%d0%bd%d0%b5-%d0%b1%d0%b8%d1%85%d0%bc/", "text": "Покушението срещу Скрипал се случи в стратегически най-неподходящия момент. Дни по-рано комисията „Мълър“ в Съединените щати директно обвини Русия в намеса в американските избори, основно чрез „Фейсбук“. А последвалия скандал с британската „Кеймбридж аналитика“ още по-силно разклати компанията на Зукърбърг. “Ние говорим на базата на доказателства и не бихме отправили обвинения, които не можем да докажем. Знаем от нашите учени, че „Новичок“ може да бъде произведен от една държава и имаме доказателства, които потвърждават тези заключения”. Това заяви пред   човекът, който е отговорен за публичните комуникации на британското правителство – Алекс Айкън. “Разполагаме със заключенията на нашите разузнавателни служби и разговаряхме с нашите приятели и съюзници. Нашето виждане съвпада с тяхното виждане. Категоричността, с която международната общност отговаря на този случай, е безпрецедентна. Този отговор включва най-голямото експулсиране на чужди шпиони в историята. Това само по себе си също е доказателство за сериозността, с която демократичните държави приемат това покушение на територията на чужда страна. Имаме доказателства и вече сме ги предоставили на международната организация, която се занимава с химическите оръжия. Те ще направят свое собствено проучване. Руското правителство до този момент пусна в публичното пространство 19 различни обяснения за това отравяне. 19 различни фалшиви новини, защото те знаят, че бяха правилно посочени като инициатори на този отвратителен акт”, каза Айкън. Той допълни, че организацията за забрана на химическите оръжия, които следят тези събития, ще публикуват своя доклад. “Ние ще продължим да предприемаме всички необходими според нас мерки, по решение на премиера и външния ни министър. Следващият изключително важен момент обаче за мен е докладът на учените от Организацията.” “Според мен се нуждаем от нова заявка за стойността на либералните демокрации, в които живеем. И тук не ви говоря за това кой е премиер на Великобритания и дали има нова Студена война. Това, което трябва да направим в Европа и отвъд Атлантика, е да кажем ясно, че нашите демокрации имат стойност, че споделяме ценности, върху които се градят нашите общества. В същото време трябва да сме наясно с факта, че определен тип информация тече към нас – от определени държави към Европа, за да подкопае нашите ценности”, казва Айкън. Той твърди, че на Запад, хората вече си дават ясна сметка, че чрез социалните мрежи се промиват мозъци. Посочва като пример изборите в Холандия и Франция, които не позволиха на крайни политици да стигнат до властта, въпреки масираните кампании по „Фейсбук“ и „Туитър“. „Наблюдаваме много внимателно пропагандата, която излъчват канали като RT, „Спутник“, и реките от фалшива информация, която се създава във фабриките за тролове – казва Айкън. – Но огромната част от тази информация има ограничен ефект. Във Великобритания, Германия и Франция хората вече разбират това. Ясно е, че ако живеете в Прибалтийските държави или в България, сте в ситуация, в която определено количество информация може да повлияе на публичните дебати. И тук идва въпросът за възможността за разпознаване и реакция срещу тези информации. Това може да се случи главно чрез образование – още от детска възраст в училище. Когато такива информации се появяват, правителствените комуникационни служби трябва да са готови да реагират, за да защитят ценностите на демократичната система“. Скандалът с „Кеймбридж аналитика“ създаде заглавия, свързани основно с американските избори. Но как подобни стратегии са повлияли на Брекзит? Айкън твърди, че хората на Острова са имали достатъчно време, за да преценят сами как да гласуват на референдума.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Алекс Айкън за случая “Скрипал”: Не бихме направили обвинения към Русия, които не можем да докажем"}
{"url": "https://trud.bg/%d0%bf%d1%8a%d1%80%d0%b2%d0%be%d0%b0%d0%bf%d1%80%d0%b8%d0%bb%d1%81%d0%ba%d0%b8%d1%82%d0%b5-%d1%88%d0%b5%d0%b3%d0%b8-%d0%ba%d0%be%d0%b8%d1%82%d0%be-%d0%b7%d0%b0%d0%b1%d0%bb%d1%83%d0%b4%d0%b8%d1%85/", "text": "Първи април е единственият ден, в който на журналистите може да бъде простено публикуването на фалшиви новини с цел умишлена заблуда на аудиторията. Стига да не прекаляват. „Труд” също си е позволявал подобни добронамерени „намигвания” към своите читатели. Преди година „информирахме”, че нова правителствена наредба ще задължи аптеките да назначават духовни лица, които да освещават закупените лекарства. През 2016-а писахме, че по магистралите ще бъдат разположени препятствия тип „легнал полицай” като мярка в борбата с катастрофите. Историята обаче помни случаи, в които първоаприлски новини са довеждали до масова истерия и заблуда на хиляди, в това число и на властите, и то много преди датата да бъде обявена официално за Международен ден на хумора и шегата през 1970 г. На 1.4.1988 г. „Известия”, един от най-популярните съветски ежедневници, съобщава, че аржентинската футболна звезда Диего Марадона преговаря с ръководството на московския „Спартак”, което е готово да му плати 6 млн. долара, за да се присъедини към отбора. Новината светкавично е разпространена от американската агенция Асошиейтед прес, която публикува опровержение, едва след като се свързва с редакцията на „Известия“ за повече подробности. Година по-рано британският „Дейли Мирър” съобщава, че между Маргарет Тачър и Михаил Горбачов е избухнал любовен романс по време на посещението на британския премиер в СССР. Таблоидът дори публикува снимка, на която Тачър гали съветския лидер нежно под брадичката. Въпреки, че статистите са двойници, фотосът заблуждава хиляди читатели и шокира консервативните британци. През 1982 г. гръцкото национално радио алармира, че замърсяването на въздуха в Атина е достигнало критични нива и градът ще бъде евакуиран. Тъй като проблемът с вредните емисии в гръцката столица е реален, много атиняни вземат съобщението на сериозно и се подготвят да напуснат. След три часа радиото признава измамата, но вече е твърде късно – заваляват съдебни искове, а директорът си подава оставката. На 1 април 1940 г. авторитетният Институт „Франклин“ във Филаделфия пуска прессъобщение, с което обявява, че краят на света ще настъпи на следващия ден. „Новината“ е подхваната от радио KYW, което съобщава на слушателите си, че в 15 часа светът ще свърши. Настъпва паника и властите са засипани с обаждания от уплашени граждани. Ситуацията се успокоява, едва след като от института неколкократно уверяват, че не са правили подобно предсказание. Виновникът скоро е открит и уволнен – пресаташето Уилям Кастелини. През 1987 г. радиоводещият Стив Морис обявява, че всички магистрали в Лос Анжелис ще бъдат затворени за основен ремонт в периода 8 април – 1 май. След като стават обект на незаслужения публичен гняв, от местното пътно управление се обаждат в радиото, за да кажат, че не намират шегата за много забавна. През 1993 г. колегата на Морис от радио KGB-FM в Сан Диего, Дейв Рикардс, съобщава, че космическата совалка „Дискавъри“ е била отклонена от военновъздушна база Едуардс и ще се приземи на местното летище Монтгомъри. Хиляди наивници се отправят натам с камери и фотоапарати, в резултат на което пътищата се оказват задръстени и полицаите полагат неимоверни усилия, за да отпушат трафика. На никого не му хрумва, че малката писта в покрайнините на града е неподходяща за целта. Полицията не е никак впечатлена от шегата и праща на радиото сметката за цялата операция по регулирането на трафика. През 1992 г. вестник „Лондон таймс” съобщава, че в Белгия са започнали преговори за разделяне на страната, като северната холандскоговоряща част ще се присъедини към Нидерландия, а южната, където се говори френски, към Франция. Първоаприлската новина заблуждава дори британския външен министър Тристан Гарел-Джоунс, който почти излиза в телевизионен ефир, за да „обсъди тази важна информация”. През 1905 г. германският в. „Берлинер тагеблат” шокира читателите с новината, че Федералният резерв на САЩ е обран при дързък обир. Крадците прокопали тунел под река Потомак и отмъкнали 268 млн. долара, а американските власти се опитвали да прикрият случая, но агентите им преследвали престъпниците по целия свят. Болшинството германски медии препечатват историята и тя става водеща новина в цяла Европа. Зад Океана обаче никой не се хваща и американските медии осмиват европейските си колеги. През 1947 г. „Аиндховен дагблат” обявява, че холандският град ще бъде заличен от радиоактивна мъгла, образувала се при инцидент в близкия завод на Филипс. Статията е пълна с безсмислени съвети към гражданите, но тъй като повечето хора успяват да прочетат само заглавието, избухва масова паника. Десетки хиляди хукват да бягат, а от близката военновъздушна база звънят в полицията, за да се информират дали да избягват полети над града. Нещата се успокояват, след като кметът прави извънредно обръщение по радиото, в което обяснява за измамата. И до ден днешен това е най-известният случай на инспирирана от медиите паника в Холандия. През 1967 г. Швейцарското национално радио съобщава, че американски астронавти са кацнали на Луната. Слушателите са информирани, че през нощта извън осветените градове ще могат да наблюдават спускането на спасителната им капсула. Новината предизвиква масово напускане на Цюрих, а железниците пускат допълнителни влакове, за да извозват ентусиастите. Объркани от истерията в посолството на САЩ дори започват да празнуват. А първите астронавти стъпват на Луната чак 2 години по-късно.   На 1 април 1950 г. германският вестник „Ваисбаденер тагблат” обявява, че в покрайнините на града се е разбила летяща чиния. На първа страница изданието публикува снимка на дребно еднокрако извънземно, открито край отломките от американски военни. Материалът предизвиква такъв интерес, че редакцията е принудена да публикува опровержение, но нещата не приключват до тук. Информатор изпраща копие от снимката на ФБР и агенцията лековерно я завежда в архива си с грешното заглавие „Марсианец в САЩ”. Три десетилетия по-късно ФБР я предава на уфолога Бари Грийнууд, който я включва като доказателство, че извънземни посещават Земята, в известната си книга „Инцидентът Розуел”. Снимката допринася за появата на мита, че извънземните са малки, сиви и с големи очи. Нейният автор, фотографът на „Ваисбаденер тагблат”, разкрива, че „извънземното” е подправена снимка на 5-годишния му син, който позира с военни от близката американска база.", "date": "2018.04.01", "title": " Първоаприлските шеги, които заблудиха хиляди\t\t\t"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d1%8e%d0%b6%d0%bd%d0%be/", "text": "Севернокорейският лидер Ким Чен Ун и съпругата му И Сол-джу присъстваха днес на първия концерт на южнокорейски поп музиканти в Пхенян от повече от едно десетилетие, предаде Франс прес. Информацията е на агенция Йонхап, която се позовава на южнокорейското министерство на културата. Концертът се състоя в момент на разведряване на обстановката на полуострова след две години на напрежение, дължащо се на ядрените и ракетни опити на Северна Корея.  Общо 120 южнокорейци пристигнаха вчера в Пхенян. Сред тях има 11 музикални групи, танцьори, техници и майстори на таекуон-до. Двучасовият концерт тази вечер се състоя в големия театър в Източен Пхенян, който има капацитет от 1500 места. Ройтерс отбелязва, че севернокорейският лидер присъства за първи път на южнокорейско представление в столицата. Пхенянската телевизия показа кадри как той ръкопляска в такт с някои от изпълнените песни, а по-късно се ръкува с изпълнителите и се снима за спомен с тях.  Зимните олимпийски игри в Южна Корея послужиха за катализатор на бързото разведряване между двете Кореи, припомня АФП. Ким Чен Ун изпрати в Юга делегация, която включваше не само спортисти, а и собствената му сестра, която е важна фигура в севернокорейския режим. Последваха дипломатически контакти, довели до предложения за срещи на върха както между двете Кореи, така и между Вашингтон и Пхенян. На 27 април се очаква в Панминчжон да се състои среща между Ким Чен Ун и южнокорейския президент Мун Дже-ин. Датата за евентуална среща между Ким и президентът на САЩ Доналд Тръмп все още не е уточнена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Ким Чен Ун присъства на концерт на южнокорейски музиканти в Пхенян"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc/", "text": "По разпореждане на министър Николина Ангелкова експерти на Министерството на туризма влязоха на   в четиризвезден хотел във Велинград след сигнали от туристи за лоша хигиена и услуги, които не отговаряли на категорията на хотела. Това съобщиха от пресслужбата на МТ. Инспекцията в “СПА ХОТЕЛ СЕЛЕКТ” във Велинград показа, че на рецепцията няма обособено място за хора с увреждания, каквото се изисква за 4-звезден хотел. В проверените стаи липсвали някои от нужните консумативи, но не са установени повреди на контакти, каквито оплаквания имаше от туристи. На проверка в хотела е бил и екип на Комисията за защита на потребителите (КЗП). Експертите на министерството и комисията не са установили маломерни стаи. По-сериозно нарушение, санкцията за което обаче е в прерогативите на КЗП, е липса на сертификат за СПА центъра на хотела. Този документ е задължителен, за да може обектът да носи в името си СПА. За това нарушение по закон се издава наказателно постановление. За другите установени пропуски мениджмънтът на хотела ще получи предписания и ще трябва да ги отстрани по най-бързия начин. Експертите на Министерството на туризма ще направят контролна проверка на хотела в рамките на 2 седмици, за да се уверят, че условията, предлагани на клиентите, отговарят на изискванията за 4 звезди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Експерти на Министерството на туризма инспектираха 4-звезден хотел във Велинград след сигнали на туристи"}
{"url": "https://trud.bg/%d0%ba%d0%be%d1%81%d0%be%d0%b2%d1%81%d0%ba%d0%b8%d1%8f%d1%82-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d1%80%d0%b0%d0%b7%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0/", "text": "Косовският вицепремиер Фатмир Лимай, заяви, че Косово „не е ничий васал“ и че косовският премиер Рамуш Харадинай може да бъде сменен само от хората, които са го избрали, предава македонското електронно издание „Стандард“ . „Косово иска добри отношения с всички, но няма да бъде ничий васал“, заями Лимай, в отговор на  Реджеп Тайип Ердоган срещу Харадинай за това, че я осъдил екстрадирането на шестима турски граждани, за които Анкара твърди, че са гюленисти.  „Никой и нищо не може да ни заплаши, освен косовският народ. Той даде мандат на министър-председателя, той може да го смени. Никоя друга страна не може да му каже как да управлява косовското правителство“, допълни вицепремиерът. Шестимата турски граждани бяха арестувани в четвъртък в Косово, а след това екстрадирани по искане на Турция заради предполагаеми връзки с движението на Фетхуллах Гюлен, който, според Анкара, стои зад опита за преврат през юли 2016 година. В петък Рамуш Харадинай отстрани вътрешния министър и началника на разузнаването, заявявайки, че не е бил информиран за операцията по депортирането на шестимата турски граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Косовският вицепремиер разкритикува Ердоган: „Ние не сме васали на никого“"}
{"url": "https://trud.bg/%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d0%b2%d0%b2%d0%bc%d1%83-%d0%bd%d1%8f%d0%bc%d0%b0-%d1%80%d0%b5%d0%b0%d0%bb%d0%b5%d0%bd-%d1%80%d0%b8%d1%81%d0%ba-%d1%82/", "text": "Няма реален риск китайската космическа станция “Тянгун-1” да   над България, каза тази вечер   училище във Варна флотилен адмирал проф. Боян Медникаров. В Планетариума на учебното заведение от 28 март е сформиран оперативен щаб, който непрекъснато следи данните за движението на станцията. Разпадането на “Тянгун” се очаква да започне на 2 април, около 4 часа универсално време, обясни Медникаров. По думите му прогнозите са процесът да стартира над Атлантика, на около 5-6 хиляди километра от нашата страна. Твърде вероятно е докато стигне до нашите географски ширини станцията да се разпадне, но трудно може да се прогнозира какво ще бъде поведението на частите й, посочи Медникаров. Той допълни, че очакванията са те да засегнат по-скоро Италия и Испания, а не България. Медникаров допълни, че ако все пак на територията на нашата страна паднат осколки, хората не бива да ги пипат, защото са отровни.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Началникът на ВВМУ: Няма реален риск “Тянгун-1” да падне над България"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b3%d0%be%d0%bb%d1%8f%d0%bc-%d1%83%d1%81%d0%bf%d0%b5%d1%85-%d1%89%d0%b5-%d0%b5-%d0%b4%d0%b0-%d1%81%d1%82%d0%b0%d0%bd%d0%b5%d0%bc/", "text": "“Ако се преборим България да стане инициатор и средище за възстановяване диалога между Европа и Русия, ще е най-големият ни успех.” Това заяви в Бургас ексвътрешният министър Румен Петков, зам. председател на АБВ. За срещата във Варна преди броени дни, Румен Петков коментира, че големият печеливш от нея е Ердоган. Петков каза още, че подкрепя решението на правителството да не гоним руски дипломати, но с уговорката, че не бива да се казва”засега”, а “до представяне на доказателства”. “Българското правителство трябва да е по- категорично”, добави Петков и информира, че в Бургас през април ще бъде представена книгата на Джузепе Консуло, адвокат на Сергей Антонов по време на процеса за атентата срещу папата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Румен Петков: Голям успех ще е да станем средище за възстановяване на диалога Европа-Русия"}
{"url": "https://trud.bg/%d0%b0%d0%b1%d1%81%d1%83%d1%80%d0%b4%d0%b8-%d0%b2-%d0%b7%d0%b0%d0%ba%d0%be%d0%bd%d0%b0-%d1%81%d0%bf%d0%b8%d1%80%d0%b0%d1%82-%d0%b7%d0%b8%d0%bc%d0%bd%d0%b8%d1%8f-%d1%82%d1%83%d1%80%d0%b8%d0%b7%d1%8a/", "text": "Абсурди в няколко законови текста, отнасящи се за категоризацията на ски пистите в България, са сериозна пречка за развитието на зимния туризъм в страната, показа проверка на “Труд”. Последният пример за загуба, която претърпява инвеститор заради недомислията в нормативните разпоредби, е от няколко дни – 30 март. На фейсбук страницата на ски център Ком, намиращ се в Берковския Балкан обявиха, че въпреки прекрасните условия за зимни спортове и натрупалия сняг, от Комисията за защита на потребителите наредили затваряне на съоръженията. Аргументът е, че пистата не е категоризирана. Както “Труд” е писал в десетки свои разследвания по темата, на практика в България категоризираните писти са много малко. Причината е в член 73 от Закона за горите. В него е записано, че промяна на предназначението на поземлени имоти в горски територии се допуска за изграждане на ски писти. Но това означава, че за да се направи ново трасе, по което хората да карат ски или сноуборд, статутът на земята трябва да се промени от горска в урбанизирана територия. При това без смяна на собствеността. Проблемът е, че никой инвеститор няма да тръгне да променя статут на горска територия за лифт, камо ли за ски писта и да дава десетки милиони за подобна процедура, без да получи собствеността върху въпросната територия. Причината е, че на повечето места тези горски територии са публична държавна собственост. Отделно инвеститорът в крайна сметка ще трябва да плаща и наем за ползването на тези територии на Министерството на земеделието и горите. Така че и в най-оптимален вариант положението изглежда така – дават се милиони за промяна на статут и се правят писти, които се ползват най-много 4-5 месеца в годината, а накрая инвеститорът плаща и наем, тъй като не е собственик на земята, върху която са пистите. Заради това недомислие развитието на зимния туризъм и на Витоша, и в Рила, и в Стара планина не може да започне, тъй като модернизацията и изграждането на нови писти е блокирано. И ще бъде така, докато не бъдат направени промени в законите, най-вече в няколко члена и алинеи от Закона за горите. Заради недомислията в Закона за горите в България е невъзможна и модернизацията на лифтове, която също е част от развитието на зимния туризъм.  Според член 54 от нормативния акт, ремонтът на въжените линии се случва само по съществуващите им трасета. Повечето лифтове у нас са морално остарели и трябва да се подменят изцяло. Тази подмяна обаче на практика е ново строителство. Но за да се строи в горска територия, нейното предназначение трябва да бъде променено в урбанизирано, както при пистите. А това, както се разбра от текста вляво, е невъзвръщаема инвестиция.", "date": "2018.04.01", "title": " Абсурди в закона спират зимния туризъм у нас\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%b2-%d1%87%d0%b5%d0%bb%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Двама мъже са загинали на място при тежка катастрофа на пътя Ловеч – Троян, в района на разклона за ловешкото село Хлевене, съобщиха от ОДМВР – Ловеч. Инцидентът е станал около 19-20 часа тази вечер. Челно са се сблъскали два леки автомобила. Самоличността на жертвите все още се изяснява. Причините за катастрофата се изясняват. Няма други пострадали. Движението на автомобили в участъка е ограничено. За пътуващите от Ловеч за Троян се използва обходен маршрут по стария път за София, – село Микре –  пътен възел Абланица. За пътуващите от Троян за Ловеч обходният маршрут е през селата Казачево, Сливек и Горно Павликени.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Двама мъже загинаха в челна катастрофа на пътя Ловеч – Троян"}
{"url": "https://trud.bg/%d1%81%d1%8a%d0%b1%d0%b8%d1%80%d0%b0%d1%82-%d0%b4%d0%b0%d0%bd%d1%8a%d1%86%d0%b8-%d0%b7%d0%b0-%d0%ba%d0%be%d0%bb%d0%b8-%d1%81-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8-%d0%bd%d0%be%d0%bc/", "text": "Хората, които карат луксозни автомобили с германски номера, ще трябва да платят дължимите за тях данъци в резултат на акция на НАП. Проверките на двете германски дружества Eurolink D GmbH и Eurolink e. K. Inh Evgenia Nikova във връзка с осъществяваната от тях дейност на територията на България по отдаване под наем и продажба на луксозни автомобили с чужда регистрация, още не са приключили. Това се казва в писмен отговор на министъра на финансите Владислав Горанов на въпрос на депутата Николай Александров от Обединени патриоти. Но са възложени 5 ревизии на клиенти на двете фирми, като 2 от тях са приключили и са установени задължения за 166 хил. лв. Започнали са и 37 проверки на фирми, които са клиенти на двете дружества, като 14 от тях са приключили с доброволно начисляване на дължими данъци за близо 89 хил. лв.", "date": "2018.04.01", "title": " Събират данъци за коли с германски номера"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%b1%d0%b0%d0%bb%d0%ba%d0%b0%d0%bd%d1%81%d0%ba/", "text": "Председателят на БСП Корнелия Нинова ще проведе срещи с лидери на социалистите от Европа. Конференцията трябва да подготви срещата в София на 16 Май, в която ще участват председатели на партии, премиери и комисари, организирана от ПЕС и домакинствана от БСП. Акцент на лидерската среща са Западни Балкани. С председателя на Демократическата партия на социалистите на Черна гора Мило Джуканович, Нинова ще подпише Меморандум за сътрудничество. На 4 април тя ще участва в Тирана на заседание на конференцията: „По какъв начин могат гражданското общество и икономическият сектор да допринесат към процеса на присъединяване?”", "date": "2018.04.01", "title": " Корнелия Нинова ще участва в балканска конференция в Черна гора и Албания “Пътят към Европейска балканска среща”"}
{"url": "https://trud.bg/%d0%b1%d0%b0%d0%bb-%d0%bd%d0%b0-%d1%86%d0%b2%d0%b5%d1%82%d1%8f%d1%82%d0%b0-%d1%81%d1%8a%d0%b1%d1%80%d0%b0-150-%d0%b4%d0%b5%d1%86%d0%b0-%d0%b2-%d0%b1%d0%b5%d1%80%d0%ba%d0%be%d0%b2%d0%b8%d1%86%d0%b0/", "text": "Празник „Децата на Берковица – цветята под Ком” се проведе в предбалканския град в края на седмицата. 150 момчета и момичета от училища, детски градини и ясли пяха, танцуваха и показаха възстановки на фолклорни обичаи за Лазаровден и Цветница. Малчуганите си устроиха и карнавал и дефилираха пред родители и гости с маските на приказни герои. Всички участници  получиха награди и много аплодисменти. Празникът „Децата на Берковица – цветята под Ком” се провежда вече за 15 –ти път в района. Инициатор и  организатор на събитието дълги години бе бившия депутат и председател на 39-тото Народно събрание доц. Борислав Великов, който и тази година присъства на фиестата. Заедно с кмета на Берковица инж. Милчо Доцов той поздрави децата и им пожела светли празници, здраве и успехи. От тази година празникът е част от  културният календар на община Берковица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Бал на цветята събра 150 деца в Берковица"}
{"url": "https://trud.bg/%d0%b2%d1%8f%d1%82%d1%8a%d1%80-%d0%bf%d0%be%d0%bc%d0%b5%d1%82%d0%b5-%d0%bf%d0%b0%d0%b2%d0%b8%d0%bb%d0%b8%d0%be%d0%bd%d0%b8-%d0%b2-%d1%88%d1%83%d0%bc%d0%b5%d0%bd/", "text": "Бурният вятър в Шумен буквално помете и разпиля десетина павилиона в центъра на града в неделя сутринта. Временните метални постройки са собственост на търговци, които от седмица продават български стоки в района край сградата на полицията. Изложението приключи в неделя, но времето не остави собствениците да ги разглобят и приберат, а ги разпиля, коментираха малцината минувачи в лошото време. Към 17 м в секунда е била най-високата скоростта на вятъра в Шумен рано сутринта, съобщиха от метеостанцията. От община Шумен уточниха, че нямат други данни за щети в региона, за който предварително беше обявен предупредителен жълт код. Спасителите от пожарната служба в Шумен получили сигнал за опасно надвиснала ламарина от жилищен блок в кв.”Еверест” преди обяд в неделя и помогнали да бъде свалена. Поривите на вятъра следобeд утихнаха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.01", "title": " Вятър помете павилиони в Шумен"}
