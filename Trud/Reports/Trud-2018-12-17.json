{"url": "https://trud.bg/%d0%bf%d0%b0%d0%ba-%d0%bb%d0%be%d0%b2-%d0%bd%d0%b0-%d0%b3%d1%8e%d0%bb%d0%b5%d0%bd%d0%b8%d1%81%d1%82%d0%b8-%d0%b2-%d1%82%d1%83%d1%80%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f/", "text": "Главната републиканска прокуратура в Анкара е издала заповеди за арест на 64 души от състава на сухопътните войски и от жандармерията по подозрение за членство в т.нар. „Терористична организация на гюленистите/паралелна държавна структура” (ФЕТО/ПДС), предадe DHA. От тях 35 лица са на действителна военна служба; има и 9 цивилни служители. Екипи на Отдела за борба с тероризма от Анкарската дирекция по сигурността провеждат операции за залавяне на заподозрените лица, посочва още ДХА.", "date": "2018.12.17", "title": " Пак лов на гюленисти в турската армия – арестуват 64 души от сухопътните войски и жандармерията"}
{"url": "https://trud.bg/%d1%80%d0%b0%d0%b7%d0%b4%d0%b0%d0%b2%d0%b0%d1%82-%d0%bd%d0%b0%d0%b3%d1%80%d0%b0%d0%b4%d0%b8%d1%82%d0%b5-%d0%b1%d0%b8%d0%b7%d0%bd%d0%b5%d1%81%d0%b4%d0%b0%d0%bc%d0%b0-%d0%bd%d0%b0-%d0%b3%d0%be/", "text": "Събитието ще се проведе на 16 януари 2019 г. На изключително тържествена гала-церемония ще се проведе юбилейното издание на наградите “Бизнесдама на годината”. Събитието, което е едно от най-сериозните в сферата на бизнеса в България, ще се проведе на 16 януари 2019 г., а притежател на конкурса и негов основен организатор е Евгени Минчев. Почетни патрони на конкурса в годините са били първите дами, председателите на парламента (ако са били жени), столичният кмет Йорданка Фандъкова, посланичката на република Южна Африка, а миналата година това беше министър Лиляна Павлова. Нетърпеливите да получат своите призове в съответните категории тази година са 11, измежду тях са бизнесдамите Яна Средкова, Таня Китик, Мая Хътчинс, Барбара Робъртс- Пейдж, Биляна Пецева, д-р Наталия Иванова. Почетен патрон на Бизнесдама на годината този път ще бъде министърът на икономиката Емил Караниколов, а почетен председател на конкурса – Цветелина Маймарова. Правилникът на конкурса допуска кандидатките да се номинират сами, или да бъдат номинирани от техни близки и служители, които да изтъкнат необходимите за наградата качества. Евгени Минчев посвещава гала-церемонията на добротата и благотворителността.  ", "date": "2018.12.17", "title": " Раздават наградите „Бизнесдама на годината“\t\t\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bb%d0%b5%d0%ba%d0%b0%d1%80%d1%81%d0%ba%d0%b8%d1%8f-%d1%81%d1%8a%d1%8e%d0%b7-%d0%be%d0%b1%d1%89%d0%b5%d1%81%d1%82%d0%b2%d0%be%d1%82%d0%be-%d0%b8%d0%bc/", "text": "Обществото има крещяща нужда от Национална педиатрична болница. Това заяв председателят на Българския лекарски съюз Д-р Иван Маджаров по   по повод скандала с болница „Лозенец”. „Сегашното решение е изцяло в правомощията на правителството и една голяма болница, която обхваща цялостно всички нужди в педиатрията, би била по-доброто решение. Не е наша работа да се месим дали една болница трябва да се закрие една болница, която е собственост на държавата. Така някой ще ни попита дали трябва да се закрива общинска и частна болница”, каза д-р Маджаров. Той допълни, че БЛС има опасения, че персоналът на болница „Лозенец” няма да има възможност да поеме натовареността на една бъдеща Национална болница. Д-р Маджаров коментира, че в новия бюджет на НЗОК има опит за въвеждане на ред при изписването на скъпи медикаменти и не са верни опасенията, че пациентите ще бъдат лекувани само с по-евтини лекарства. За БЛС не е обезпокоително поставянето на камери пред операционните зали, но те няма да постигнат желания ефект да се контролират различни кардиологични процедури, каза д-р Маджаров. „Вероятно се цели да се види дали точният лекар е бил на място. Самият факт, че не се притесни нито една голяма болница показва, че става въпрос за случаи, които са събота и неделя, а се отчитат през сряда или петък”, заяви д-р Маджаров.", "date": "2018.12.17", "title": " Шефът на лекарския съюз: Обществото има крещяща нужда от Национална педиатрична болница"}
{"url": "https://trud.bg/%d1%81%d0%be%d1%84%d0%b8%d1%8f-%d1%81-48-%d0%ba%d0%bc-%d0%bc%d0%b5%d1%82%d1%80%d0%be-%d0%b8-172-%d0%bd%d0%be%d0%b2%d0%b8-%d0%b0%d0%b2%d1%82%d0%be%d0%b1%d1%83%d1%81%d0%b0-%d0%be%d0%b1%d0%b7%d0%be/", "text": "Няма да има чакащи деца за забавачка Нощен обществен превоз ще има и догодина, обеща кметът Йорданка Фандъкова Най-мащабната модернизация на подземния и наземен градски транспорт от десетилетия е заложена в бюджета на София за догодина. Това обяви на семинар в Правец кметът на града Йорданка Фандъкова. 447.9 млн. лв. ще бъдат инвестирани в транспорт и инфраструктура през годината. Дължината на метрото ще стигне 48 километра с пускането на първите 8 станции от третата линия, като 306 млн. лв. от бюджета на общината отиват за строителството на първия и втория участък от третата линия от бул. “Владимир Вазов” до “Горна Баня”. 90% от автобусите в града догодина ще са нови и с екостандарт ЕВРО6, а общината инвестира 100 млн. лв. в 172 нови машини. Нощен транспорт ще има и догодина, остават и 4-те линии, въведени експериментално през април, стана ясно от думите на Фандъкова. Догодина пускат изцяло новото тролейбусно трасе от “Манастирски ливади” до “Люлин”. Ремонтират релсите по бул. “Цар Борис III” и по ул. “Каменоделска”. С 32,8 млн. лв. ще се купят 13 нови трамвая. С 47,5 млн. лв. ще се строят и ремонтират 15 основни улици и булеварди. Сред тях са части от булевардите “Филип Кутев”, “Монтевидео”, “Каблешков”, “П. Дертлиев”, “Първа българска армия”, “Линкълн”, Източната тангента и тунелът на НДК. 38 млн. лв. са предвидени за ремонти на улици, 4,5 млн. лв. за осветлението им. Проектобюджетът за 2019 г., който е за общо 1,623 млрд. лв., ще бъде разгледан от общинския съвет на 31 януари. Приоритет е и образованието със заложени 71,2 млн. лв. “Целта ни да няма чакащи за детски градини ще бъде изпълнена със строителството на заложените в бюджета 15 нови сгради за 18,8 млн. лв.”, каза Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " София с 48 км метро и 172 нови автобуса (обзор)\t\t\t"}
{"url": "https://trud.bg/%d0%b2%d0%be%d0%b4%d0%b0%d1%82%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d0%be%d1%82-1-%d1%8f%d0%bd%d1%83%d0%b0%d1%80%d0%b8-2/", "text": "Водата ще поскъпне от 1 януари, като най-значително ще бъде повишението в големите градове, реши на заседанието си Комисията за водно и енергийно регулиране. С 20 ст. ще се повиши цената на кубик вода в столицата и жителите на града ще плащат по 2,586 лв. за куб.м. вместо сегашните 2,354 лв. В Бургас водата ще доближи 3 лв. за кубик, при 2,729 лв. с ДДС досега. За Варна регулаторът предвижда цената да стигне 3,097 лв. за кубик, при 2,974 лв. в момента. Потребителите в Пловдив ще плащат 2,216 лв. за кубик, 2,967 лв. ще бъде цената в Монтана, а във Враца – 3,171 лв. Представителите на водоснабдителните дружества приеха решението на КЕВР за повишаване на цената на водата и посочиха, че един от основните фактори за това е поскъпването на тока. ВиК секторът е единодушен, че трябва да се преразгледат бизнес плановете им за 2019 г. Малко преди провеждане на заседанието в КЕВР пред сградата на Комисията се проведе протест срещу увеличението на цената на водата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.17", "title": " Водата поскъпва от 1 януари\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b8%d1%80%d0%b0%d0%bd-%d0%b1%d0%b8%d1%85-%d0%bf%d0%be%d0%b8%d1%81%d0%ba%d0%b0%d0%bb/", "text": "Министърът на външните работи на Иран Мохамед Джавад Зариф заяви, че да се иска от САЩ да започнат да спазват законите е да искаш от тях невъзможното и затова Техеран по-скоро би поискал от Вашингтон да стане „по-малко беззаконен“, пише Tehran Times. В понеделник Зариф написа в „Туитър“ част от забележките си по време на Политическата конференция в Доха, Катар. За възможни преговори със САЩ, външният министър каза: „Няма да говорим с никой, който поставя 12 условия, за да говори с някой, след като е нарушил резолюция на Съвета за сигурност, която насърчиха сами“. Той добави, че „ако някой трябва да изпълнява условия, това са тези, които трябва да изпълнят изискванията, като станат по-малко беззакони. Не искам от тях да започнат да спазват законите, защото това е да искам от тях невъзможното. Поне станете по-малко беззаконни“.  ", "date": "2018.12.17", "title": " Външният министър на Иран: Бих поискал от Вашингтон да стане „по-малко беззаконен“"}
{"url": "https://trud.bg/37-%d0%b8%d1%8f%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%be%d0%bd%d1%82%d0%b8%d0%bd%d0%b3%d0%b5%d0%bd%d1%82-%d0%bf%d0%be%d0%b5-%d0%b7%d0%b0%d0%b4%d1%8a%d0%bb%d0%b6%d0%b5/", "text": "Официална церемония по предаване и приемане на отговорностите между 36-ти и 37-и български контингенти, участващи в мисията на НАТО в Афганистан „Решителна подкрепа“ и награждаване на отличени военнослужещи се проведе в лагера на българския контингент на летище Кандахар в Афганистан. Актът за сдаване и приемане на правомощията между командира на 36-ти контингент полковник Веселин Василев и командира на 37-и контингент полковник Митко Димитров беше подписан в присъствието на председателя на комисията по сдаване и приемане полковник Христо Христов – началник на отдел „Операции” в Съвместното командване на силите, съобщиха от МО. В церемонията участваха командирът на Командването за тренировка, обучение, подпомагане и съветване-Юг в Кандахар бригаден генерал Джон Шанахан, заместник-командирът на Командването и командир на база „Летище Кандахар“ полковник Паул Ларсон и представители на коалиционните партньори, участващи в мисията на НАТО в Афганистан „Решителна подкрепа“. Със заповед на командира на Националния поддържащ елемент на САЩ в Афганистан генерал-майор Андрюс Попас бяха наградени с „Бронзова звезда“ командирът на 36-ти контингент полковник Веселин Василев, щабният офицер от състава на контингента подполковник Димитър Димитров, командирът на екипа от съветници подполковник Любомир Маринов и главният сержант на 36-тия контингент старшина Петър Симеонов. Българските военнослужещи от състава на 36-ти контингент бяха наградени с награден знак на НАТО за участие в мисията „Решителна подкрепа“. За подкрепата и поддръжката на българските контингенти и за приноса в опазването и поддържането на мира и сигурността в света със заповед на министъра на отбраната Красимир Каракачанов бяха отличени ръководители на структури от Командването за тренировка, обучение, подпомагане и съветване – Юг в Кандахар.", "date": "2018.12.17", "title": " 37-ият български контингент пое задълженията си в Афганистан"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d1%81%d0%b4%d0%b2%d1%80-%d0%bf%d0%be%d0%bb%d0%b8%d1%86%d0%b0%d1%8f%d1%82-%d0%ba%d0%be%d0%b9%d1%82%d0%be-%d0%b1%d0%b5%d1%88/", "text": "Полицаят, който  от автомобил на бул. „Ал. Малинов“, е без опасност за живота. Това каза на брифинг директорът на СДВР ст. комисар Ивайло Иванов. „В събота вечерта беше извършено прегазване на един от служителите на СДВР. Той в момента е в болница в тежко състояние, но няма опасност за живота му. Предстоят му операции, създали сме акция за кръводаряване. Разговарях вчера с него, той се държи добре, мъжко момче е и всички се надяваме, че ще се оправи. Още през нощта беше установен извършителят на това деяние. Към момента той е задържан в село, близо до София“, каза още ст. комисар Иванов и посочи, че е задържано и лицето, което му е помагало да се укрие. „В момента текста процесуално-следствените действия. Има открити количества наркотици и боеприпаси. Извършителят е криминално проявен по линия наркотици и има условна присъда за това, която е изтекла през 2016 г. Имаме данни, че той постоянно не се е подчинявал на полицейски патрули и именно това е бил и поводът за проверката“, заяви шефтъ на СДВР.", "date": "2018.12.17", "title": " Директорът на СДВР: Полицаят, който беше блъснат от автомобил, е без опасност за живота"}
{"url": "https://trud.bg/%d0%bf%d1%80%d0%b5%d0%b4%d0%b0%d0%b2%d0%b0%d1%82-%d0%bd%d0%b0-%d1%81%d1%8a%d0%b4-%d0%ba%d0%b2%d0%b5%d1%81%d1%82%d0%be%d1%80%d0%b8%d1%82%d0%b5-%d0%bd%d0%b0-%d0%ba%d1%82%d0%b1-%d0%be%d0%b1%d0%b7%d0%be/", "text": "Елена Костадинчев и Станислав Лютов ще отговарят за безстопанственост Обвинени са за 9 депозита Двамата квестори на фалиралата Корпоративна търговска банка (КТБ) Елена Костадинчев и Станислав Лютов отиват на съд за безстопанственост и ощетяване на Фонда за гарантиране на влоговете с над 1 млн. лева. Обвинителният акт е внесен в Софийския градски съд и двамата ще отговарят за умишлена безстопанственост в особено големи размери, която е и особено тежък случай, съобщиха от прокуратурата. Квесторите влязоха в КТБ, след като БНБ я постави под специален надзор на 20 юни 2014 г. и останаха в банката до обявяването й във фалит и назначаването на синдици. Прокуратурата твърди, че Лютов и Костадинчев умишлено са разпоредили да бъдат предсрочно прекратени и осчетоводени 9 индивидуални срочни депозита с привилегировани лихви. По този начин сумите били прехвърлени за изплащане към Фонда за гарантиране на влоговете. Според обвинителния акт, действията на квесторите са в нарушение на Закона за гарантиране на влоговете в банките, според който не се изплащат гарантираните размери на влоговете на тези, на които са били предоставени преференциални лихви. Така титулярите на сметките, сред които и известни политици, са получили обезщетения от 100 000 евро от Фонда и той бил ощетен с над 1 млн. лв. Разследването срещу квесторите започна още в средата на 2015 г. Тогава премиерът Бойко Борисов каза, че двамата квестори са позволили над 1000 договора за преференциални влогове да бъдат трансформирани в обикновени и така били източени 100 млн. лв. от КТБ. Квесторите ще отговарят само за 9 такива депозита. Костадинчев и Лютов са с мярка “подписка”. Ако бъдат признати за виновни, двамата квестори може да бъдат осъдени на затвор от 3 до 12 г.  ", "date": "2018.12.17", "title": " Предават на съд квесторите на КТБ (обзор)\t\t\t"}
{"url": "https://trud.bg/%d0%be%d1%82-%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%b1%d0%b8%d0%b1%d0%bb%d0%b8%d0%be%d1%82%d0%b5%d0%ba%d0%b0-%d1%80%d0%b0%d0%b7%d0%b4%d0%b0%d0%b2%d0%b0%d1%82-%d0%b1%d0%b5/", "text": "От библиотеката раздават годишните си награди, отчитат интерес и към литературните произведения на Венета Райкова Георги Господинов, проф. Николай Овчаров и Божана Апостолова са автори на годината в Столична библиотека. Библиотеката организира церемония по връчване на „Годишни награди“ 2018 г.: Писател на годината & Читател на годината 2018 г. На събитието ще присъства заместник-кметът на Столична община доц. д-р Тодор Чобанов. Церемонията ще се състои на 18 декември 2018 г., вторник, от 12:00 ч. в Американския център на Столична библиотека, пл. „Славейков“ 4А. На нея всички желаещи ще получат едногодишни читателски карти. Кампанията продължава още няколко дни. Желаещите могат да си вземат такива карти до 21 декември от 8.30 до 19 ч. в делничните дни, а в събота – от 9 до 15 ч. Ще бъдат раздадени награди за: Читател на годината, Писател на годината и Медии, популяризирали дейността на библиотеката. Писател на годината на Столична библиотека с Георги Господинов. Той е най-четен автор на художествена литература. Други най-четени ствременни български писатели в библиотеката са Владимир Зарев, Алек Попов, Захари Карабашлиев, Венета Райкова, Милен Русков, Михаил Вешим, Ивинела Самуилова, Розмари Де Мео, Неда Антонова, Стефан Цанев и др. Най-четен автор на научна и научно-популярна литература е проф. Николай Овчаров с „Един археолог пътешества по света“, „Перперикон и околните твърдини през Средновековието“, „Цар Калоян – пълководецът“ и „Шифърът на Перперикон“. Сред най-четените автори на научна и научно-популярна литература са: Юлияна Антонова, Георги Жеков, Елина Цанкова и Иван Михалев, проф. Георги Марков и др. Много четен автор в Столичната библиотека е и Анна Заркова с книгите „Големите убийства в България“, „Големите убийства“. Писател на годината в жанр детска литература е Божана Апостолова с поредицата за „Малката Божана“.  Читателите на Столична библиотека, които вече наброяват 52 хиляди, избират най-четените писатели въз основа на статистика за най-търсените им книги. На церемонията ще бъдат връчени награди в следните категории за читатели:  – Читател на годината – Христина Савова;  – „Виртуален читател“ – Галина Бончева;  – Читател на детска литература – Ема Николова (10 г.).  – Най-четящо семейство – сем. Георгиеви. С нас ще бъдат носители на миналогодишни награди на Столична библиотека, членове на Обществения съвет, журналисти, издатели, писатели, медии и наши партньори като Милен Русков, Елин Рахнев, Георги Константинов, Едвин Сугарев, Теодора Димова, Деян Енев, Калин Терзийски, Валерия Велева, Бойко Ламбовски, Мирела Иванова и др. Награждаваните през годините писатели и активните участници в кампаниите на Библиотеката на София ще подарят свои книги с автограф на училищните и читалищните библиотеки в район „Нови Искър“. На церемонията ще присъстват миналогодишни награди на Столична библиотека, членове на Обществения съвет, журналисти, издатели, писатели, медии и наши партньори като Милен Русков, Елин Рахнев, Георги Константинов, Едвин Сугарев, Теодора Димова, Деян Енев, Калин Терзийски, Валерия Велева, Бойко Ламбовски, Мирела Иванова и др. Награждаваните през годините писатели и активните участници в кампаниите на Библиотеката на София ще подарят свои книги с автограф на училищните и читалищните библиотеки в район „Нови Искър“.", "date": "2018.12.17", "title": " От Столичната библиотека раздават безплатни годишни читателски карти\t\t\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d0%b1%d1%80%d1%8e%d0%ba%d1%81%d0%b5%d0%bb-%d1%81-%d0%b1%d0%bb%d0%b0%d0%b3/", "text": "Там се обучават около 3000 деца в осем езикови секции Учениците от Европейското училище в Брюксел помагат на деца с благотворителен коледен концерт. Родните традиции ще оживеят в сряда на сцената в тържествената зала от 9:30 часа, благодарение на 150-те български деца, които учат в училището. Възпитаниците му се обединяват отвъд границите на езика и различните държави за благотворителен базар, на който гостите ще могат да купят коледни сувенири, картички и украшения, изработени с много любов. Дарените средства ще подпомогнат каузата на фондация „Надежда за малките“, която се грижи за деца, лишени от родителска грижа. Макар и далеч от родината българските деца, заедно с техните учители, полагат много усилия за популяризирането и запазването на нашите език, култура и традиции. С голямо старание всяка година те организират събития, свързани с официални за страната ни празници – изложби, концерти и тържества. Основната цел на проявата обаче е обединението и насърчаването на дарителството, дори и сред най-малките. В Европейско училище Брюксел 4 учат децата на български семейства, работещи в Европейските институции и живеещи в белгийската столица. Там се обучават общо около 3 000 ученици в осем различни езикови секции – английска, френска, немска, холандска, италианска, румънска, българска и естонска, където деца и учители работят в сътрудничество, толерантност и равнопоставеност. Българската секция в учебното заведение е открита през есента на 2012 година и е единствената в системата на европейските училища, която е форма на сътрудничество между членовете на Европейските общности. Тази система е създадена с Конвенция от 1957 година, която определя устава им и утвърждава тяхното културно многообразие. Учебното съдържание в тези училища е съобразено с Европейски образователни програми. В условията на многоезичност в тези училища се полагат специални усилия у децата да се възпитат европейски ценности и да се съхрани тяхната национална идентичност.", "date": "2018.12.17", "title": " Европейското училище в Брюксел с благотворителен концерт\t\t\t"}
{"url": "https://trud.bg/%d0%bc%d0%b5%d1%81%d1%82%d1%8f%d1%82-%d1%82%d1%80%d0%b0%d0%bc%d0%b2%d0%b0%d0%b8%d1%82%d0%b5-%d0%bf%d0%be-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b1%d1%83%d0%bb%d0%b5%d0%b2%d0%b0/", "text": "За догодина в София се предвижда ремонт на транспортния тунел при НДК и дългоочакваното изместване на трамвайните линии по бул. „Скобелев“ в северна посока. То е необходимо, за да не минават мотрисите близо до жилищните сгради, да вдига шум и да притеснява хората. Самите живеещи в района многократно са заявявали искането си за преместването на трамваите. Реконструкцията ще струва 12 млн. лв. и предстои да се обяви процедура за избоан на изпълнител, съобщи столичният зам.-кмет Дончо Барбалов по време на семинар в Правец относно бюджета на София за 2019 година.", "date": "2018.12.17", "title": " Местят трамваите по столичния булевард „Скобелев“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-306/", "text": "Марк Жирардели е собственик на „Юлен“ АД Представи всички оригинални документи в МОСВ. Легендата се срещна с трима министри за развитието на ски зона „Банско”.           15 см по-голям гледа българинът Купуваме телевизори с все по-широки екрани. Цената на най-търсения модел на изплащане е над 1000 лв.         Защо премиерът се разбърза за нов изтребител? Изнервя го разтакаването във времето или евентуалните политически изненади – коментар на Спирдон Спирдонов.         Партийните кърпежи в Изборния кодекс Пред урните за гласуване всички са равни – богати и бедни, гении и неграмотни, красиви и грозни. Гласуването по интернет не се прилага никъде по света, освен в Естония – анализ на д-р Борислав Цеков.             В Куба всички деца са образовани, ние не закриваме училища За кубинците България е цвете, казва Н. Пр. Каридад Ямира Куето Милиан – посланик на Хавана в България, в интервю за „Труд“.         Легенда по холивудски Силует на актьора Иван Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Вижте акцентите в броя на вестник „Труд“ във вторник, 18 декември 2018"}
{"url": "https://trud.bg/%d0%bd%d0%be%d0%b2%d0%b0-%d0%b3%d0%be%d0%b4%d0%b8%d0%bd%d0%b0-%d0%bd%d0%be%d0%b2%d0%b8-%d0%b8%d0%b7%d0%bd%d0%b5%d0%bd%d0%b0%d0%b4%d0%b8-%d0%b2-%d1%87%d0%b5%d1%80%d0%bd%d0%be-%d0%bc%d0%be/", "text": "Русия и Турция не искат други играчи от Босфора на север Около три милиарда евро струваше на Русия да се свърже с автомобилна и ж.п. връзка с Крим. Проект, за когото всички критици на Кремъл твърдяха, че този проект е невъзможен, провал, илюзия, но бе реализиран за рекордно време. Започнатият през 2016 г. мост над Керченския проток беше открит за автомобили през месец май и е дълъг 18,1 км. С това съоръжение Русия вече напълно контролира Азовско море. С откриването му съоръжението започна да създава проблеми за корабоплаването на Украйна и връзката й с пристанището й в гр. Мариупол (бивш гр. Жданов). Едно от най-големите търговски пристанища на страната, наричан още и „столица“ на тежката промишленост и черната металургия в Източна Украйна. Металургичните заводи „Азовстал“ са сред от най-големите в света. Освен него „затворен“ остана и град Бердянск. Това е основната военно-морска база на украинския флот в Азовско море. Вече се налага за всяко придвижване на военни, търговски и риболовни кораби да бъде искано разрешение от руската страна и тя да осигурява водещ кораб и лоцман. Естествено беше това положение да доведе до конфликти. Ескалацията настъпи когато Украйна изпрати два бронирани катера и морски влекач да усилят охраната в Азовско море. Русия реагира веднага и след преследване с кораби и авиация, катерите, заедно с морски буксир, бяха превзети, а екипажите на трите украински кораба – задържани. В момента ги очаква съдебен процес, като нарушители на държавна граница. Инцидентът даде повод на украинския президент Порошенко да наложи военно положение за 30 дни в 10 от пограничните области с Източна Украйна, Азовско и Черно море. Заради напрежението случаят беше поставен на разглеждане в Съвета за сигурност на ООН, а украинският президент поиска повишено присъствие от НАТО в Черно море. На фона на тези събития отново се заговори за евентуалните промени на съотношението на силите в Черно море. НАТО отговори с обща декларация в подкрепа на украинския президент и отправи призив към Русия за освобождаване на екипажите. От говорителката на организацията – Оана Лунджеску, беше заявено, че НАТО не предвижда увеличаване на групировката си в Черно море и счита възможностите на натовските черноморски държави Турция, Румъния и България за достатъчни. Беше подчертано, че във връзка с напрежението в региона съществено е усилено патрулирането в района на Черно море и от 80 за миналата година бройката на патрулите е нараснала до 120 за тази. В същото време всички са наясно, че напрежението ще се повишава през идващата година, като приготовленията за това започнаха. На първо място веднага след инцидента САЩ отправиха искане към Турция за пропускане на ескадрен миноносец през Босфора. Това веднага разбуди подозренията за разполагането на американска военна флотилия в Черно море, чак до притеснения за навлизането на самолетоносачи. Всичко това на този етап е немислимо, заради режима на ограничения, които налага Конвенцията от Монтрьо върху проливната зона на Дарданелите и Босфора, както и разполагането на военноморски кораби от държави, които не са черноморски. През 1936 г. за тази конвенция настоява Турция с цел да не се превръща това затворено, но важно стратегически море в неконтролируема арена за надпревара между флотилиите на великите сили. Конвенцията е изменяна няколко пъти и в сегашния си вариант дава право военните кораби на не-черноморски държави да присъстват не повече от 21 дни в Черно море, положение което недопуска постоянното дислоциране на чужда ескадра. Следващо ограничение вече определя и общия брой на корабите, не повече от 9 броя. Следва ограничение и по тонаж, водоизместимост до 15 хиляди, като общо цялата групировка не може да надхвърля 30 хиляди тона. Конвенцията разграничава съдовете и по вид и предназначение. Конвенцията  не забранява изрично преминаването на самолетоносачи през Проливите, но ограничението за тонажа съгласно чл. 14 за нечерноморските страни осуетява присъствието на модерни самолетоносачи, без да се наруши Конвенцията. Всеки един от 12-те самолетоносача на САЩ е с водоизместимост над 90 хил. тона. Възможно присъствие на ВМС на САЩ са корабите от вида „Тикондерога“ с водоизместимост от 9,8 хил. тона, „Арли Бърк“- 9 хил. тона и спомагателни към тях. Две подводници тип „Вирджиния“ – всяка с водоизместимост от 8 хил. тона. Евентуалното навлизане на кораби от двата типа са както притеснителни за Русия така и възможност за двете страни за взаимно разузнаване и отработване на новите си бойни тактики. Този тип бойни кораби са носители на управляемо ракетно оръжие (УРО) в компонента на универсалните пускови контейнери Мк-41. В тези контейнери от 122 до 96 бр. за двата вида могат да бъдат инсталирани както крилатите ракети „Томахоук“, така и ракетите SM-2 и SM-5 от системата „Аеджис“ (Aegis combat system), морският вариант на ПРО. Но по-притеснителното за Москва е възможността присъствието на този кораб на САЩ да даде увереност на украинската страна за нов опит за преминаване и то в навечерието на Новата година. Иначе присъствието на такава група от кораби не представлява сериозна опасност от рязко промяна на баланса на силите за дълго време в Черно море. Такова развитие е реалистично само при изменение на Конвенцията от Монтрьо. Промените се правят на определен период от 20 години, като последната дата беше през 2016 г. Тогава Турция се намираше в период на най-сериозната си криза с Русия след свалянето на руския самолет над Сирия от турските ВВС, но дори тогава Турция не посмя да направи изменения, защото точно тази конвенция защитава страната от пълно обграждане по морските й брегове. В момента Турция и Русия са в стратегическо партньорство по много въпроси, като общите енергийни проекти и военните операции в Сирия, което означава, че двете страни, които имат паритет по флот в Черно море и така те ще ограничават присъствието на трети мощен играч, способен да наруши статута на това за тях „вътрешно езеро“ във военно и енергийно отношение. За Новата година Турция е приготвила изграждането на нова военноморска база в Черно море. Новият военен обект ще се намира в град Сюрмене, на 40 км от град Трабзон, на 150 км. от Грузия и на 300 км. от Русия. Очаква се във военната база да служат 400 военни, както и да работят 200 цивилни. Някой специалисти предполагат, че това е предизвикано от инцидента в Керченския проток, но за такъв проект и за прилежащите към него разрешителни се заговори още преди година и половина. Това ще бъде третата военноморска база на Турция на черноморския бряг и девета в състава на ВМС. Към момента такива са на Средиземно море в гр. Мерсин и Искендерун, Акзас и Фоча в Егейско море, Чанаккале на Дарданелите, Босфора в Истанбул и Ерегли и Бертине в Черно море. Турската преса извежда и друга причина за новата база, като необходимостта от защита на проекта „Турски поток“. Спорна откъм аргументи теза от кого, защо и как?! Третата теза, е че флотът на Турция се нуждаел от база за разсредоточаване и стратегически маньовър. Когато става въпрос за „Турски поток“, съвсем възможно е Новата година да ни донесе нов подарък от Вашингтон, като този проект бъде включен под санкции наред със „Северен поток 2“, като противоречащ на интересите на САЩ в региона. Франсис Фенън, помощник държавен секретар по въпросите на енергоресурсите заяви, че „Турски поток“ е политически инструмент. А първият заместник-държавен секретар на САЩ Джон Съливан на брифинг в Министерския съвет, след срещата си с вицепремиера и министър на външните работи Екатерина Захариева, отново повдигна въпроса за продължението на „Турски поток“ през страната ни, като увери , че това е суверенно наше право. Това е така наистина, но въпреки, че е спорно правото на Конгреса на САЩ да налагат санкции над чужди държави, заради техни бизнес проекти, този факт си остава. Вижда се как се разви казусът срещу Иран, където ЕС се противопостави на санкциите от САЩ, но европейските фирми не. Така както и с китайската финансова директорка и дъщеря на собственика на „Хуауей“, задържана в Канада по искане на САЩ. Новата година в Черно море ще носи нови изненади.    ", "date": "2018.12.17", "title": " Нова година – нови изненади в Черно море\t\t\t"}
{"url": "https://trud.bg/%d0%b2%d1%83%d1%87%d0%b8%d1%87-%d0%bd%d0%b0-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5%d1%82%d0%be-%d0%b2-%d0%be%d0%be%d0%bd-%d1%89%d0%b5-%d1%81%d0%b5-%d0%b1%d0%be%d1%80%d1%8f-%d0%b7/", "text": "Президентът Александър Вучич заяви, че „ще се бори за Сърбия с цялото си сърце“ по време на заседанието на Съвета за сигурност на ООН за Косово, което ще се състои в понеделник, съобщи радио „Б92“. На извънредна пресконференция в Белград, Вучич обяви, че ще пътува до Ню Йорк на самолет на Air Serbia и ще представи „какво мисли Сърбия“, след като ръководителят на мисията на ООН в Косово (УНМИК) Захир Танин се изкаже пред Съвета. „И когато всички те се изкажат, след Тачи, аз ще мога да отговоря в края. Все още не съм взел решение в коя част да говоря английски или сръбски. Все пак не съм там, за да убеждавам нашия народ, а тези, които искат да ме чуят“, заяви Вучич. Държавният глава изпрати също поздравления на сърбите в Косово и им благодари за тяхната борба, като отбеляза, че кметовете на всички десет сръбски общини са изпратили ясно послание на Хашим Тачи кой е техният президент и коя е тяхната държава. „Армията на Косово бе формирана срещу интересите на сръбския народ. Тя не е заплаха за нашата армия, но може да заплаши оцеляването на нашите сънародници. Всичко това е противоположното на това, което казва Тачи“, отбеляза Вучич. Косовският президент Хашим Тачи също ще вземе участие в СС на ООН, който ще започне в 22 часа българско време. Тя се провежда по искане на Русия и Сърбия по повод решението на Прищина да формира косовска армия.", "date": "2018.12.17", "title": " Вучич: На заседанието в ООН ще се боря за Сърбия с цялото си сърце"}
{"url": "https://trud.bg/%d0%b2%d0%be%d0%b9%d0%bd%d0%b0-%d0%b2%d1%81%d0%b5%d0%ba%d0%b8-%d1%81%d1%80%d0%b5%d1%89%d1%83-%d0%b2%d1%81%d0%b5%d0%ba%d0%b8-%d0%b4%d0%b5%d0%bd-%d1%81%d0%bb%d0%b5%d0%b4-%d0%b4%d0%b5%d0%bd/", "text": "И като заваля сняг, та цяла седмица. Затрупа села и паланки. Мъжете притичват до избата и носят каничка ракия и туршия. Сядат със съседите на сладка приказка близо до бумтящата печка. Мир , тишина и спокойствие. Не, не съм класик , пък и това е приказка от минало време. Днес дори бумтящата печка е непозволена, защото замърсява въздуха. Днес всички са нервни, злобни дори – не им стигат парите за подаръци, годината не завършва така, както са искали. Води се война—всеки срещу всеки, ден след ден. Предупредиха ни дори, че в 22 часа на Бъдни вечер е най-големият риск от инфаркт. Народите се затварят в собствените си черупки , мечтите за обединения се изпаряват. Всеки народ се подготвя за най-лошото. Така е преди война. Късат се мирни договори, атентати взимат жертви. „Родени в Европа джихадисти убиват европейци християни“ /цитат/. Европейските лидери се снишават. Български журналисти се карат кой е бил по-близо до атентата. Разноцветни „жилетки“ завладяват улиците. Говори се реално за нова световна война. Ракетите са насочени към всички посоки. Все още водачите се срещат, целуват, но по-често се разминават. Българите и гърците се усмихват пред камерите, а се ритат по кокалчетата за една тръба-турската. У нас станахме свидетели на сензационен протест – работодателите вдигат хората си—цяла армия- срещу депутатите, които са обвинени в национално предателство. Протестират и срещу задаващите се увеличения на промишления ток. Набързо де решава токът за бита да порасне с 10-15 на сто. Вдигат цената на хляба и месото. Какъв риск имаше в 22 часа на Бъдни вечер? Премиерът показа добър тон и поздрави Сергей Станишев за преизбирането му за президент на ПЕС. Което не попречи на пропагандата да нарече Станишев „манекен на джендър-левицата“. Или да опише новия му луксозен дом, за „радост“ на привържениците му. Бойко поздрави Сергей, но не го направи Корнелия Нинова-“чакала разрешение от бюрото“.Тя подозирала Станишев в заговор с Бойко. Затова премиерът побързал с поздравленията. Като че ли спазването на добрия тон изключва подливането на вода на политическия противник. Корнелия не поздрави Сергей, но го направи Калоян Паргов-лидерът на софийската организация на БСП и даде пример за поведение и стил в политиката. Нямал кого да пита , защото шефът на ПЕС членува в столичната организация. Никой нищо не може да му каже. Наблюдавам отдавна Паргов , който постепенно се превърна във втория човек в БСП- не заради поста си, а заради аргументираните си позиции по разностранни теми—от проблемите на столицата до национални и международни . Той не влиза в конфликт с ръководството, но се отличава рязко от младоците в ръководството , които повтарят казаното от Корнелия като свое мнение. Паргов не е бегач на къси разстояния, а маратонец и има бъдеще , стига да не го намразят за това. Наблюдавам отдавна и Влади Горанов. В критични моменти за ГЕРБ, като например оставките на премиера, Горанов деликатно заема позиции, които не съответстват на поста му на министър на финансите. Възможно е това да е било забелязано и от други, затова не съм изненадан, че му се случи скандалът с апартамента, в който живеел без да плаща наем. Бойко Борисов може да се подразни от въпроса за „войната“ с президента Радев, но е факт , че срещу президента се води пропагандна война. Като „война“ се определят атаките срещу Десислава Радева. Президентът бива наричан „бърборко“ и други подобни. Естествено беше да се появят след това социологически данни, че рейтингът на Радев е паднал с няколко процента. Малки войни се водят, разбира се, и в самите редици на десница. Достатъчно е да се проследи спора между експрезидента Плевнелиев и депутата Георги Марков. Примерът на Орбан е само повод за любопитната полемика. Като напълно креативен фон на тази пред коледна атмосфера се появиха и гей билбордове из цялата страна. Било част от информационна кампания. Знаят хората , кога о ней-подходящото време за подобна кампания. Жертва на злобна кампания стана и Гришо, защото нямало да участва на турнира в София, а това означавало, че не е патриот. Подигра му се и самият министър на спорта. Не разбират ли тези хора, че Григор не може да назове истинската причина за нежеланието му да играе точно сега пред наша публика. Спомнете си кога Бербатов отказа да играе за националния отбор. Когато не беше в най-добрата си форма и не му вървеше футболната кариера. Естествено е, че би искал родната публика да му се радва, а не да го съжалява. Това е дълбоко вътрешен мотив и не се споделя публично. Не е ли в същото положение сега и Григор? А по въпроса за „единението“ се изказа и уважаемият политик Осман Октай. Като се присмя на т.н. „академици“,той стига о извода , „че единението е знаме на комунизма“. Достатъчно е да прочете , че целта на авторите не е да помирява около фактите от близката история, а само в името на бъдещето и целите , които да подобрят живота на нацията. Но кой кого да чуе в сегашната „суматоха“ /по Радичков/.   За коледните пожелания Бях пожелал на БНТ да продължи с промените, а на БТВ да започне промени. Като потвърждение на тези пожелания препоръчвам да се види как сутрешното предаване в празничните дни по БНТ, водено от Георги Любенов е вече значително по-интересно за гледане от това на дамския състав по самодоволната БТВ.        ", "date": "2018.12.17", "title": " Война – всеки срещу всеки, ден след ден\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d1%81-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%b5%d0%bd-%d0%b1%d0%b0%d0%b7%d0%b0%d1%80/", "text": "Благотворителен базар отвори врати в поморийското училище „Иван Вазов“. Той се нарича „Детска звезда” и в него ученици, родители и учители са подредили десетки шарени щандове, отрупани с лакомства, играчки, ръчно изработени картички, сурвачки и сувенири. Целта на хуманната инициатива е със събраните средства да се помогне на младежите от фондация „Свети Мина“, като част сумата традиционно се заделя и за поморийските ученици със специални образователни потребности. „Няма нищо по-хубаво от това да помогнеш на някого и да го накараш да се усмихне. Така се възпитават добри хора и се дава ценен пример на цялото ни общество“, каза кметът на Поморие Иван Алексиев по време на откриването на базара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Ученици с благотворителен базар"}
{"url": "https://trud.bg/%d0%bc%d0%b0%d1%80%d0%ba-%d0%b6%d0%b8%d1%80%d0%b0%d1%80%d0%b4%d0%b5%d0%bb%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82/", "text": "За един голям спортист животът е низ от състезания и победи, титли и купи. Но дори за великите шампиони в един момент идва краят. Тогава те са изправени на кръстопът – да лежат върху старите си лаври или да намерят нова насока в живота си. Марк Жирардели – един от най-великите в историята на алпийските ски, успя да пренесе победния дух от пистата в живота. Едва наскоро новият властелин на пистите Марсел Хиршер подобри рекорда на Жирардели за най-много Големи кристални глобуси. Марселито вече има 7, а легендата със своите 5 дълги години оглавяваше една от най-престижните класации в белия спорт. Има и 9 малки купи в отделните дисциплини, тъй като Марк беше един от последните велики майстори от старата школа, които можеха да карат във всички дисциплини. Липсва му само титла от супер-г, но там също има немалко победи в отделни състезания. Общо 46 пъти е стъпвал на най-високо стъпало на подиума в Световната купа, има 4 световни титли и още 7 медала от първенства на планетата. Единственият трофей, който му се изплъзна, бе олимпийското злато. Жирардели спечели два сребърни медала от Албервил 92, но първото място от най-престижния спортен форум така и остана недостижимо. Истинското доказателство за класата му обаче не е победата в едно определено състезание, а десетилетното му присъствие в световния елит. А след края на спортния му път и съдбата го свърза с България. „Първото ми посещение бе през 1979-а, на Европейската купа – разказва Марк. – Стори ми се, че хората са много бедни и оставих цялата си екипировка, заедно със ските, на няколко българи. Те все още ми се обаждат и ми казват как пазят моите неща 30 години по-късно.“ През 2005-а пък е поканен за специален гост на откриването на ски сезона в Банско. Тогава курортът под връх Тодорка все още е в „детска възраст“ и признанията от Световните ски награди са далеч в бъдещето. Но Марк, който е бил във всички водещи зимни центрове в света, веднага съзира потенциала на градчето. Банско му се отплаща топло – става почетен гражданин, а пистата „Бъндерица“, която приема състезанията от Световната купа, е кръстена на негово име. До компетентността му прибягна и министърът на туризма Николина Ангелкова. „Курортът се развива правилно, но не трябва да спира – смята Жирардели. – Ако не се направи пробив и не са инвестира в инфраструктура, ще загубим състезанието в дългосрочен план. Само тази година в Австрия са пуснати в употреба 13 кабинкови лифта, девет седалкови, един смесен и четири влека. За да бъде конкурентоспособна от икономическа гледна точка, всяка страна трябва да има пътища, по които да се пренасят стоки. Същото важи и за ски курортите. Ако не инвестираш в инфраструктура, ресторанти, хотели, лифтове, рано или късно ще загубиш интереса на туристите. България е туристическа страна, не само зимна дестинация. Банско има шанс да се превърне в един от водещите зимни центрове в света, но без инвестиции това няма как да се случи.“ Легендата оценява много високо проекта София да приеме зимни олимпийски игри за младежи, за който „Труд“ даде идея. „Това е уникална възможност за изграждане на имидж, може би най-хубавата реклама – смята Марк. – Олимпиадата е най-голямата спортна сцена, а младежките игри са шанс да се докоснеш до тях на по-малка цена. И все пак хората ще си кажат – явно в София качеството на туристическите услуги е много добро, иначе ФИС и МОК никога не биха отишли там.“ Но за големия шампион приоритет си остава развитието на ски центъра под Тодорка и пистата, която носи името му. „Много ми харесва да работя за Банско, аз съм лицето на курорта пред света, пред Международната ски федерация – признава Жирардели. – Разговорите за концесията вървят от 15 години. Мисля, че е време сериозно да се заемем с този проблем.“   Прави българско вино Австрийците, също като българите, смятат виното за своята национална напитка. А едно от нещата, които теглят родения в Лустенау Жирардели към България, е ферментиралият гроздов сок. От няколко години той поръчва на една от водещите ни изби да произвежда вино с името му – купаж от световния сорт „сира“ и българския „рубин“. „Това не означава, че съм се отдал на алкохола – обясни тогава Марк. – Просто съм ценител на качествените неща, както по отношение на виното, така и на спортната екипировка, която се произвежда от мое име.“   За него Без подкрепата му нямаше да има Световна купа Марк Жирардели е име от най-голяма световна величина, един от изключителните скиори на нашето съвремие. Той е не само рекламно лице, а и посланик на Банско вече 15 години. Мисля, че си върши работата перфектно и много по-добре от всички нас, защото няма нужда да убеждава много дълго който и да било. Просто Жирардели е такова име, че никой не може да му откаже да дойде. Никой не може да подложи на съмнение експертизата и знанията му на тема ски, курорти и писти. Помощта му през годините е наистина неоценима. Без неговата подкрепа и помощ нямаше как да се случи пистите да отговарят на световните стандарти и на Световната купа.   Чест е, че ни съветва Изключителна чест е, че Марк Жирардели се съгласи да работи като съветник на министъра на туризма. Жирардели е легенда в ски спорта. Той работи за България и представлява страната ни още от 2005 г. Изключително много харесва нашата държава и знае какъв е нашият потенциал, особено в зимния туризъм.   Хора като него ни признават, а тук ни плюят Искам да поздравя Марк, че за пореден път посрещна началото на ски сезона в Банско. Той наистина е голям приятел на нашия курорт. Благодаря му за високата оценка, която поставя на Банско, защото мнението му е много ценно за нас. Жалко е, че хора от чужбина като Марк Жирардели или Томба ни признават, а само в България ни плюят.", "date": "2018.12.17", "title": " Марк Жирардели – Посланикът"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%b7%d0%b0%d0%bf%d0%be%d1%87%d0%bd%d0%b5-%d0%bd%d0%be%d0%b2%d0%b0-%d0%b2%d0%be/", "text": "Турската армия е завършила подготовката за евентуална операция на изток от река Ефрат в Сирия, която може да започне всеки момент, заяви днес турският президент Реджеп Тайип Ердоган, цитиран от турския телевизионен канал НТВ. Ние можем да започнем операциите на територията на Сирия всеки момент. Нашата храбра армия е завършила подготовката и плановете за това. Можем да влезем ненадейно някоя нощ, каза Ердоган в изказване в Коня. Той подчерта, че при операцията няма да пострадат американските военнослужещи, намиращи се в контролираните от сирийските кюрди райони. Ердоган каза също, че е обсъдил въпроса за евентуална операция с американския президент Доналд Тръмп, който е дал положителен отговор. Турският държавен глава обяви на 12 декември, че до няколко дни Анкара ще започне операция на изток от р. Ефрат в Сирия срещу сирийската кюрдска милиция Сили за защита на народа, която Анкара разглежда като терористична организация, свързана с Кюрдската работническа партия /ПКК/. От 2016 г. насам Турция проведе две военни операции на територията на Сирия – „Ефратски щит“ и „Маслинова клонка“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.12.17", "title": " Ердоган: Турция може да започне нова военна операция в Сирия всеки момент"}
{"url": "https://trud.bg/%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%ba%d1%8a%d0%bc-%d0%bf%d0%be%d1%81%d1%80%d0%b5%d0%b4%d0%bd%d0%b8%d0%ba%d0%b0-%d0%b4%d1%8e%d0%bb%d0%b3%d0%b5%d1%80%d0%be%d0%b2-%d0%bd%d0%b0-%d1%81/", "text": "Подсъдимите за получаване на подкуп от 70 000 евро – отстранената кметица на „Младост“ Десислава Иванчева, бившата й заместничка Биляна Петрова и посредникът в престъпната схема Петко Дюлгеров, също бивш кмет на столичния район – са обсъждали какво смятат да правят с парите, спечелени от корупция. Това се разбира от стенограмата на разговора между тримата, записан с разрешени от съдия специални разузнавателни средства (СРС), непосредствено след като изнудваният предприемач Александър Ваклин е предал предварително белязани банкноти в евро, съобщи  , публикувайки още от записаните разговори. Преди две седмици стенограмите от СРС-та бяха разсекретени от Специализирания наказателен съд, а „Правен свят“ публикува отделни части от тях, с оглед високия обществен интерес по делото. Четвъртата част от поредицата разкрива подробности за случилото се в последното денонощие преди ареста на престъпната група. Записите отново потвърждават, че Иванчева умишлено е забавила преписките на Ваклин, с цел облага, както и че след получаването на подкупа, тя изразява готовност незабавно „да ги пусне“. Става ясно още, че Десислава Иванчева е имала желание да получи парите още в понеделник – първият работен ден след срещата със строителя в кабинета й, проведена в петък вечер. На няколко пъти бившата кметица по недвусмислен начин дава да се разбере, че ако не получи договорения подкуп преписките на Ваклин няма да се предвижат. От проследената комуникация се разбира също така, че престъпното трио е прилагало идентични схеми за изнудване, като тази към Ваклин, и спрямо други инвеститори, до степен, че се е налагало да се водят записки. Денят е 16 април (понеделник). Първият работен ден след петък – 13-ти април, когато Ваклин за първи път се видя „очи в очи“ с тогавашната кметица Десислава Иванчева и Биляна Петрова. След като подкупът е останал непредаден, комуникацията между изнудвания и посредника се възстановява по обедно време в понеделник. Ваклин звъни на Дюлгеров, за да му потвърди, че парите са налични, но за да ги предаде очаква действия от страна на кметицата – да препрати документите му към Столична община: Петко Дюлгеров прави многократни опити да се свърже с Иванчева и Петрова, но безуспешни. Както по-късно самата Десислава Иванчева му обяснява, в понеделник сутринта двете участвали в няколко мероприятия на общината. Докато очаква връзка с тях, Дюлгеров намира начин да се добере до информация за преписките на Ваклин, като се обажда на секретарката на Иванчева, която познава от времето, в което е бил кмет на „Младост“. Малко по-късно Иванчева звъни на Дюлгеров. От разговора им, който е изключително предпазлив и лаконичен, става ясно, че тя умишлено не е повдигала темата за подкупа по време на срещата й с Ваклин, защото за това отговарял „Пепи“ (Петко Дюлгеров). Следват няколко часа, в които Дюлгеров провежда кратък разговор с Биляна Петрова, като двамата се уточняват да се чуят отново по-късно. Около 20.30 часа Дюлгеров звъни на телефона на Петрова. Двамата говорят отново за преписките на Ваклин и начина, по който следва да бъдат изпратени от Община „Младост“ до Столична община. Телефонният разговор се провежда в присъствието на Иванчева. Това се разбира когато Дюлгеров и Петрова се уточняват за среща на другия ден – вторник, 17 април. Тогава Иванчева взима телефона на Петрова и дава да се разбере, че иска да получи парите още същата вечер. Дюлгеров се обажда на Ваклин и двамата се уточняват да се видят в 10.00 часа на 17 април в заведение на ул. „Раковска“, за да може да бъдат предадени „документите“, както изнудващите са наричали парите за подкупа. Денят е 17 април (вторник). От записа на разговора между Биляна Петрова и Десислава Иванчева се разбира, че за двете официалното работно време е относително понятие. Записът е направен минути преди 9 часа. Междувременно Александър Ваклин и Петко Дюлгеров се срещат в заведение на улиците „Раковски“ и „Ген. Гурко“, където парите по първата вноска от 70 000 евро от искания подкуп най-накрая са предадени. Дюлгеров влиза в контакт с Иванчева и Петрова, но променят мястото на срещата си, за да не са близо до Столична община. Новото място е заведение, отново на ул. „Раковски“, до градинката на бившия ресторант „Кристал“. Там триото прекарва около един час, а обсъжданите теми се оказват доста любопитни – от това какво да се прави с придобитите чрез корупция средства, до планиране на конкретни действия срещу инвеститори, които Иванчева не харесвала. Триото обсъжда дори как да намери доверени лица, които да управляват бизнес проектите им, за да не попаднат в конфликт на интереси. От записите става ясно още, че тримата умишлено са без или с изключени телефони, т.е. службите са успели да приложат специалното разузнавателно средство чрез друг технически способ. По част от обсъжданите теми тримата говорят с кодови думи – „ливанците“, „нещата“ и др. Когато провеждат този разговор – Иванчева, Петрова и Дюлгеров вече са взели парите. Кметицата се сеща, че трябва да изпълни и ангажимента си. И макар всичко да се прави по аматьорски конспиративно, оказва се, че Десислава Иванчева дори си води бележки, за да не забравя какви ангажименти и срещу какво е поемала. Минути по-късно срещата приключва и тримата се разделят. Десислава Иванчева и Биляна Петрова са арестувани пред Спортната палата, а Петко Дюлгеров близо до Народния театър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Иванчева към посредника Дюлгеров на срещата за подкупа: Да ме подсетиш да кажа да пуснат преписката (СТЕНОГРАМИ ОТ СРС)"}
{"url": "https://trud.bg/%d1%88%d1%83%d0%bc%d0%b0%d1%85%d0%b5%d1%80-%d1%81%d1%82%d0%b0%d0%bd%d0%b0%d0%bb-%d0%be%d1%82-%d0%bb%d0%b5%d0%b3%d0%bb%d0%be%d1%82%d0%be/", "text": "Михаел Шумахер вече не е на легло и на животоподдържащи системи, съобщи британското издание   като се позова на баща му Ролф. Семейството на седемкратния световен шампион във Формула 1 пази ревниво подробности около състоянието му след инцидента през декември 2013-а. Тогава Михаел удари главата си при падане на ски и дълго бе в изкуствена кома. Според последните информации обаче легендата вече е на крака и живее в къщата си край Женевското езеро. Първоначално се смяташе, че той е в пристройка, която е оборудвана като болнична стая. Все пак за него все още се грижи екип болногледачи, чиято издръжка е 55 000 евро седмично. Наскоро президентът на ФИА Жан Тод, който беше шеф на Шуми във „Ферари“ обяви, че двамата гледали заедно Гран при на Бразилия.  ", "date": "2018.12.17", "title": " Шумахер станал от леглото"}
{"url": "https://trud.bg/%d0%be%d1%89%d0%b5-25-%d1%84%d0%b8%d0%bb%d1%82%d1%80%d0%b8-%d0%b7%d0%b0-%d0%ba%d0%be%d0%bc%d0%b8%d0%bd%d0%b8-%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b2-%d1%81%d0%be%d1%84%d0%b8%d1%8f/", "text": "Столицата ще има собствена система за измерване на въздуха  Уличните кучета са намалели с 65% По европрограми през 2019г. ще бъдат доставени и монтирани 25 филтри за комини на частни сгради в София, съобщи зам.-кметът на града Йоана Христова. По проект „Ефективно използване на новите технологии за чист атмосферен въздух“ (AIRTHINGS), е проведена процедура за „Доставка и монтаж на филтри за горивни инсталации в домакинства с мощност до 50 kW, разположени на територията на Столична община“ с прогнозна стойност 78 210 лв. Общината ще стартира и своя програма за поставяне на филтри. София ще има мобилна автоматична станция и мрежа от 22 сензора за измерване на качеството на въздуха. 129 млн. лв. е бюджета за чистота. Ще мият улиците 24 пъти годишно, което е двойно по-често. Рекултивират старите сметища в кв. „Суходол“, в с. Долни Богров и депо „Садината“. Изграждат на център за биомаса в „Хан Богров“. Има възможност за предоставяне на домакинствата на 300 комплекта контейнери (до 240 л.) за разделно събиране на отпадъци. По европрограми през идните години ще се подменят отоплителните инсталации на 20 000 домакинства с цел по-чиств въздух. „Важен приоритет в работата ни през 2019 ще са дейностите, насочени към трайно подобряване качеството на атмосферния въздух и по-конкретно това ще е изпълнението на дейности, свързани с подготовката за подмяна на отоплителните инсталации на домакинствата, по който вече имаме покана за кандидатстване от ОПОС. С помощта на този проект, както и с проекта по Life+, който също е насочен към подпомагане подмяната на старите печки на домакинствата, очакванията ни са за 3 години да подменим 30% от старите отоплителни инсталации на домакинства в Столична община, които се отопляват на твърдо битово гориво. Тази подмяна ще бъде една нелека, но значима и устойчива мярка за подобряване качеството на въздуха в София“, обясни още  зам.-кметът Йоана Христова. Предстои ремонт на част от коритото на р. „Лесновска” за над 1 млн. лв., почистване на част от коритото на р. Искър за 1, 5 млн. лв. За 3 млн. лв. са предвидени превантивни мерки за недопускане на кризисни ситуации, предизвикани от намалена проводимост на речните корита. Поддържат язовири със 100 000 лв. Направено е предпроектно проучване за реализиране на покривни фотоволтаични инсталации за зоологическата градина и приюта за безстопанствени животни – с. Горни Богров. Извършено е ново преброяване на безстопанствените кучета в София, което показва намаляване на кучетата с над 65 % в сравнение с броят им през 2007 г. През 2019 г. предстои да бъдат реновирани и изградени 126 детски площадки в 24 района. „17,9 млн. лв. инвестираме във възстановяване на паркове – продължаваме ремонтът на Западен парк, както и нови алеи и облагородяване на Южен парк, Северен парк, Борисова градина и парк „Заимов“. От тях 4,5 млн. лв. ще инвестираме във възстановяване на детски площадки. Отделно 10 млн. лв. ще инвестира общинското дружество „Софийски имоти“ в разширението на парк „Възраждане“ и изграждане на първия аквапрак. 693 хил. лв. инвестираме в продължаващата реконструкция на зоологическата градина“, каза столичният кмет Йорданка Фандъкова.", "date": "2018.12.17", "title": " Още 25 филтри за комини монтират в София\t\t\t"}
{"url": "https://trud.bg/%d0%b4%d0%be%d1%81%d1%82%d0%b0%d0%b2%d0%b8%d1%85%d0%b0-%d0%bd%d0%be%d0%b2%d0%b8-%d0%b0%d0%b2%d1%82%d0%be%d0%b1%d1%83%d1%81%d0%b8-%d0%bd%d0%b0-%d0%b4%d0%b2%d0%b5-%d1%83%d1%87%d0%b8%d0%bb%d0%b8%d1%89/", "text": "В навечерието на Коледа, по настояване на община Свищов, МОН предостави два нови училищни автобуса за средните училища „Николай Катранов“ и „Димитър Благоев“ в крайдунавския град. След като на 17 декември отец Михаил Миронов освети новите придобивки, кметът на Свищов Генчо Генчев и председателят на Общинския съвет д-р Кристиян Кирилов връчиха ключовете от автобусите на директорите на двете училища. Водени от стремежа за осигуряване на качествени и безопасни условия при придвижването на пътуващите ученици от и до училище, в края на годината ръководството на Общината отправи искане пред Министерството на образованието и науката за два нови училищни автобуса. Морално остарелите и амортизирали налични автобуси в двете училища не бяха безопасни за транспортирането на децата и това беше причината да се настоява за тяхната подмяна с нови.  ", "date": "2018.12.17", "title": " Доставиха нови автобуси на две училища в Свищов"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d1%8a%d1%80%d0%b1%d0%b8%d1%86%d0%b0-%d1%81-300-%d0%bf%d0%be%d0%b4%d0%b0%d1%80%d1%8a%d0%ba%d0%b0-%d0%b7%d0%b0-%d0%bd%d0%b0%d0%b9-%d0%bc%d0%b0/", "text": "Близо 300 подаръка за възпитаниците на детски градини в община Върбица е приготвил кметът Мердин Байрям. Коледните тържествата започват тази седмица и градоначалникът е поканен да гостува във всички 12 забавачки във Върбица и населените места. По традиция на прага на Новата година кметът приготвя играчки-изненади, подходящи за момиченца и момченца, разказаха директорки. Отделно Дядо Коледа също изпълнява желанията на най-малките върбичани. В понеделник беше даден старт на Коледните празници във Върбица и градоначалникът посрещна коледари от ДГ „Славейче“, които огласиха кабинета му с песни и благопожелания. Както повелява традицията, домакинът ги дари със символична сума и дарове. За здраве беше сурвакана и кметската администрация.  Снимка Община Върбица 4 прикачени файла", "date": "2018.12.17", "title": " Кметът на Върбица с 300 подаръка за най-малките жители\t\t\t"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d1%8a%d0%b4-%d0%bd%d0%b0%d0%b7%d0%bd%d0%b0%d1%87%d0%b8-%d0%bd%d0%be%d0%b2%d0%b0-%d0%b5%d0%ba%d1%81%d0%bf%d0%b5%d1%80/", "text": "Апелативният съд в Бургас назначи допълнителна психиатрично-психологическа експертиза на 15-годишния Иван, която да покаже дали момчето е съзнавало действията си, извършвайки тежко престъпление – през лятото на 2017- та година  , за което е осъден на 8 години затвор. Делото се гледа при закрити врати в понеделник. Защитата на тийнейджъра твърди, че е представила нови доказателства, с които иска вещите лица да отговорят на допълнителни въпроси. Те трябва да докажат дали момчето, което е с лека степен на умствена изостаналост е вменяемо и дали е осъзнавало действията и постъпките си в деня на убийството. Заключението на първата експертиза беше, че Иван е разбирал и ръководел действията си и може да носи наказателна отговорност. Той беше признат за виновен в жестокото убийство на Никол. Тялото на детето беше открито на 20 август 2017 година в асансьор в жк „Меден рудник“ с прободна рана във врата. Иван намушкал Никол, най-вероятно, защото му отказала целувка, оставил я в асансьора, а после отишъл да играе с другите деца. В понеделник родителите на Иван отново коментираха, че не вярват синът им да е убиец и че може да има намеса и на трето лице. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Апелативният съд назначи нова експертиза вменяем ли е Иван, убил малката Никол"}
{"url": "https://trud.bg/%d0%bd%d0%b0%d0%b4-1000-%d0%b5%d0%bd%d0%b4%d0%be%d1%81%d0%ba%d0%be%d0%bf%d1%81%d0%ba%d0%b8-%d0%bf%d1%80%d0%be%d1%86%d0%b5%d0%b4%d1%83%d1%80%d0%b8-%d0%b8%d0%b7%d0%b2%d1%8a%d1%80%d1%88%d0%b8%d1%85%d0%b0/", "text": "Над 1000 ендоскопски процедури са извършени за 2018 година в ендоскопския кабинет в Първо вътрешно отделение на болницата в Горна Оряховица. В кабинета основно работят гастроентеролозите д-р Любомир Костурков и сина му д-р Илко Костурков. „През кабинета са преминали пациенти с различни диагнози: гастрити, диафрагмални хернии, езофагитни промени, язви на стомаха и дванадесетопръстника, дивертикули на дебелото черво, хронични и уцерозни колити“, коментира д-р Костурков младши. За годината са извършени и 95 полипектомии. За периода са регистрирани над 50 новооткрити злокачествени образувания. Някои от тях са диагностицирани на ранен етап, което дава възможност за пълното оздравяване на пациента. В други случаи те не са уловени навреме, което пък довежда до тежка и продължителна терапия.  Най- много – 32 на брой, са злокачествените образувания на дебелото черво, следвани от тумори на стомаха, черния дроб и панкереаса. Пациентите, прегледани в кабинета, са от целия регион- от общините Горна Оряховица, Велико Търново, Лясковец, Елена, Стражица, Златарица. От няколко месеца, след закупуването на допълнителни устройства към съвременната ендоскопска апаратура, стана възможно извършването на ендоскопски мукозни резекции (усъвършенстван метод за отстраняване на предракови образувания от дебелото черво и стомаха). При навременна диагностика и адекватни мерки от страна на медиците, пациентът може да си спести редица усложнения. В тази връзка д-р Илко Костурков препоръчва всички пациенти с новооткрит анемичен синдром, продължителни коремни болки, кървене, нарушен ритъм на дефекация, веднага да се насочват към гастроентеролог за уточняване на проблема.", "date": "2018.12.17", "title": " Над 1000 ендоскопски процедури извършиха за година в болницата в Горна Оряховица"}
{"url": "https://trud.bg/%d0%b5%d0%bb-%d0%bc%d0%b0%d0%b5%d1%81%d1%82%d1%80%d0%be-%d1%81-%d0%bc%d0%be%d1%89%d0%bd%d0%b0-%d0%b0%d1%82%d0%b0%d0%ba%d0%b0-%d1%81%d1%80%d0%b5%d1%89%d1%83-%d0%bb%d0%b5%d0%b2%d1%81%d0%ba/", "text": "Нестор Ел Маестро изстреля мощен залп срещу „Левски“ за финал на футболната година. ЦСКА вледени „Ботев“ в снежния мач в неделя с 2:1 и остана на шест точки зад „Лудогорец“. „ Беше важно да останем в битката за титлата, макар и разликата да е голяма – рече Ел Маестро. – Не искахме да сме като „Левски“. За тях всичко приключи и пролетта им ще е скучна.“ „ Левски“ е на 10 точки зад „Лудогорец“ и на четири зад ЦСКА. „Сините“ доста заяждаха Ел Маестро след победата с 1:0 във вечното дерби, когато на „Герена“ сериозно мечтаеха за злато. Но в последните два месеца сезонът им се срина. ЦСКА и „Ботев“ изиграх леден мач върху ужасяващ терен на „Българска армия“, „пригоден“ за игра благодарение на „червени“ фенове, които се включиха в чистенето. Съдиите и делегатите обявиха, че двата клуба настояват да играят. А основна заслуга за желанието бе фактът, че почти всички футболисти имаха билети за коледни празници – българите за почивка в чужбина, а чужденците – за родния край. Ако двубоят бе останал за понеделник, трябваше да се взимат напълно нови. Треньорът на „Ботев“ Николай Киров обаче странно се отметна от позицията на „Ботев“. „Не искахме да играем, условията не бяха нормални – каза наставникът. – Важно бе кой ще сбърка. Стояхме час и половина да чакаме и после пак играхме в ненормална среда.“ Йордан Минев изигра последния си мач за „Ботев“. След Нова година защитникът ще играе при лидера във втора лига „Царско село“.", "date": "2018.12.17", "title": " Ел Маестро с мощна атака срещу „Левски“"}
{"url": "https://trud.bg/%d0%bc%d0%b2%d1%80-%d0%b7%d0%b0%d0%ba%d0%be%d0%bf%d1%87%d0%b0-%d0%b4%d0%b2%d0%be%d0%b9%d0%ba%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8/", "text": "Служители на сектор „Измами“ – ГДНП, ОДМВР-Кюстендил и СДВР са установили мъж (33 г.) и жена (24 г.) като съпричастни в телефонна измама. На 14 декември те успели да заблудят 76-годишна жена от София по схемата „съдействие на полицията“. Мъжът и жената – и двамата криминално проявени, са задържани непосредствено след като взели 13 100 лева и златни накити. В момента на задържането в тях са намерени вещи, свързани с осъществяваната от тях престъпна дейност, инкриминираната сума и златните накити, обект на престъплението. По случая е образувано бързо производство. 33-годишният е с наложена временна мярка за задържане за срок до 72 часа. Той е привлечен като обвиняем. Работата по случая продължава под надзора на Софийската районна прокуратура.", "date": "2018.12.17", "title": " МВР закопча двойка телефонни измамници, взели 13 100 лева от баба"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bb%d0%be%d0%ba%d0%be-%d1%81%d0%be%d1%84%d0%b8%d1%8f-%d1%81%d0%b8-%d0%b2%d1%8a%d1%80%d0%bd%d0%b0-%d0%b4%d0%be%d0%b4%d0%b8/", "text": "Младен Додич е новият старши треньор на „Локомотив“ (София). Сръбският специалист пристигна в понеделник в София за заключителни преговори с президента на клуба Иван Василев. Двете страни бързо намериха допирни точки преди да подпишат контракта. А договорът е до лятото на 2020 година. 49-годишният наставник бе водил разговори с ръководството на „червено-черните“ още в края на миналата седмица и бе останало единствено формално подписване на контракта. Той заменя начело на тима Ангел Колев, който преди дни бе освободен. Почти сигурно обаче легендата на „железничарите“ ще остане на работа в клуба.  Додич познава отлично обстановката на стадион „Надежда“, където работи до това лято. Опитният наставник, водил за последно „Радник“ (Сурдулица) в своята родина,  бе много близо да класира „Локо“ в Първа лига. През юни тимът игра бараж за влизане с „Витоша“ (Бистрица), загубен след много драматични обрати на стадион „Лаута“ в Пловдив с дузпи.", "date": "2018.12.17", "title": " Официално: „Локо“ (София) си върна Додич"}
{"url": "https://trud.bg/%d1%82%d0%b0%d0%b9%d0%b1%d0%b5-%d1%8e%d1%81%d0%b5%d0%b8%d0%bd-%d0%b2-%d1%82%d0%be%d0%bf-10-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5/", "text": "Тайбе Юсеин е единствената българка, която попадна сред десетте най-добри спортисти на Балканите за 2018-а. В анкетата на БТА взеха участие националните информационни агенции на България, Гърция, Румъния, Турция, Сърбия, Черна гора, Македония, Хърватия, Босна и Херцеговина и Албания. Световната и европейската шампионка по борба в категория до 62 кг направи най-силната година в кариерата си и не допусна нито една загуба. Тя спечели първата световна титла за България в олимпийска дисциплина след 2015-а, когато ансамбълът по художествена гимнастика триумфира в многобоя.  Така Юсеин влезе в елитната компания на сърбите Новак Джокович (тенис) и Тияна Бошкович (волейбол), хърватите Лука Модрич (футбол), Марин Чилич (тенис) и Сандра Перкович (лека атлетика), гърците Елефтериос Петруниас (спортна гимнастика) и Катерина Стефаниди (лека атлетика), турчина Рамил Гулиев (лека атлетика) и румънката Симона Халеп (тенис).  Общо 28 спортисти получиха гласове в анкетата като освен Тайбе, сред посочените е и европейската шампионка и сребърната медалистка от световното по бокс Стойка Петрова (54 кг).  Официалните резултати и победителят в анкетата ще станат ясни следващата седмица.  ", "date": "2018.12.17", "title": " Тайбе Юсеин в топ 10 на Балканите"}
{"url": "https://trud.bg/%d0%bf%d0%be%d0%b2%d0%b8%d1%88%d0%b0%d0%b2%d0%b0%d1%82-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%82%d0%b5-%d1%81%d0%bb/", "text": "С 10% ще бъдат повишени заплатите на общинските служители в социалната сфера от 1 януари 2019 г. Това гласи новият колективен трудов договор, който бе подписан от кмета на Варна Иван Портних, председателя на Синдиката на българските учители Веселин Рашев и лидера на Синдикален регионален съюз на КТ „Подкрепа“ Стойко Атанасов. След промяната средното възнаграждение на 356 работещи в сектора ще стане 896 лв. За всеки един от тях са осигурени средства за надграждаща квалификация, както и по една минимална работна заплата за празника на социалния работник през март и за Коледа. Допълнителни средства за Деня на здравния работник и в края на годината ще получават догодина и 775 служителите в сферата на детското и училищното здравеопазване в община Варна. В техния КТД се запазват повечето дни платен годишен отпуск. „Новите колективни трудови договори са важна социална защита за близо 1200 души и доказателство, че община Варна е коректен работодател. „Благодаря на синдикатите за активния диалог. Вярвам, че това партньорство ще продължи да дава добри резултати“, заяви кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Повишават заплатите на общинските служители в социалната сфера"}
{"url": "https://trud.bg/%d1%81%d1%8a%d0%b4%d1%8f%d1%82-%d0%bc%d1%8a%d0%b6-%d0%b7%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be-%d0%bd%d0%b0-%d0%bc%d0%b5%d1%82%d0%b0%d0%bc%d1%84%d0%b5%d1%82/", "text": "Окръжната прокуратура във Велико Търново внесе в съда обвинителен акт срещу мъж за производство на метамфетамин и за държане на наркотици и на материали и прекурсори за производството им. Обвинението срещу Х. Х е за това, че на 13 октомври 2016 г., в горнооряховското село Поликраище в къща, обитавана от него, произвел чрез редукция на ефедрин. Субстанцията той добил чрез псевдоефедрин с амоняк и метален литий високорисково наркотично вещество – метамфетамин – база под формата на течност с цел разпространение. Така добил жълта течност с тегло 76,12 гр. със съдържание на метамфетамин 0,84 гр. на стойност 21,00 лв. и утайка с наличие на метамфетамин – 0,70 гр. на стойност 17,50 лв. На Х.Х. са повдигнати обвинения и за това, че държал прекурсор и материали за производство на високорисково наркотично вещество – метамфетамин, с цел разпространение, и за държане на високорисково наркотично вещество – коноп с тегло 0,136 гр. на стойност 0,82 лв. Обвиняемият употребявал наркотични вещества и се научил да произвежда метамфетамин в домашни условия, като за целта си набавял всичко необходимо за производството им. Част от произведеното наркотично вещество ползвал за собствени нужди, а друга продавал на познати. В РУ в Горна Оряховица била получена оперативна информация, че обвиняемият в дома си в Поликраище, при домашни условия, ще произвежда наркотично вещество – метамфетамин и по време на този процес ще присъстват лица от селото, които ще си закупят от него. Извършена била полицейска проверка и производителят на дрога бил задържан. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Съдят мъж за производство на метамфетамин и за държане на наркотици и прекурсори\t\t\t"}
{"url": "https://trud.bg/%d0%b4%d1%80%d0%b5%d1%85%d0%b8%d1%82%d0%b5-%d0%b2%d1%82%d0%be%d1%80%d0%b0-%d1%83%d0%bf%d0%be%d1%82%d1%80%d0%b5%d0%b1%d0%b0-%d1%81%d0%b0-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%b3%d0%bb/", "text": "Бургаската екоинспекция започва масови проверки от идната година на магазините за дрехи втора употреба. Ще се проверява какво правят търговците на този вид дрехи с количествата, които не могат да реализират на пазара. Употребяваните дрехи, които са предназначени за подготовка за повторна употреба, т.е. дейности по третиране като сортиране, отстраняване на замърсявания, пране и др., представляват отпадъци и следва да се управляват като такива съгласно ЗУО и подзаконовите нормативни актове, съобщиха от Бургаската екоинспекция в понеделник и уточниха, че предаването и приемането на текстилни отпадъци се извършва само въз основа на писмен договор с лица, притежаващи разрешение, комплексно разрешително или регистрационен документ за съответната дейност и площадка за отпадъци със съответния код. В случай че отпадъците (употребявани дрехи, които се подлагат на сортиране) се получават от друга държава, то тогава следва да се спазват изискванията на Регламент 1013/2006 относно превозите на отпадъци, казаха експертите.  Общините от своя страна ще трябва да осигурят на търговците площадки за предаването и приемането на текстилните отпадъци.", "date": "2018.12.17", "title": " Дрехите втора употреба са отпадъци, гледат ги под лупа"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%be%d0%b2%d0%b8%d1%8f-%d0%b3%d1%80%d0%b0%d0%bd%d0%b8%d1%87%d0%b5%d0%bd-%d0%bf%d1%83%d0%bd%d0%ba%d1%82-%d1%81-%d1%80%d1%83%d0%bc%d1%8a%d0%bd%d0%b8/", "text": "Директорът на ГД „Гранична полиция“ откри новия граничен пункт между двете страни, 12 по ред. „ГКПП Крушари-Добромир изцяло е оборудван съобразно изискванията на Шенгенския граничен кодекс. Неговото функциониране ще бъде благоприятстващ фактор за развитието на областните и общинските центрове от двете страни на границата и за свързаността на нашите два народа“, каза главен комисар Кичиков. На официалното откриване присъстваха членове на ръководството на румънската гранична полиция, директорът на РДГП Русе комисар Димитър Чорбаджиев, представители на местните власти на България и Румъния, съобщават от МВР. ГКПП Крушари-Добромир е шосеен пункт, открит за международен трафик на границата на България с Румъния. Той се намира на румънска територия. Граничният контрол се осъществява на едно спиране. Съгласно Споразумението между правителствата на Република България и Република Румъния за откриването на нови гранично контролно-пропускателни пунктове по държавната граница между двете държави, предвиденото работното време на ГКПП Крушари-Добромир е от 8 до 20 часа, с ограничение на транспортните средства до 3.5 тона. През този пункт не е разрешено транспортиране на опасни товари, живи животни и продукти, определени за фито-санитарен контрол. Пунктът за съвместен контрол разполага с трасета за извършване на проверки в две посоки – вход и изход от страната, кабини, вътрешни помещения, техническо и IT оборудване. Персоналът е осигурен от структурите на граничните полиции на двете страни. Функционирането на този граничен пункт улесняване мобилността на стоки и хора. Създадените благоприятни условия за развитие на транспортната инфраструктура в трансграничната зона са резултат от изпълнението на проекта „Трансграничен път Добромир-Крушари – код MIS ETC 588, финансиран по Програмата за трансгранично сътрудничество „Румъния – България 2007-2013“. През октомври миналата година на съвместно заседание на правителствата на Румъния и България, в присъствието на премиерите на двете страни, официално беше открит ГКПП Липница-Кайнарджа на румънска територия, който също е с работно време 8 – 20 часа, в режим на международен трафик на транспортни средства до 3,5 тона.", "date": "2018.12.17", "title": " Откриха новия граничен пункт с Румъния – Крушари-Добромир (СНИМКИ)\t\t\t"}
{"url": "https://trud.bg/%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b3%d1%80%d0%b0%d0%b1%d0%b5%d0%b6%d0%b8-%d0%b2-%d1%81%d0%bb%d0%b8%d0%b2%d0%b5%d0%bd-%d0%b1%d0%b5-%d0%b7%d0%b0/", "text": "Извършителят на грабежи над жени в Сливен бе задържан под стража и остава в ареста, съобщиха от Апелативната прокуратура в Бургас. Районният съд в Сливен е наложил най-тежката мярка за неотклонение по искане на Районната прокуратура. 19-годишният Християн Г. засега е обвинен за това, че на 9 декември е отнел дамска чанта, портмоне, шал и парична сума – всичко на обща стойност 240 лева, от владението на жена, като при грабежа е използвал сила. Установява се съпричастността му и към други грабежи, за които днес по-рано съобщиха от полицията в областния град. Сред мотивите на прокуратурата да поиска постоянен арест е обоснованото предположение, че младежът е извършител на престъплението, за което е обвинен, и че може да извърши друго престъпление или да се укрие. Определението подлежи на обжалване пред Окръжния съд в Сливен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.17", "title": " Извършителят на грабежи в Сливен бе задържан под стража"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d1%82%d0%be%d0%b4%d0%be%d1%80-%d1%87%d0%be%d0%b1%d0%b0%d0%bd%d0%be%d0%b2-%d1%80%d0%b5%d0%ba%d0%bb%d0%b0%d0%bc%d0%b8%d1%80%d0%b0%d1%82-%d1%81/", "text": "Туристическият сайт на Столичната община ще бъде преведен на китайски за около 30 000 лева. Новата китайска версия на сайта Visit Sofia ще зарадва гостите от Далечния Изток до края на януари. Това стана ясно от думите на заместник-кмета на София по култура и туризъм Тодор Чобанов по време на представянето на бюджета на общината за 2019 г. в Правец. С какви средства ще разполага общинското предприятие „Туризъм” през следващата година обаче все още не е конкретно разписано. Въпреки че все още не се знае финансовата рамка на общинското предприятие „Туризъм“, Столичната община вече има набелязани приоритети в този сектор. „На този етап не можем да коментираме окончателните бюджетни параметри. Предстои гледане на бюджета в зала, но можем да кажем, че бюджетът е ориентиран към различни рекламни кампании и дейности, продукти, инициативи, филми, участия на борси, включително и някои съвсем нови механизми, като първият в нашата история сайт на китайски език, тоест ние ще китаизираме основния ни сайт. Вече стартирахме, от няколко седмици е налично и приложение на китайски език за мобилни платформи, което може да бъде свалено безплатно. Така че, политиката ни в сферата на туризма включва подкрепа на туристическия процес с всички възможни способи и ориентиране към нови пазари, какъвто представлява несъмнено Далечният Изток“, каза зам.-кметът. Чобанов посочи, че през 2019 г. специален приоритет е изграждането на „културни мостове“ към успелите български творци в чужбина. „София е място, където творците и публиката могат да се срещнат по убедителен начин“, обяви зам.-кметът. „Програма „Култура“ ще бъде ориентирана в подкрепа на проекти, които насърчават контактите с европейски културни оператори“, каза той. Зам.-кметът на София обяви, че Столична община догодина ще реализира нова програма – „Навън“. Целта на програмата е през 2019 г. да се подкрепи финансово реализацията на проекти за създаването и представянето на временни произведения на съвременните визуални изкуства на площадката на бившия Mавзолей на мястото на инсталацията Бронзовата къща. В рамките на Програмата беше обявен конкурс за проекти, като одобрените, един или два проекти, ще получат финансиране за реализация на творческата идея в рамките на бюджета от 100 000 лева. Проектите ще бъдат реализирани през 2019 г., като по преценка на творческата комисия произведенията ще имат срок на експониране между 3 и 9 месеца.", "date": "2018.12.17", "title": " Зам.-кметът Тодор Чобанов: Рекламират София със сайт на китайски език"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d1%83%d0%b1%d0%b8%d0%b2%d0%b0-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%8e%d0%bd%d0%b0%d0%b9%d1%82%d0%b5%d0%b4/", "text": "Жозе Моуриньо с всеки ден убива „Манчестър Юнайтед“. Загубата с 1:3 от „Ливърпул“ не е най-страшното. Много пъти „дяволите“ са губели най-великата английска класика. Но никога не са изглеждали толкова жалки, безпомощни, беззъби. Като подарък на „Анфийлд“ за предстоящия Боксинг дей на 26 декември. Цифрите на срама са ужасяващи. След само 17 кръга „Юнайтед“ е на 19 точки от лидера и свой най-голям исторически враг. От 55 години насам след толкова мача „дяволите“ не са допускали 29 гола. На терена „Ливърпул“ отправи 36 удара, „Юнайтед“ – шест. Рекордьорът по титли във Висшата лига има скромните 26 точки. За последно след 17 кръга това се е случвало през 1990 година под ръководството на сър Алекс Фъргюсън. Тогава шотландецът получи шанса да преобърне съдбата и на сезона, и на бъдещето. Но заслужава ли такъв Моуриньо? Головата разлика на „Манчестър Юнайтед“ днес е нула… Типичен средняшки показател. 17 декември е емблематична дата в кариерата на Моуриньо. На нея той бе уволнен като треньор на „Челси“. Стотици хиляди фенове на „Юнайтед“ очакваха да се случи същото и през 2018 година, но до късно снощи подобна информация нямаше. Моуриньо обича да се заяжда със съперници, треньори, легенди и дори своите футболисти. През този сезон загуби и от „Манчестър Сити“ (1:3), и от „Тотнъм“ (0:3). Срещу Топ 3 допусна 9 гола. Направи ремита по 2:2 с „Челси“ и „Арсенал“. Видимо е, че футболистите не желаят да играят за треньора си. Моу направи всичко необходимо да унижи максимално Пол Погба – три мача поред го взима в групата и не го пуска дори за минута. В Англия твърдят, че Давид де Хеа ще е склонен да преподпише договора си, само ако му гарантират, че ще има нов треньор. „ Треньорската смяна е крайно наложителна – каза Гари Невил, дългогодишен капитан на „Юнайтед“ от ерата на сър Алекс. – Бордът на директорите беше твърде наивен, когато миналия януари поднови договора на Моуриньо. Всички знаем, че той не седи в един клуб повече от три години. И винаги третата му е най-трудната.“", "date": "2018.12.17", "title": " Моуриньо убива „Манчестър Юнайтед“"}
{"url": "https://trud.bg/%d0%bc%d0%b0%d1%80%d0%ba-%d0%b6%d0%b8%d1%80%d0%b0%d1%80%d0%b4%d0%b5%d0%bb%d0%b8-%d0%b5-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d1%8a%d1%82-%d0%bd%d0%b0-%d1%8e%d0%bb%d0%b5%d0%bd/", "text": "Министрите на околната среда и водите Нено Димов, на туризма Николина Ангелкова и на икономиката Емил Караниколов се срещнаха с   в Министерството на околната среда и водите във връзка с развитието на ски зона Банско. Марк Жирардели беше придружен от адвокатите на „Юлен“ АД. На срещата бяха обсъдени концесионния договор за ски зона Банско и необходимостта от изграждане на втори кабинков лифт в курорта. Министър Димов обясни на Марк Жирардели, че в момента се водят преговори за изменение и допълнение на договора за предоставяне на концесия с „Юлен“ АД, за което е упълномощен от Министерския съвет. С промяната се цели да бъдат изчистени неяснотите с границите на концесионната територия на ски зона Банско, както и да се промени и увеличи концесионното възнаграждение. Беше обсъдена също необходимостта от залагане в договора на санкции при нарушение на екологичното законодателство. На срещата беше поставен въпросът за собствеността на „Юлен“ АД. Във връзка с обществения интерес и в името на развитието на курорта Банско, Марк Жирардели представи пред министрите оригинални документи, удостоверяващи, че притежава 100% от собствеността на „Такс сървисиз лимитед“, която компания е мажоритарен собственик на „Юлен“ АД. Той каза, че е упълномощил мениджмънта на „Юлен“ АД да водят преговори по поставените теми и да се намерят решения с цел бъдещото развитие на Банско. Всички участници в срещата категорично заявиха, че зимният туризъм има бъдеще в България и трябва да се развива.  ", "date": "2018.12.17", "title": " Марк Жирардели е собственикът на Юлен АД\t\t\t"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%be%d1%82-%d0%b7%d0%b0%d0%b1%d0%b0%d0%b2%d0%b0%d1%87%d0%bd%d0%b8%d1%86%d0%b8%d1%82%d0%b5-%d0%b8%d0%b7%d0%bd%d0%b5%d1%81%d0%be%d1%85%d0%b0-%d0%ba%d0%be%d0%bd/", "text": "Децата от забавачниците в Сливен изнесоха голям Коледен концерт, пред публика от родители, учители и граждани в препълнената зала „Сливен“. Малчуганите пяха и танцуваха. Изпълненията им бяха от различни жанрове на фолклорното и класическото изкуство. Гост на празника бе кметът Стефан Радев. В края зам.кметът Пепа Чиликова връчи подаръци на участниците от името на общинското ръководство. Концертът бе съвместна инициатива на директори и учители. Подобно събитие се случва за първи път. Детските градини в Сливен са 13. Четиринадесетата отвори врати наскоро, в кв.“Надежда“.", "date": "2018.12.17", "title": " Децата от забавачниците изнесоха концерт за Коледа"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5%d0%ba-%d0%b8%d1%81%d0%ba%d0%b0-%d0%b1%d1%83%d0%bb%d0%b3%d0%b0%d1%80/", "text": "Решенията ни след наложената глоба от ЕК в размер на 77 млн. евро на групата БЕХ ще бъдат насочени в защита на националните ни интереси и имуществените и финансови интереси на държавната енергетика. Това заяви енергийният министър Теменужка Петкова на извънреден брифинг във връзка с  , която Европейската комисия наложи на Българския енергиен холдинг. „Това, което предвижда процедурата оттук нататък – очакваме официално да ни бъде връчено решението на ЕК. От тази дата ще имам е срок в рамките, на който ще се запознаем с аргументите и ще решим какви стъпки ще предприемем оттук нататък. Ангажиментът за плащане на глобата е в рамките на три месеца“, заяви Петкова. По думите й, става въпрос за дело, което води своето начало от последните 8-9 години. „То продължи доста дълго време. Ние от 2015 г. водим активни преговори с ЕК“, обясни Петкова. „Смятахме, че са налице всички основания за това да можем да постигнем споразумение с ЕК. За съжаление, такова споразумение не можахме да постигнем“, призна тя, допълвайки, че аргументите на българската страна не са били възприети. „Основната причина бе свързана с желанието на ЕК и нейното становище, че да бъде постигнато такова споразумение, трябва да е налице българският оператор „Булгартрансгаз“ да бъде приватизиран и в него да влезе чужд оператор“, допълни министърът. Петкова обясни, че това за България е червена линия, която не може да прекрачи. По думите й, става въпрос за инфраструктура, свързана с националната сигурност, а приватизацията на българския газов оператор е неприемлив вариант. На въпрос дали страната ни ще обжалва, министърът обясни, че първо ще трябва да получим официално решението на ЕК. „Нека се запознаем с него. В него ще намерим мотивите на ЕК. Съответно с нашите правни консултанти ще вземем такова решение“, каза още Петкова. Тя допълни, че ще се направи всичко възможно, за да бъдем коректни по отношение на наложената глоба. „Готова съм, ако някой смята, че трябва да понеса политическа отговорност за глобата за БЕХ“, обяви пред медиите Петкова.      ", "date": "2018.12.17", "title": " Енергийният министър Петкова: Готова съм да понеса политическа отговорност заради глобата за БЕХ"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%bd%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b7/", "text": "Бюджетът на Фандъкова за 2019-а е безцелен и безидеен. Липсват политики за хората. Диспропорциите ще продължат да се задълбочават, градът ще продължи да се задъхва. Необходимо е да се промени философията за развитието на София. А това, което ни предлагат за следващата година е още от същото. Това каза лидерът на столичните социалисти  и председател на групата на БСП в СОС Калоян Паргов по време на семинара за представяне на проектобюджета на Столична община, съобщиха от столичната структура на левицата. Бюджетът трябва да бъде на Столичния общински съвет, а оттам на столичани, а за поредна година сме свидетели на бюджет на общинската администрация“, обясни Калоян Паргов. „Както много други, така и обещанието, че за следващата година ще направим програмен бюджет, във формирането, на който ще участват всички общински съветници, се изпари. Остана само мирисът на мръсен въздух“, посочи председателят на БСП-София. „Предложеният бюджет за 2019-а на Столична община няма програмен характер“, категоричен е Паргов. Според него това трябваше да бъде бюджет на изравняване на стандартите между центъра и крайните квартали. „Очаквахме да чуем, че през следващата година ще има ясни приоритети в развитието на столицата, с конкретно заявена грижа и внимание към хората, които живеят в крайните квартали и жилищните комплекси. София освен административен център на държавата е и град, в който живеят и работят хора, които плащат данъци. Те очакват да получат добра градска среда, която гарантира качество на живот. Столичани искат да видят как парите от техните данъци и такси се връщат при тях“, коментира Паргов и допълни: „Европейски проекти може да бъдат реализирани в централната част, а приходите от данъци да бъдат насочени приоритетно към крайните квартали, които чакат вече 30 години общината да обърне внимание на проблемите им“. „През тази година хората поставиха ново изискване – не искат само количество, а искат и качество. Именно качеството на извършените строително-ремонтни дейности се превърна в основен проблем и предизвика вълната от недоволство на гражданите –  ремонтите на „Дондуков“ и „Граф Игнатиев“, неудачните решения с велоалеята по „Раковска“ и „островите“ на „Константин Величков“, които стесниха платната, затрудниха движението по тези улици и допринесоха за замърсяването на въздуха. Ето защо днес очаквахме да чуем анализ на свършеното и на това, което не е свършено и защо. Но нямаше нито дума за качеството на изпълнение на инвестиционната програма“, обясни Калоян Паргов.  ", "date": "2018.12.17", "title": " Калоян Паргов: Бюджетът на Фандъкова за 2019 е безцелен и безидеен"}
{"url": "https://trud.bg/%d1%81-%d0%bf%d0%be%d0%b2%d0%b5%d1%87%d0%b5-%d0%ba%d0%b0%d0%bc%d0%b5%d1%80%d0%b8-%d1%89%d0%b5-%d1%81%d0%bb%d0%b5%d0%b4%d1%8f%d1%82-%d1%81%d1%82%d0%be%d0%bb%d0%b8%d1%87%d0%bd%d0%b8-%d0%b3%d1%80%d0%be/", "text": "Видеонаблюдение и ново алейно осветление ще бъде изградено на гробищата на Бакърена фабрика. Ще бъде изградено частично видеонаблюдение в Централен гробищен парк, съобщи столичният зам.-кмет Тодор Чобанов на семинар в Правец. Припомняме, че често надгробни плочи в София са обект на вандалски прояви. С 90 декара ще бъдат разширени столичните Централни гробища през 2019 г. С увеличението на площа ще се увеличат и служителите на общинското предприятие „Гробищни паркове“. Ще бъдат изградени урнови стени от варовик в Централен гробищен парк, и Дом на покойника в Малашевци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " С повече камери ще следят столични гробища\t\t\t"}
{"url": "https://trud.bg/%d1%80%d0%b0%d0%b7%d0%bd%d0%be%d0%b1%d0%be%d0%b9-%d0%b2-%d0%bf%d1%8a%d1%80%d0%b2%d0%b0-%d0%bb%d0%b8%d0%b3%d0%b0-%d0%b7%d0%b0-%d0%b2%d1%8a%d0%b2%d0%b5%d0%b6%d0%b4%d0%b0%d0%bd%d0%b5%d1%82%d0%be-%d0%bd/", "text": "Въвеждането на системата за видеоповторения ВАР в Първа лига доведе до разногласия в родния футбол. Легендата на българския футбол и настоящ треньор на „Етър“ Красимир Балъков се обяви твърдо „за“ технологията.  „Тази система е изключително важна – обясни специалистът по време на гостуване в Пресклуб България. – Дори спортният министър Красен Кралев подкрепи идеята след мача ни с „Левски“. Мисля, че трябва да въведем ВАР още догодина, ако това е възможно. Дори и да струва малко по-скъпо, БФС трябва да направи всичко възможно, за да разполага първенството ни със системата.“  На различно мнение обаче е Венцеслав Стефанов, президентът на „Славия“.  „Много хубава система е ВАР, със сигурност ще промени футбола ни – иронично призна босът на „белите“ също в Пресклуб България. – Не видях кой знае какво от нея на Световното в Русия. Колко първенства са я въвели? Пет? Всичко сме втасали в България, само тази система ни липсва. Ако ФИФА и УЕФА ни финансира, добре. Но в противен случай… ВАР струва 1 млн. лева. А 14 клуба по 1 млн. са 14 млн. лева. С пари може да се построи стадион. За тази сума бих направил още един терен, за да спортуват децата.“", "date": "2018.12.17", "title": " Разнобой в Първа лига за въвеждането на ВАР"}
{"url": "https://trud.bg/15-000-%d0%bf%d0%be%d1%81%d0%b5%d1%89%d0%b5%d0%bd%d0%b8%d1%8f-%d0%bf%d1%80%d0%b5%d0%b7-%d0%bf%d1%8a%d1%80%d0%b2%d0%b8%d1%8f-%d1%87%d0%b0%d1%81-%d0%bd%d0%b0-%d1%81%d0%b0%d0%b9%d1%82%d0%b0-%d0%b7%d0%b0/", "text": "46 електронни винетки са купени само в първия час от пускане на специализирания сайт на Националното тол управление. От 14 часа днес в продажба са е-винетки през уеб сайта, мобилно приложение и на терминалите за самотаксуване в търговската мрежа. Над 15 хиляди са били посещенията на   в първия час от старта му, а близо 400 са конвертираните хартиени стикера към електронни винетки. Уеб сайтът беше представен на пресконференция днес в Министерството на регионалното развитие и благоустройството от директора на Националното тол управление Антон Антонов, членът на Управителния съвет на Агенция “Пътна инфраструктура” (АПИ) инж. Веселин Давидов и експерта към АПИ проф. Олег Асенов. Е-винетка може да се купи през уеб сайта www.bgtoll.bg , мобилното приложение и терминалите за самотаксуване, които е предвидено да бъдат разположени по ГКПП и търговските обекти. Начините на плащане ще са с кредитна и дебитна карта, а през уеб сайта ще е възможен и банков трансфер. При плащане с банков трансфер обаче е нужно технологично време от 1-2 дни, за да се отрази то в системата, както е при всички банкови плащания, отбеляза Антон Антонов. Проф. Олег Асенов подчерта, че преди да пристъпи към купуване на е-винетка, потребителят на пътя трябва да си е изяснил три основни елемента – какъв продукт за таксуване на време иска да купи (уикенд, седмична, тримесечна, годишна винетка), както и да знае регистрационния номер на автомобила и да реши как да планира пътуването си. Системата позволява е-винетката да бъде активирана с дата до 30 дни най-късно от момента на купуването й. След избор на държавата, в която е регистриран автомобилът, за който се купува е-винетка, се въвежда регистрационният му номер и се избира период на валидност на винетката. Системата автоматично изчислява коя е крайната дата за валидност на винетката, отбеляза проф. Асенов. Има опция по желание да бъде въведен имейл адрес, на който потребителят да получи обратна разписка. Не е нужно да я разпечатва, нито да я носи в автомобила си, нито да я представя на контролните органи. След като получи идентификационен номер на транзакцията за купена винетка, клиентът може да изтегли разписка или да въведе електронен адрес, на който да я получи и след това да приключи процедурата по покупката. В рамките до 5 минути след купуване на винетката, тази информация ще бъде въведена в системата и всеки сам ще може да провери дали винетката е валидна. За правоприлагащите органи се вижда, че купената е-винетка е валидна, че все още не е използвана и ще бъде активна от 1 януари 2019 г. Е-винетката е държавна такса, съответно при сгрешена транзакция или покупка на е-винетка, във всички Областни пътни управления (ОПУ) трябва да бъде подадена писмена молба в свободен текст, който разяснява ситуацията. Ако потребителят има разпечатана разписка за покупката, това би помогнало много за бързото разясняване на случая, отбеляза проф. Асенов. Инж. Веселин Давидов посочи, че контролът ще се осъществява от мобилните екипи на Националното тол управление, както и от органите на МВР и Агенция “Митници”. Той подчерта, че с компенсаторната такса, въведена в унисон с международната практика, се дава възможност на нарушителите, които ползват пътя без платена е-винетка, да си спестят съставянето на акт за установяване на административно нарушение. Предвижда се компенсаторната такса за леки автомобили да бъде 70 лева, за тежкотоварни превозни средства с обща технически допустима максимална маса от 3,5 до 12 тона – 125 лв., и за превозни средства с тегло над 12 тона – 175 лв., каза той и отбеляза, че сумите предстои да бъдат обнародвани в “Държавен вестник”. На финалната права сме със Световната банка за определяне на обхвата и начина на плащане за тежкотоварните превозни средства с обща технически допустима максимална маса над 3, 5 тона или т.нар. тол такса, каза още инж. Давидов. По думите му в момента две трети от приходите за платената пътна мрежа се генерират от леките автомобили, а с тол таксата ще се въведе по-справедлив начин за ползване на пътната инфраструктура.", "date": "2018.12.17", "title": " 15 000 посещения през първия час на сайта за електронните винетки"}
{"url": "https://trud.bg/%d0%b5%d1%81-%d0%b8%d0%b7%d0%bf%d1%80%d0%b0%d1%89%d0%b0-%d0%b2-%d1%83%d0%ba%d1%80%d0%b0%d0%b9%d0%bd%d0%b0-%d0%bc%d0%b8%d1%81%d0%b8%d1%8f-%d0%b2-%d0%bf%d0%be%d0%bc%d0%be%d1%89-%d0%b7%d0%b0-%d1%80%d0%b5/", "text": "Европейският съюз ще изпрати през 2019 г. експертна мисия в Украйна, която да подготви оказването на помощ на региона на Азовско море, пострадал от „ограниченията над корабоплаването в региона“. Това се казва в заключителния документ, приет на състоялото се в Брюксел заседание на Съвета на асоциацията ЕС – Украйна. От украинска страна в заседанието участва премиерът на страната Володимир Гройсман, а от ЕС – върховната му представителка по външните работи и политиката за сигурност Федерика Могерини. „ЕС е готов да предприеме мерки за засилване на своята подкрепа, и по-конкретно, на пострадалите от положението в Азовско море региони на Украйна. В този контекст ЕС възнамерява да изпрати оценъчна мисия в Украйна в началото на 2019 г.“, се казва в документа. На съвместна пресконференция с Гройсман след заседанието Могерини отказа да коментира твърдението на руския външен министър Сергей Лавров, че Украйна подготвя провеждането на нови провокации срещу Русия. Тя посочи също, че използването от Русия на военна сила срещу украинските кораби няма никакво оправдание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.17", "title": " ЕС изпраща в Украйна мисия в помощ за региона на Азовско море"}
{"url": "https://trud.bg/%d0%b2%d0%b8%d0%ba-%d1%81%d0%bb%d0%b8%d0%b2%d0%b5%d0%bd-%d0%b2%d1%8a%d0%b2%d0%b5%d0%b6%d0%b4%d0%b0-%d0%bc%d0%be%d0%b4%d0%b5%d1%80%d0%bd%d0%b8-%d1%81%d0%b8%d1%81%d1%82%d0%b5%d0%bc%d0%b8-%d0%b7%d0%b0/", "text": "„В и К“ в Сливен модернизира дейността си с нови технологии, съобщиха от дружеството. Предстои да бъде внедрена система за дистанционно управление на водните потоци СКАДА, която фирмата разработва от няколко години. Подготвя се въвеждането и на географско-информационна система – ГИС, която ще даде възможност за бързо уточняване броя на авариите, вида и диаметъра на тръбите, броя на потребителите и водомерите в даден район. Двете системи пък ще дадат възможност за въвеждането на водомерни зони в областния град, каквито са европейските изисквания. „След като добием възможност да наблюдаваме водомерните зони, вече няма да вървим след авариите, а ще можем да вземаме превантивни мерки, да установим какви са загубите, къде са проблемите и да намираме най-добрия начин за отстраняването им“, коментира управителят инж. Севдалин Рашев. Внедряването на модерните технологии ще стане възможно с очакваното европейско финансиране в сектора в Сливенска област, на стойност близо 100 млн.лева.", "date": "2018.12.17", "title": " ВиК-Сливен  въвежда модерни системи за управление"}
{"url": "https://trud.bg/%d1%82%d0%b0%d0%ba%d1%81%d0%b8%d0%bc%d0%b5%d1%82%d1%80%d0%be%d0%b2%d0%b8%d1%82%d0%b5-%d1%83%d1%81%d0%bb%d1%83%d0%b3%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%bf%d0%be%d1%81%d0%ba/", "text": "Таксиметровите превози във Варна поскъпват с 13 ст. Това реши комисията по транспорт към местния парламент, която одобри повишение на минималните цени на услугата. Досега през деня те бяха 75 ст. на километър, а нощем – 85 ст. След промяната тарифите скачат до 88 ст. денем и 98 ст. през нощта. До увеличението се стигна след протести на таксиджии, които негодуваха, че работят на загуба. След преговори в общината бяха депозирани 5 различни предложения от синдикат „Авто 94“ и таксиметрови компании, като съветниците одобриха офертата с най-минимално завишение на цените. След едночасов дебат бяха отхвърлени идеите за въвеждане на по-висока лятна ставка на таксиметровите превози и за корекции на първоначалната такса и тази за престой. Представители на таксиметрови фирми предупредиха, че има отлив на кадри, но на заседанието стана ясно, че за година броят на издадените разрешителни е скочил с 25%. В момента жълтите коли, които работят легално, са малко над 2100. Въпреки това в час пик и през нощта клиентите трудно намират свободно такси, особено за по-кратки курсове, които са нерентабилни. Предстои решението за поскъпване на услугата да бъде гласувано на сесия на общинския съвет, след което има двуседмичен срок за обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Таксиметровите услуги във Варна поскъпват"}
{"url": "https://trud.bg/%d0%b0%d0%bf%d0%b8-%d0%b2%d1%81%d0%b8%d1%87%d0%ba%d0%b8-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b8-%d0%b8-%d0%bf%d1%8a%d1%80%d0%b2%d0%be%d0%ba%d0%bb%d0%b0%d1%81%d0%bd%d0%b8-%d0%bf/", "text": "Всички магистрали и първокласни пътища са отворени, съобщи Денислав Пейчев от Ситуационния център в Агенция „Пътна инфраструктура“, по  . „Към момента всички автомагистрали и всички пътища от първокласната пътна мрежа са отворени, по тях може да се движи. Имаше ограничения допреди няколко часа заради снеговалежите през изминалата нощ, но в момента абсолютно никакви ограничения няма заради снеговалежа през последните 24 часа. Няма никъде и ограничения за товарни автомобили, единствено проходът Троян-Кърнаре е затворен за тежкотоварни автомобили над 12 тона, но той е затворен от няколко седмици, не от снощи“, каза Пейчев. От агенцията не очакват предстоящ силен снеговалеж, но са в готовност за обработка на пътищата: „Няма да има такъв силен снеговалеж, ние непрекъснато следим метеорологичните прогнози. Те казват, че в северна България ще навалят нови 5-7 сантиметра, което не е такъв силен снеговалеж като сношим, но така или иначе всичките машини са в готовност и ще обработват дори превантивно, когато се налага.“", "date": "2018.12.17", "title": " АПИ: Всички магистрали и първокласни пътища са отворени"}
{"url": "https://trud.bg/%d0%be%d0%b1%d0%bc%d0%b8%d1%81%d0%bb%d1%8f%d1%82-%d0%bf%d0%be%d0%b2%d1%82%d0%be%d1%80%d0%b5%d0%bd-%d1%80%d0%b0%d0%b7%d0%bf%d0%b8%d1%82-%d0%bd%d0%b0-%d0%b8%d0%b7%d0%bd%d1%83%d0%b4%d0%b2%d0%b0%d0%bd/", "text": "Разговарял с неизвестен мъж Възможно е основният свидетел по делото за “кметската завера в “Младост” Александър Ваклин да бъде повторно призован за разпит по повод изтеклите разговори, записани със специални разузнавателни средства (СРС). На някои от записите строителният предприемач Ваклин говори с мъж, чиято самоличност е неизвестна. Това обясни адвокат Димитър Марковски, който защитава отстранената кметица на “Младост” Десислава Иванчева по делото срещу нея, заместничката й Биляна Петрова и посредника Петко Дюлгеров за подкуп от 70 000 евро. Според Марковски не било редно извадки от разговори със СРС-та да се появяват в медиите без да са били обсъждани в съдебната зала. Наблюдаващият прокурор Илиян Рангелов смята, че записите вероятно са същите, каквито има и по делото. Думите от разговора за “сделка срещу 15 000” Рангелов разбирал като друг случай на корупция. Рангелов каза, че тепърва щяло да се установява кой е човекът, който разговаря с Александър Ваклин.", "date": "2018.12.17", "title": " Обмислят повторен разпит на изнудвания Ваклин"}
{"url": "https://trud.bg/%d0%b0%d0%bb%d1%84%d0%b0-%d1%80%d0%b8%d1%81%d1%8a%d1%80%d1%87-57-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%be%d1%87%d0%b0%d0%ba%d0%b2%d0%b0%d1%82-2019-%d1%82%d0%b0/", "text": "В края на 2018 г. личната равносметка за отминаващата година, както и очакванията за следващата се запазват на рекордно високи нива – спрямо декември 2017 г. с почти 10 на сто нарастват позитивните оценки за годината, достигайки 35 на сто. Това показват данни от представително за пълнолетното население на страната изследване на „Алфа рисърч“, направено в периода 8 -14 декември сред 1030 пълнолетни граждани. Социолозите, озаглавили своя анализ „В клопката на оптимизма“, коментират, че за последните 20 години само в 1998-а е имало подобно усещане за удовлетвореност. Отрицателните оценки нарастват с 2% спрямо миналата година, но остават вторите най-ниски за целия този период. Най-голям дял от хората (46%) отново заемат неутрална позиция – „годината беше същата като предишната“, но за първи път позитивните оценки надвишават почти два пъти негативните (35:19). Това е най-благоприятното съотношение за периода 1998-2018. 57% от пълнолетните българи очакват 2019-та да бъде по-добра от 2018-та срещу едва 12%, които предвиждат по-лоша година. В съотношение 37:14 на сто българите смятат, че икономическото състояние на страната не се подобрява, а се влошава. В отговор на въпроса „каква е равносметката ви за тази година, от какво се чувствате удовлетворен?“ , българите определят по следния начин най-важния си социален капитал: 1. Семейството, близките, приятелите – 81% усещат тяхната подкрепа;  2. Натрупаният социален опит и авторитет – 59% се чувстват полезни, защото хората ги търсят за съвет;  3. Личните постижения – 58% са удовлетворени от неща, които са постигнали през изминалата година. Характеристики на проучването: Изследването е представително за пълнолетното население на страната. Проведено е в периода 8 -14 декември сред 1030 пълнолетни граждани. Използвана е двустепенна стратифицирана по регион и тип населено място извадка, с подбор на респондентите по квота въз основа на признаците пол, възраст и образование. Метод на интервюиране – пряко стандартизирано интервю по домовете с таблети.", "date": "2018.12.17", "title": " „Алфа рисърч“: 57% от българите очакват 2019-та да бъде по-добра\t\t\t"}
{"url": "https://trud.bg/%d1%8f%d0%ba%d0%be%d0%b2-%d0%b4%d0%b6%d0%b5%d1%80%d0%b0%d1%81%d0%b8-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b0%d0%bd%d1%82%d0%b8%d1%81%d0%b5%d0%bc%d0%b8%d1%82%d0%b8/", "text": "Франция е водеща по инциденти “Световният еврейски съвет е силно притеснен от нарастването от антисемитски инциденти, особено в Западна Европа и САЩ”, посочи пред „Труд” председателят на Ционистката организация в България Яков Джераси. Той представи България на среща на еврейските лидери, която се проведе в Йерусалим от 14 до 17 декември. На дискусията се включиха повече от 200 представители от всички краища на света, които обсъдиха проблемите и начините за борба с тях. Джераси допълни, че Франция е страната, която е водеща по инциденти на Стария континент.  Форумът беше организиран от Световната Ционистка организация, а главни говорители бяха Дани Деймън, посланик на Израел в ООН и председателят на консервативните приятели на Израел лорд Ерик Пилес.  ", "date": "2018.12.17", "title": " Яков Джераси пред „Труд”: Антисемитизмът в Европа нараства"}
{"url": "https://trud.bg/%d0%bf%d0%b5%d1%81%d0%ba%d0%be%d0%b2-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d0%b5-%d0%bc%d0%b5%d0%b6%d0%b4%d1%83-%d1%80%d1%83%d1%81%d0%b8%d1%8f-%d0%b8-%d0%b1%d0%b5%d0%bb%d0%b0%d1%80/", "text": "Въпросът за възможно обединение на Русия и Беларус в единна държава, което след 2024 година да бъде оглавено от Владимир Путин, не стои на дневен ред, заяви пред журналистите прессекретарят на руския държавен глава Дмитрий Песков, предава ТАСС. „В такава формулировка темата не е в дневния ред, не е обсъждана и за това не са водени никакви разговори“, заяви Песков, в отговор на съответстващ въпрос. Представителят на Кремъл подчерта, че Русия и Беларус развиват формата Съюзна държава. „Беларус е наш братски народ и най-близък стратегически съюзник и партньор. Т.е., Беларус е наш съюзник с големи букви“, подчерта Песков.", "date": "2018.12.17", "title": " Песков: Обединение между Русия и Беларус не е на дневен ред"}
{"url": "https://trud.bg/%d0%bc%d0%b0%d0%bb%d0%ba%d0%b0%d1%82%d0%b0-%d0%b4%d1%8a%d1%89%d0%b5%d1%80%d1%8f-%d0%bd%d0%b0-%d0%bf%d1%83%d1%82%d0%b8%d0%bd-%d0%b4%d0%b0%d0%b4%d0%b5-%d0%bf%d1%8a%d1%80%d0%b2%d0%be%d1%82%d0%be-%d1%81/", "text": "Екатерина Тихонова – по-малката дъщеря на руския президент Владимир Путин, даде първото си телевизионно интервю, посветено на научни изследвания, за държавната телевизия Россия 1. В началото на декември Тихонова се появи за кратко в централната вечерна емисия новини и говори за напредъка на технологиите, насочен към контрола на електрическите импулси в мозъка. Тя бе представена като заместник-директор на Института за математически изследвания на комплексни системи в Московския държавен университет и директор на изследователската компания „Инопрактика“. „Много е важно един невроцентър да се гради на синергията на тези технологии и реалното търсене от страна на икономиката“, каза тя. „Откровено можем да кажем, че човек опознава както възможностите на технологията, така и своите собствени“, допълни Тихонова. Кратката поява на Тихонова е единствената, според руската система за мониторинг „Медиялогия“, с изключение на малкия либерален телевизионен канал „Дожд“. През 2015 г. в няколко медии се появи информация, че именно Екатерина Тихонова, чието име се появява и като Катерина, е дъщеря на руския президент Владимир Путин. През 2018 г. щатската хазна идентифицира Тихонова като дъщеря на Путин. Досега Кремъл не е потвърждавал официално тези твърдения. През 2015 г. на официално запитване, дали Тихонова е дъщеря не Путин, отговор не бе получен. Катерина Тихонова носи името на баба си по майчина линия. Тя е родена през 1986 г. в Дрезден. Следвала е Японистика и Ориенталистика в Санкт Петербург. Смята се, обаче, че тази информация не е вярна и служи за отклоняване на вниманието от дъщерята на руския президент. Личният живот на Путин е нещо като държавна тайна. Това, че изобщо бе коментиран разводът на Путин майката на Екатерина – Людмила, бе изключително необичаен ход от страна на президента. През 2014 г. Тихонова се омъжва за Килил Шаламов – син на приятеля на Путин – Николай Шаламов. През 2017 г. двойката се разделя, а с това приключи и кариерата на Килрил Шаламов като икономически съветник в Кремъл.", "date": "2018.12.17", "title": " Малката дъщеря на Путин даде първото си телевизионно интервю (ВИДЕО)"}
{"url": "https://trud.bg/%d0%b5%d1%81-%d0%bf%d1%80%d0%b0%d1%89%d0%b0-%d0%bc%d0%b8%d1%81%d0%b8%d1%8f-%d0%b2-%d1%83%d0%ba%d1%80%d0%b0%d0%b9%d0%bd%d0%b0/", "text": "Европейският съюз ще изпрати през 2019 г. експертна мисия в Украйна, която да подготви оказването на помощ на региона на Азовско море, пострадал от „ограниченията над корабоплаването в региона“. Това се казва в заключителния документ, приет на състоялото се днес в Брюксел заседание на Съвета на асоциацията ЕС – Украйна, предаде ТАСС. От украинска страна в заседанието участва премиерът на страната Володимир Гройсман, а от ЕС – върховната му представителка по външните работи и политиката за сигурност Федерика Могерини. „ЕС е готов да предприеме мерки за засилване на своята подкрепа, и по-конкретно, на пострадалите от положението в Азовско море региони на Украйна. В този контекст ЕС възнамерява да изпрати оценъчна мисия в Украйна в началото на 2019 г.“, се казва в документа. На съвместна пресконференция с Гройсман след заседанието Могерини отказа да коментира твърдението на руския външен министър Сергей Лавров, че Украйна подготвя провеждането на нови провокации срещу Русия.", "date": "2018.12.17", "title": " ЕС праща мисия в Украйна"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%b2%d1%81%d0%b8%d1%87%d0%ba%d0%b8-%d0%b2%d1%8a%d0%b7%d0%bc%d0%be%d0%b6%d0%bd%d0%b8-%d1%81%d0%bd%d0%b5%d0%b3%d0%be/", "text": "Всички възможни снегопочистващи машини и полицейски патрули бяха изкарани вчера. Това каза министърът на вътрешните работи Младен Маринов на брифинг след заседанието на сформирания щаб за зимната обстановка. Оперативното звено на щаба заседава 24/7 под ръководството на АПИ и в него са включени представители на всички институции, ангажирани в почистването на пътищата. Министър Маринов посочи, че е направен анализ на вчерашната ситуация. „Вчера имаше изключително тежка метеорологична обстановка. Бяха изкарани всички възможни снегопочистващи машини и полицейски патрули, които работят по организация на движението. Имаше и проблеми участъци, които бяха вследствие на водачи на ТИР-ове, които не са се съобразили с пътните знаци и са аварирали. В това отношение са наложени административни наказания на 30 такива шофьори“, обясни вътрешният министър и посочи, че смята, че това ще доведе до превенция при следващи такива ситуации.", "date": "2018.12.17", "title": " Младен Маринов: Всички възможни снегопочистващи машини бяха изкарани вчера"}
{"url": "https://trud.bg/%d0%b1%d1%83%d0%b1%d1%81%d0%bf%d0%b0-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b8%d0%b4%d0%b5%d1%8f%d1%82%d0%b0-%d0%b7%d0%b0-%d0%bf%d1%80%d0%b5%d0%b2%d1%80%d1%8a%d1%89%d0%b0%d0%bd%d0%b5/", "text": "По повод идеята на Столична община да реставрира Централната баня в София и да я превърне в музей на града, „Българският съюз по балнеология и СПА туризъм в България“ изпрати своята позиция чрез отворено писмо до Столична община, до зам. кметът доц. д-р Тодор Чобанов и до Иво Маринов, директор на ОП „Туризъм“ в Общината. С настоящото писмо бихме желали да изложим нашата позиция по повод идеята на Столична община за реставриране на Централна баня в София и превръщането й в музей на града. Историята на нашата столица още от древна Сердика е свързана с минералните води. Неслучайно император Константин е изградил най-величествените сгради свързани с минералната вода. Той е наричал Сердика – „моят Рим“. Не е случаен и фактът, че през 1900 г. художникът Харалампи Тачев създава герба на София, в който в долен десен ъгъл е изрисуван златен балдахин над статуята на Аполон, символизиращ лечебните минерални води. В тази връзка е крайно време столицата да започне да рекламира това свое природно и социално богатство. Едва ли би могло да има по-тематично място от Централна Баня София за център на нашата богата история на минералните води от древните траки, през римляните и българските царства до днес.  Превръщането на сградата в музейна експозиция с акцент минералната вода и  използването й от древността до днес за нуждите на града, ще превърне мястото в символ на балнеотуризма в страната. Подкрепяме идеята за превръщане на Централна Баня в музей и считаме, че създававане на   с разширени възможности за привличане на културни мероприятия в конферентни и обучителни зали с акцент минерални води би била една добра стъпка в посока популяризиране на балнео-спа туризма на България и в частност на София и Софийска Община. Подобни примери съществуват в редица европейски градове /Долна Саксония – Бад Пирмонт и т.н./. От икономическа гледна точка един Музей на минералната вода и историята на София би привлякъл приходи в Община София не само от продажба на билети и сувенири, свързани с минералната вода, но и би бил логична първа стъпка в налагането на столицата на спа картата на Европа, чрез реновирани центрове за медикъл спа и уелнес в богатите на минерални води райони на столицата като Овча Купел и Горна Баня. Развитие в тази посока ще помогне на хотелите в столицата да привличат платежоспособни туристи в слабите уикенд и празнични периоди, а самата дестинация да надгради своя имидж на делничен бизнес център. България е втората страна в Европа по брой на минерални извори. Това богатство трябва да бъде показано на света в най-добрия си вид. Нашата красива столица е най-логичното и централното място, от което това позициониране може да започне. Чрез своето летище, познаваемост, огромна хотелска и конферентна база, София би трябвало да бъде вратата за налагане на СПА лицето на България.  В тази връзка, Българският съюз по Балнеология и СПА ще подкрепи инициативи, които ще защитят централното място на водата в музейната сбирка на Централна Баня София. С уважение: Сийка Кацарова,  Председател на УС на Български съюз по балнеология и СПА туризъм", "date": "2018.12.17", "title": " БУБСПА подкрепя идеята за превръщане на Централна баня в музей на минералната вода и историята на София\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bd%d0%be%d0%b2%d0%b0%d1%82%d0%b0-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b0-%d1%86%d1%8a%d1%80%d0%ba%d0%b2%d0%b0-%d1%81%d0%b5-%d0%b8%d0%b7%d0%bf%d0%be/", "text": "Кремъл обвини украинските политици, че използват за политически цели създаването на нова украинска православна църква, независима от Москва. „Става дума за междуцърковните отношения. В дадения случай ние не смятаме, че имаме право да се намесваме в тези процеси, макар да виждаме, че в Украйна тази разколническа дейност е плътно смесена с политика, което вероятно по църковните канони едва ли е допустимо. Но от друга страна, добре знаем, че разколниците не спазват особено църковните канони“, каза говорителят на Кремъл Дмитрий Песков, предаде БТА. В частност той изтъкна прякото участие на украинския президент в конфликта.я", "date": "2018.12.17", "title": " Русия: Новата украинска църква се използва за политически цели"}
{"url": "https://trud.bg/%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81-%d0%b2%d0%b8%d0%bb%d0%b8%d1%86%d0%b0-%d1%81%d0%bb%d0%b5%d0%b4-%d0%bb%d1%8e%d0%b1%d0%be%d0%b2%d0%b5%d0%bd-%d1%81%d0%ba%d0%b0%d0%bd%d0%b4%d0%b0/", "text": "Млада жена бе пребита, душена и прободена с вилица в окото в хотелска стая в центъра на София. Трупът на 24-годишната Златена Стоянова от Гълъбово бил открит днес малко след 7,30 часа на петия етаж в хотел “Рила”. Полицаите се натъкнали на зловещата находка, след като от рецепцията ги повикали заради мъж с неадекватно поведение и с рани от борба, каза комисар Калоян Милтенов от столичната полиция. Оказало се, че 37-годишният Димитър Ръжев от Пловдив пристигнал в столицата заедно със Златена на 15 декември. Жената наела стаята, а двамата три дни гуляли по заведения в София, казаха запознати с разследването. По неофициална информация ще се проверява версията, че те били под влиянието на алкохол и наркотици. В нощта на неделя срещу понеделник в стаята им избухнал скандал между тях. Ръжев се нахвърлил върху жената и блъскал главата й в стена. После я душил, а смъртта настъпила от забита в окото вилица. Предполага се, че скандалът между тях избухнал заради любовните им отношения. Свидетели на убийството няма, казаха полицаи. Оттам допълниха, че Димитър Ръжев е криминално проявен и има данни, че има психически отклонения. Според негови съседи от пловдивското село Брестник, откъдето той е родом, Димитър е лежал в затвора за наркотици. След това съпругата му избягала от него, тъй като често посягал да я бие. В фейсбук е отбелязано, че Златена има връзка с друг мъж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Убийство с вилица след любовен скандал (обзор)\t\t\t"}
{"url": "https://trud.bg/%d0%b3%d0%be%d1%80%d0%b0%d0%bd-%d0%b1%d1%80%d0%b5%d0%b3%d0%be%d0%b2%d0%b8%d1%87-%d0%b2%d0%b5%d1%87%d0%b5-%d0%b5-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%b7%d0%b5%d0%bc/", "text": "Малко след 15:30 днес звездата на Балканската музика Горан Брегович кацна на Летище София и след няколко ексклузивни медийни участия ще се отправи към Пловдив за бляскавия си концерт на 18 декември, съобиха организаторите на концерта му у нас. Обичаният певец пожела да бъде настанен в президентския апартамент на хотел „Рамада Тримонциум“, както и да направи обиколка из Стария Пловдив, Малка базилика, Римски стадион и Гребния канал. От екипа на организаторите споделиха, че са в процес на търсене на паркинги за автобусите с фенове, които пристигат специално за концерта от  Монтана, Враца, Перник и Кюстендил.", "date": "2018.12.17", "title": " Горан Брегович вече е на българска земя (СНИМКИ)"}
{"url": "https://trud.bg/%d0%bc%d1%8a%d0%b6%d0%b5%d1%82%d0%b5-%d1%81-25-%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b7%d0%b0%d0%bf%d0%bb%d0%b0%d1%82%d0%b8-%d0%be%d1%82-%d0%b6%d0%b5%d0%bd%d0%b8%d1%82%d0%b5/", "text": "Мъжете взимат с 25% по-високи заплати от жените. Средната заплата на мъжете през 2016 г. е 1054 лв., а на жените е 842 лв., пише в публикация на НСИ, която беше разпространена днес. Разликата в заплащането между половете обаче намалява като възнагражденията на жените нарастват по-бързо. За година заплатите на мъжете са се повишили със 7,3%, а на жените – с 8,8%. Преди 17 години разликата в заплащането е била много по-голяма. През 2000 г. мъжете са взимали близо 30% повече от жените. Почти във всички икономически дейности заплатите на мъжете са по-високи от тези на жените. През 2016 г. най-голяма е разликата в сферите „Здравеопазване и социална работа“ и „Финансови и застрахователни дейности“, където възнаграждението на жените е съответно с 38,4% и 32,1% по-ниско от това на мъжете. В здравеопазването това се дължи на факта, че на най-ниско платените позиции като медицински сестри работят предимно жени. Но любопитното е, че във финансите и застраховането мъжете взимат средно 2142 лв., а жените само 1464 лв. В две сфери на икономиката – „Административни и спомагателни дейности“ и „Строителство“ средната заплата на жените е по-висока от тази на мъжете – съответно със 17,2% и 10,9%. В строителството работят по-малко жени и те са на високи постове като проектанти и архитекти, затова и получават повече от обикновените строители. Мъжете взимат и по-големи пенсии. През 2017 г. пенсия от 910 лв. са взимали 45 567 мъже и 8189 жени. Пенсии до 200 лв. са получавали 42,2% от жените и 17,3% от мъжете. А между 201 лв. и 300 лв. са взимали 35,8% от жените пенсионери и само 26,7% от мъжете. 30% от населението живее в материални лишения (ограничава се при потреблението на 4 от 9 основни стоки и услуги), сочат още данните на НСИ. В лишения живеят 28,8% от мъжете и 31,1% от жените.  ", "date": "2018.12.17", "title": " Мъжете с 25% по-високи заплати от жените\t\t\t"}
{"url": "https://trud.bg/%d0%b4%d0%be%d1%85%d0%be%d0%b4%d0%b8%d1%82%d0%b5-%d0%bd%d0%b0-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8%d1%8f-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0%d1%80/", "text": "През 2018 доходите на украинския президент Петро Порошенко са нараснали 12 пъти спрямо предходната година, пише „Украинские новости“, като се позовава на регистъра на държавните служители в Украйна. През 2017 Порошенко е декларирал доходи от 14 милиона гривни (малко над половин милион долара), докато за изтичащата година е посочил 198 милиона гривни (около 7 милиона долара), предаде  . Основната част от доходите на президента – 155 милиона гривни, е дошла от дивиденти от инвестиционния фонд „Прайм есетс кепитъл“, 29 милиона гривни е получил от министерството на финансите за продажба на ценни книжи и корпоративни права, 14 милиона – от депозити в Международната инвестиционна банка и 1 милион гривни – от продажба на недвижимост. По оценка на „Форбс“ състоянието на украинския президент е 1,3 милиарда долара, което го нарежда на седмо място сред най-богатите украинци.  ", "date": "2018.12.17", "title": " Доходите на украинския президент нараснали 12 пъти през 2018"}
{"url": "https://trud.bg/%d0%bf%d0%b5%d1%82%d1%8f-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d1%84%d0%b8%d1%80%d0%bc%d0%b0%d1%82%d0%b0-%d0%ba%d0%be%d1%8f%d1%82%d0%be-%d0%b7%d0%b0%d0%b1%d0%b0%d0%b2%d0%b8-%d0%bf%d0%be/", "text": "Фирмата, която се забави с почистването на АМ „Струма“ вчера, ще бъде санкционирана. Това каза на брифинг министърът на регионалното развитие и благоустройството Петя Аврамова. „Вчера изпуснахме момента за своевременното уведомяване на всички пътуващи по републиканските пътища за това, какво се случва по пътя и какви действия са предприети. Всички екипи по снегопочистване и регулиране на движението бяха задействани“, увери тя. Субективният момент е забавяне на пътно поддържаща фирма в процеса на почистване, което доведе до забавяне на АМ „Струма“ Колегите от АПИ ще санкционират фирмата, каза министър Аврамова и посочи, че занапред съвместните действия на институциите ще бъдат координирани, за да се информират своевременно гражданите за усложнена пътна обстановка. „Вече тежкотоварият трафик ще бъде спиран при прогноза за тежка метеорологична обстановка, така че да не се забавя пак движението по този начин“, каза още тя.", "date": "2018.12.17", "title": " Петя Аврамова: Фирмата, която забави почистването на АМ „Струма“, ще бъде санкционирана"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b8%d0%b4%d0%b8-%d0%b7%d0%b0-%d0%b3%d0%b5%d0%b9-%d0%b1%d0%b8%d0%bb%d0%b1%d0%be%d1%80%d0%b4%d0%be%d0%b2%d0%b5%d1%82%d0%b5-%d0%b4/", "text": "„Далавера за 200 хиляди евро с цел провокация на българското общество” – така народният представител от ВМРО Александър Сиди определи   с еднополови двойки, които се появиха в няколко града на страната. Миналата седмица от ВМРО заявиха, че това е „демонстрация на арогантност и гавра с вековната ценностна идентичност на българите”. Сиди подчерта, че лично той нямал проблем с гей хората, но според него с кампанията се цели провокация на обществото точно преди християнските празници. „Някой в европейската комисия е дал 200 хиляди евро. Това е проектът за България – 200 хиляди евро. Така твърдят на техния сайт, че са спечелили проект за 200 хиляди евро, с който ще показват, че ето – видите ли, има проблеми в тази общност и че те трябва да бъдат решавани с билбордове, със срещи с организации, които така или иначе ги подкрепят”, коментира депутатът по  . Според Сиди проблемите на ЛГБТ общността трябва да бъдат решавани чрез диалог с политиците: „Ако имат някакви проблеми – нека да седнем и да ги решим. Да видим къде са проблемите, какво предлагат те и какво би могло да се случи така че да бъдат узаконени тези права”. Един от билбордовете в Пловдив беше свален, след като неизвестни лица го заляха с боя, а след това го скъсаха с камъни. Според депутата подобен ефект е бил търсен. „Утре ще кажат: „Ето – има агресия”. Само че агресията не започва от хората, които са съборили и свалили билборда. Започва от тези, които го слагат сега с цел провокация, с никаква друга. Защото няма никаква друга причина да го направиш сега”, посочи той.  ", "date": "2018.12.17", "title": " Александър Сиди за гей билбордовете: Далавера за 200 хиляди евро"}
{"url": "https://trud.bg/%d0%bc%d1%8a%d0%b6-%d0%b8%d0%b7%d0%b4%d1%8a%d1%85%d0%bd%d0%b0-%d0%bd%d0%b0-%d0%bf%d0%b0%d0%b7%d0%b0%d1%80%d0%b0-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86/", "text": "30-годишен мъж се озова в ареста на полицията в Горна Оряховица след като ударил с юмрук лекар от Спешна помощ в града, научи „Труд“. Гневът на Невен М. бил предизвикан от факта,че малко по-рано същия ден тъстът му издъхнал пред очите на десетки хора на пазара в железничарския град. Драмата се разиграва в понеделник сутринта. Асан Мустафов от златаришкото село Родина отишъл на работа в един от военните заводи в Лясковец. По време на смяната, му прилошало и извикали линейка. В спешното 49-годишният работник бил прегледан и освободен, понеже не успели на открият причина за припадъка. Близките му обаче тръгнали да търсят кардиолог ,защото Асан получил силни болки в сърдечната област.Колата стигнала до кооперативния пазар,когато на мъжът съвсем му прималяло.Изкарали го от автомобила, но през това време той издъхнал и близките си обадили на тел.112. Зет му изпаднал в ярост и се върнал в Спешна помощ.  Намерил лекаря и го ударил в лицето. От центъра веднага извикали полиция и младият отмъстител бил окован в белезници. Срещу него е образувано бързо производство за хулиганство по Указа за борба с дребното хулиганство и му е съставен акт. Съдът в Горна Оряховица ще му отсъди глоба или престой зад решетките за определено време. За смъртта на Асан е образувано следствено дело и тялото е било взето за аутопсия в търновската болница. Експертизата трябва да установи от какво е починал човекът. Според медиците от Спешното в Г.Оряховица той бил получил емболия, която нямало как да открият по време на прегледа, заради който зетят е налетял на доктора.", "date": "2018.12.17", "title": " Мъж издъхна на пазара в Горна Оряховица след преглед в Спешна помощ, зет му наби доктора\t\t\t"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b5%d0%bd%d0%b8%d0%b5-%d0%bd%d0%b0-%d0%b7%d0%b0%d0%bf%d0%bb%d0%b0%d1%82%d0%b0%d1%82%d0%b0-%d0%b7%d0%b0-%d0%b2%d1%81%d0%b8%d1%87%d0%ba%d0%b8-%d1%80%d0%b0%d0%b1/", "text": "Здравейте! Ще работя по време на коледните и новогодишни празници. В тази връзка искам да попитам дали имам право на по-висока заплата за времето на работа в празничните дни? Т. Господинов, гр. София Отговор: За работата и службата на тези работници и служители, за които и официалният празник е ден за работа и служба, е предвидено увеличено заплащане на труда им. То е уредено в чл. 262, чл. 263 и чл. 264 от Кодекса на труда. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " Увеличение на заплатата за всички, работещи по празници"}
{"url": "https://trud.bg/%d0%bc%d0%b0%d1%80%d0%ba-%d0%b6%d0%b8%d1%80%d0%b0%d1%80%d0%b4%d0%b5%d0%bb%d0%b8-%d0%b5-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d1%8e%d0%bb%d0%b5%d0%bd/", "text": "Легендата в ските Марк Жирардели е представил оригинални документи, удостоверяващи, че притежава 100% от собствеността на “Такс сървисиз лимитед”, която е мажоритарен собственик на концесионера на ски зона “Банско” – “Юлен” АД. “Това стана по време на среща в сградата на Министерството на околната среда и водите”, съобщиха от пресцентъра на МОСВ. От там добавят, че на разговора са присъствали ресорният министър Нено Димов, министърът на туризма Николина Ангелкова и на икономиката Емил Караниколов. Жирардели е бил придружен от адвокатите на “Юлен” АД. Обсъдени са концесионният договор за ски зоната и необходимостта от изграждане на втори кабинков лифт в курорта. Министър Димов обяснил на Марк Жирардели, че в момента се водят преговори за изменение и допълнение на договора за предоставяне на концесия с “Юлен” АД, за което е упълномощен от Министерския съвет. С промяната се цели да бъдат изчистени неяснотите с границите на концесионната площ на ски зона “Банско”, както и да се промени и увеличи концесионното възнаграждение. Дискутирана е и необходимостта от залагане в договора на санкции при нарушение на екологичното законодателство. Това е втората среща по въпроса, след като правителството възложи на министър Нено Димов да проведе преговорите, по време на които да се съобрази с препоръките на главния прокурор Сотир Цацаров, представени с писмо до премиера Бойко Борисов. Според Цацаров договорът трябва да бъде променен, а по този начин прокуратурата стигна до извода на Междуведомствената работна група (МРГ), създадена през януари 2015 година по време на втория премиерски мандат на Бойко Борисов лично по негово нареждане. В МРГ участваха представители на 9 институции и след повече от година работа, през 2016-а, експертите излязоха с категоричното заключение, че няма никакви нарушения на “Юлен” АД. Всички съоръжения в ски зоната са законни. И за да се изпълнят новите законови изисквания трябва задължителна промяна в концесионния договор. Петкратен носител на Световната купа  Марк Жирардели е австрийски скиор, състезаващ се за Люксембург в алпийските дисциплини. Той е един от най-успешните скиори, петкратен носител на Световната купа (1985, 1986, 1989, 1991 и 1993). Има и 9 малки купи в отделните дисциплини. Сочен е за един от последните велики майстори от старата школа, които можеха да карат във всички дисциплини. Липсва му само титла от супер-гигантския слалом, но там също има немалко победи в отделни състезания. Общо 46 пъти е стъпвал на най-високо стъпало на подиума в Световната купа, има 4 световни титли и още 7 медала от първенства на планетата. Единственият трофей, който му се изплъзва, е олимпийското злато. Жирардели печели два сребърни медала от Албервил 92. През 2005-а е поканен за специален гост на откриването на ски сезона в Банско. Тогава курортът под връх Тодорка все още е в „детска възраст” и признанията от Световните ски награди са далеч в бъдещето. Но Жирардели, който е бил във всички водещи зимни центрове в света, веднага съзира потенциала на градчето.", "date": "2018.12.17", "title": " Марк Жирардели е собственик на „Юлен“ АД (ОБЗОР)\t\t\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b0%d0%bb%d0%b1%d0%b0%d0%bd%d1%81%d0%ba%d0%b8%d1%8f-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%b5%d0%bd-%d1%81%d1%8a/", "text": "Шефът на албанския Конституционен съд бе свален от най-висшата длъжност в правосъдната система заради недекларирани доходи, съобщи Ройтерс. Специалната апелативна камара реши днес да освободи Башким Деджа, чиито приходи и собственост не съответстват на декларираните официално от него, предаде  . Така в момента 9-членният Конституционен съд не може да функционира след като 8 от членовете му бяха отстранени по същите причини. Около 800 съдии и прокурори бяха освободени от правосъдната система в борбата за изчистването й от корупция и политическа намеса. Процесът стартира преди 2 години, когато парламентът на Албания единодушно одобри правосъдната реформа за борба с корупцията в съдебната власт. От следващата година страната се надява да започне преговорите за присъединяване към Европейския съюз.", "date": "2018.12.17", "title": " Шефът на албанския Конституционен съд свален от длъжност заради недекларирани доходи"}
{"url": "https://trud.bg/%d0%b1%d0%b8%d0%b3-%d0%b1%d0%b5%d0%bd%d0%b4-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b8-%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d0%b1%d0%bb%d0%b0/", "text": "Биг Бенд – Благоевград зарадва почитателите на музиката с концерт “LET IT SNOW” ДЖАЗ КОЛЕДА, който е част от празничната програмата на Община Благоевград, която тази година е под мотото „Следвай звездата, озари пътя!“. Бендът на Благоевград и музикалните таланти от Музикално училище „Престо“, „Фа диез“ и НХГ сътвориха невероятна атмосфера с популярни и мелодични коледни песни. Коледното настроение изпълни зала „Яворов“ и с познати песни като „Тиха нощ, свята нощ“, „Jingle Bells“, „Jingle Bell Rock“, „Santa Baby“, съобщиха от общината. Обичаната музика и страхотните изпълнения накара меломаните, които бяха изпълнили залата, да пригласят на изпълнителите по време на концерта.", "date": "2018.12.17", "title": " Биг Бенд – Благоевград и децата на Благоевград с ДЖАЗ КОЛЕДА “LET IT SNOW”"}
{"url": "https://trud.bg/%d0%bf%d0%b0%d1%80%d0%b8%d1%81-%d1%85%d0%b8%d0%bb%d1%82%d1%8a%d0%bd-%d0%b8%d1%81%d0%ba%d0%b0-%d0%b4%d0%b5%d1%82%d0%b5-%d1%82%d1%8a%d1%80%d1%81%d0%b8-%d0%b4%d0%be%d0%bd%d0%be%d1%80/", "text": "Парис Хилтън иска да бъде майка, но чрез донор на сперма. 37-годишната наследничка на хотелиера Хилтън вече се е свързала с агенция и е готова да възнагради мъжа, който ще отговаря на условията й. Тя изисква донорът да има добър външен вид, високо ниво на интелигентност, но и да идва от добро семейство, пише  . „Проблемът е, че донорите не са милионери. Богатите хора не се нуждаят от продажба на сперматозоиди. Хилтън вярва, статутът на самотна майка се вписва в нейния имидж, че може да направи всичко и не се нуждае от мъж, за да успее“, споделя неин приятел. Истината е, че на Парис Хилтън не й пука от липсата на късмет в любовта. Тя се радва на по-малката си сестра Ники, която има две деца.", "date": "2018.12.17", "title": " Парис Хилтън иска дете, търси донор"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%ba%d0%b0%d1%81%d1%87%d0%b8%d0%b5%d0%b2-%d0%ba%d0%b5%d0%b2%d1%80-%d0%bf%d1%80%d0%b5%d0%b7-%d0%b3%d0%be%d0%b4%d0%b8%d0%bd%d0%b8%d1%82%d0%b5-%d0%b2%d0%b8%d0%ba/", "text": "През годините ВиК мрежите не са поддържани адекватно, в следствие на което не работят качествено и често аварират. Това налага и повече инвестиции от страната на ВиК операторите. това заяви по   Ивайло Касчиев, директор на Дирекция ВиК в КЕВР, по повод поскъпването на водата от 1 януари. „Тези цени са одобрени с решения на КЕВР за петгодишните бизнес планове на ВиК операторите. КЕВР няма право едностранно да преразгледа вече одобрен бизнес план. Това, че хората не приемат за справедливи тези цени, не е основание да спре одобрението на тези бизнес планове“, каза Касчиев. На въпрос дали държавният регулатор защитава интересите на потребителите, Касчиевм се аргументира с това, че КЕВР следи в тези бизнес планове да не се включват необосновани разходи. „Над 60% общо за сектора са загубите на вода в България, при някои оператори стига и до 80%. За да се предотврати това, трябва ноу хау, ново оборудване, подмяна на водопроводи“, Ивайло Касчиев. Цените са такива, каквито са, те са одобрени в бизнес плановете, заяви в заключение представителителят на КЕВР.", "date": "2018.12.17", "title": " Ивайло Касчиев, КЕВР: През годините ВиК мрежите не са поддържани адекватно и често аварират"}
{"url": "https://trud.bg/19-%d0%bf%d1%80%d0%b5%d1%82%d0%b5%d0%bd%d0%b4%d0%b5%d0%bd%d1%82%d0%b8-%d0%b7%d0%b0-%d1%81%d0%bf%d0%be%d1%80%d1%82%d0%b8%d1%81%d1%82-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82/", "text": "19 са номинираните състезатели за наградата „Спортист на годината“ за 2018-та година в Шумен. Предложенията са направени от 13 спортни клуба в града. Две са номинациите за „отбор на годината“ и пет в категорията „треньор“. Претендентите за приза са Цветан Урумов и Каан Шукри – карате киокушин, Трифон Илиев и Кадир Кадир – лека атлетика, Християн Тотев, Пламен Борисов, Полина Галинова и Георги Атанасов – кикбокс, Вичко Николов – фехтовка, Диан Минчев – вдигане на тежести, Димитър Димитров – карате киокушин, Виктор Иванов, Здравко Димитров и Калоян Колев – ММА, Летисия Димитрова, Ванеса Атанасова и Аспарух Атанасов – конен спорт, Петър Петров – борба и Ивайло Димитров – авиомоделизъм. За отбор надпреварата ще бъде между мажоретния състав „Ритмик“ и женският хандбален тим към клуб „Шумен 98“. Номинирани за треньор на годината са Галин Методиев от СК „Шуменска крепост“, Мариола Спасова и Снежана Иванова от СКХГ „Ритмик“, Димитър Димитров от СК „Киокушин-Шумен“ и Калоян Колев от СК „ММА-Шумен“. Наградите ще бъдат връчени на специална церемония на 20 декември от 17 часа в зала „Арена Шумен“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.17", "title": " 19 претенденти за „Спортист на годината“ в Шумен"}
