{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5-%d0%b2-%d1%81%d0%b2%d0%b8%d1%89%d0%be%d0%b2-%d1%80%d0%b0%d0%b7%d0%b2%d0%b8%d0%b2%d0%b0-%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f%d1%82%d0%b0/", "text": "СУ „Николай Катранов“ в Свищов спечели финансиране по проект на Националната програма на МОН „Заедно за всяко дете – 2018 г.“, Модул „Добри практики за взаимодействие на образователните институции с родителите“. Целта на разработката „Израстваме заедно“ е да накара родителите, ползвайки своя житейски и професионален опит, да се включат като наставници и обучители на своите деца и техните съученици за мотивиране към учене, подкрепа в израстването им и изграждането на самооценка. Целевата група на проекта са учениците от 1 до 7 клас и техните родители или настойници.  Основната идея е, че ангажираността и участието на родителите като съмишленик, партньор в училищните дейности, ще мотивира и учениците към активност, ще покаже родителя в ролята му на въздействащ модел за поведение и професионално израстване, който обогатява детското познание за света и се усвоява през преживяването и практическия опит. Предвидени са поредица от интересни съвместни инициативи с участието на ученици, учители и родители – като тренинги, обучения, пътувания из страната и Румъния. В резултат на предвидените проектни дейности участниците ще повишат своите социални и граждански компетентности, умения за живот, компетентности по роден и чужд език, дигитални компетентности и познания по изкуства, както и терапевтичното им въздействие. Обученията и тренингите ще се провеждат от специалисти – психолози за родителски групи и ученици, но и от родители, в тяхната значима професионална роля и опит, за учениците и учителите. Децата ще преживяват и учат в непосредствен контакт със средата и различната роля на родителите си. Партньори на училището в изпълнението на проекта ще са Община Свищов, местни неправителствени и бизнес организации, Общественият съвет и Училищното настоятелство при СУ „Николай Катранов“, училища в град Зимнич, Румъния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Училище в Свищов развива отношенията между родителите, учениците и учебното заведение\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b2-%d0%bf%d1%83%d0%b1%d0%bb%d0%b8%d1%87%d0%bd%d0%b8%d1%8f-%d0%b8%d0%bd%d0%b2%d0%b5/", "text": "Възможностите за разширяване на сътрудничеството със Саудитска Арабия и за привличане на повече инвестиции към Българското Черноморие обсъди в Рияд министърът на туризма Николина Ангелкова с Ясир Отхман Ал-Румаян, изпълнителен директор на Публичния инвестиционен фонд на Саудитска Арабия. Двамата се обединиха около становището, че между страните има много неизползвани възможности за стимулиране на инвестициите в различни икономически сфери, особено в туризма, съобщиха от пресслужбата на МТ. Министър Ангелкова припомни успеха от посещението на българския премиер Бойко Борисов в Саудитска Арабия начело на голяма делегация през ноември 2017 г., като изтъкна, че то е доказателство за политическата воля за ползотворно сътрудничество между двете държави. След тази първа по рода си мащабна визита двустранното сътрудничество се активизира и за нас е много важно да продължаваме да го развиваме, каза тя. Туризмът е хоризонтална политика и можем да привличаме инвестиции в много сектори, свързани с предлагането на туристически услуги. България отчита устойчиви ръстове в туризма през последните години, което стимулира реализацията на бизнес проекти от различни държави, заяви министър Ангелкова и даде конкретни примери с хотелиерството, изграждането на балнео- и СПА комплекси, популяризирането на артефакти, на които България е много богата, производството на минерална вода и др. Тя представи огромния туристически потенциал на страната ни за масов  и специализиран туризъм. Преди няколко години България имаше имиджа на нискобюджетна дестинация, но вече се утвърждава като предпочитана дестинация за висококачествени услуги на разумна цена, стана ясно от изявлението й. По време на срещата бе направена презентация за България като маршрут за четири сезона и отлично място за инвестиции, особено по Черноморието. Изпълнителният директор на Публичния инвестиционен фонд на Саудитска Арабия Ясир Отхман Ал-Румаян увери гостите си, че страната му има интерес да разширява инвестициите си в чужбина и туристическият сектор на България е перспективен в това отношение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Ангелкова представи в Публичния инвестиционен фонд на Саудитска Арабия възможностите за инвестиции по Черноморието ни"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d1%80%d0%b5%d0%b3%d0%b8%d1%81%d1%82%d1%8a%d1%80-%d0%bd%d0%b0-%d0%be%d0%bd%d0%bb%d0%b0%d0%b9%d0%bd-%d0%bc%d0%b0%d0%b3%d0%b0%d0%b7%d0%b8%d0%bd%d0%b8%d1%82%d0%b5/", "text": "Махат бележките за изплатени доходи Регистър на електронните магазини ще направи Националната агенция за приходи. Това предвижда пакетът от промени в данъчните закони, който беше приет от Министерски съвет. Регистърът ще бъде публичен и всеки, който пазарува в интернет, ще може да провери в сайта на НАП дали даден онлайн търговец е легално регистриран. Това ще намали измамите от нелегални сайтове еднодневки, които се създават само с цел да съберат пари от доверчиви клиенти с оферти за продажби на стоки и услуги на ниски цени. При покупки по интернет онлайн търговецът ще може да издава електронни касови бележки вместо хартиени, гласят още промените. Идеята е при онлайн продажба фискалният бон да може да се генерира в електронен вид, да се запазва в паметта на фискалния апарат и автоматично да се предоставя на електронен адрес на получателя. При покупка на автомобил нотариусите онлайн ще извършват проверка дали продавачът е платил данъка за колата. За целта те ще използват електронната система с данни на Министерството на финансите. Освен това в 7-дневен срок след извършване на сделка по придобиване на недвижим имот или автомобил нотариусите ще уведомяват съответната община за прехвърлените права като ще предоставят и информация за размера на платения данък за покупката на имота или колата, както и за платената цена. Премахва се задължението работодателите да дават хартиена служебна бележка на своите служители за изплатените през годината доходи и удържания данък. Вместо това те ще подават по-подробна информация в НАП. Целта е при онлайн попълване на годишната данъчна декларация за доходите на гражданите, всички данни за получени доходи и платени данъци да се въвеждат автоматично. Всичко това ще влезе с сила от 2020 г. Хората, които не искат да подават годишната си данъчна декларация онлайн, ще може да си вземат хартиена служебна бележка от работодателя. Самоосигуряващите се ще трябва да подават всичките си декларации до НАП по електронен път, като това също ще влезе в сила от 2020 г. Изключение прави бележката за удържан и внесен данък, която ще трябва да се подава онлайн още от 2019 г.   Отлагат внасянето на ДДС Забраняват продажбата на вино по мрежата Възможност за отложено начисляване на ДДС ще се дава при внос на определени стоки, които не са акцизни и не са предназначени за крайно потребление. Този режим ще се прилага при внос на стоки като руди, сол, сяра, камъни, химични продукти и метали – мед, цинк, олово, алуминий, чугун и никел. Другите условия са сделката да е за над 50 хил. лв. и вносителят да няма задължения към хазната. Новият режим ще позволи внос на стоките без ДДС-то да е платено или обезпечено, което ще облекчи предприятията. Продажбата на вино чрез обяви по интернет ще бъде забранена от началото на 2019 г., гласят други промени в данъчните закони. В момента такава забрана има само за продажбата на алкохол и цигари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Правят регистър на онлайн магазините\t\t\t"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%be%d1%82-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5%d1%82/", "text": "Броят на загиналите в следствие на земетресението и последвалото го цунами в Индонезия достигна до 2 045 душу, според Националната бедствена агенция на страната, предава Anadolu Agency. Сутопо Пурво Нугрохо, говорителят на агенцията, заяви че броят на загиналите от земетресението на 28 септември и последвалото го цунами е достигнал до 2 045 души, докато ранените са над 10 000. Нугрохо добави, че 671 души са все още изчезнали, а 82 775 души са били преселени след бедствието. Общо 67 310 сгради, включително 1 736 училища и 20 медицински центъра, са със сериозни, добави той. Спасителните и издирвателни работи в региона се очаква да приключат в четвъртък.  Земетресение с магнитуд 7.4 разтресе остров Сулавеси, предизвиквайки цунами в градовете Донгала и Палу, които достигнаха до височина от три метра, припомня Anadolu.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Броят на загиналите от земетресението в Индонезия достигна до 2 045 души"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b2%d1%80%d0%b5%d0%bc%d0%b5-%d0%b5-%d0%b4%d0%b0-%d0%bf%d1%80%d0%b0%d1%82/", "text": "„Македонската идентичност е защитена во веки веков! Време е да пратим в историята бившата югославска република от името ни.“ Така премиерът на Македония Зоран Заев се обърна днес към депутатите от комисията по конституционните въпроси в парламента в Скопие, предаде БНР. Заев се яви пред тях, за да обоснове предложените от правителството му четири промени в конституцията на страната, свързани с договора с Атина за името Северна Македония. „Сега, всички депутати, без разлика от партийната им принадлежност, имат исторически дълг и обвързаност пред гражданите да осигурят пътя на Македония към стабилност, сигурност, икономически просперитет. А това е пътят към НАТО и Европейския съюз, който минава през македонско-гръцкия договор. Минаха 25 години в сметки и празни приказки. Македония вече няма поколения за губене“, каза Заев. Македонската информационна агенция съобщи, че депутатите от ВМРО-ДПМНЕ също са присъствали на изявлението на Заев. И че според източници от Европейската народна партия председателят ѝ Жозеф Дол е заплашил лидера на македонската опозиция Християн Мицкоски с изключване на ВМРО-ДПМНЕ от редиците на европейската десница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.10", "title": " Премиерът на Македония: Време е да пратим в историята бившата югославска република от името ни"}
{"url": "https://trud.bg/%d0%b4%d0%b6%d0%b5%d0%bd%d0%b4%d1%8a%d1%80-%d1%83%d1%87%d0%b5%d0%b1%d0%bd%d0%b8%d0%ba-%d0%b7%d0%b0-9-%d0%ba%d0%bb%d0%b0%d1%81-%d0%be%d0%b4%d0%be%d0%b1%d1%80%d0%b5%d0%bd-%d0%be%d1%82-%d0%bc%d0%be%d0%bd/", "text": "Джендър-учебник по биология и здравно образование на издателство „Анубис“ за 9 клас е одобрен от Министерство на образованието и науката. За това сигнализира във фейсбук автор-драматургът Александър Урумов. В този учебник се съдържа скандален текст, според който „Сексуалната идентичност се формира в зряла възраст“. Българската организация на родителите и децата (БОРД) е изпратила въпроси до МОН относно  учебника за 9 клас. От ведомството е получен отговор, подписан от госпожа Албена Михайлова, главен секретар на МОН, от който стават ясни следните факти: I. Джендър-учебникът на издателство „Анубис“ е одобрен със заповед РД 09-1330/19.07.2018 г. на министъра на образованието и науката. II. Оценителите на този учебник са назначени със Заповед 09-669 от 10 април 2018 г. на министъра на образованието и науката. Това са: 1. Гл. ас. Елица Любомирова Павлова, специалист във ВУ  2. доц. Ваня Петкова Богоева, специалист в БАН  3. Кузман Стойчев Кузманов, старши експерт в РУО  4. Мариела Владимирова Зайкова, учител  5. Мария Тодорова Веселинска, учител  6. Ивелина Иванова Каменова, учител  7. Иванка Илиева Драгиева, учител III. МОН няма никакви контролни функции върху тиража и цената на учебниците и учебните помагала. IV. Министерството на образованието и науката не е извършило мониторинг върху учебниците и учебните помагала за начално и средно образование с цел недопускане на джендър-съдържание, нито пък има индикация за такова намерение. От отговора на просветното министерство става ясно, че в МОН има отворена врата за приемане на детски учебници и помагала с хомосексуални внушения в тях. Няма институционална гаранция за предпазване на децата от джендър-идеология, поради което те са изложени на висок риск от джендър-внушения. От БОРД съобщават, че ще настояват да бъде назначена повторна комисия от оценители, която да преразгледа решението на първата комисия с оглед на решението на Конституционния съд от 27 юли 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Джендър-учебник за 9 клас одобрен от МОН\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%be%d0%bc%d1%8f%d0%bd%d0%b0%d1%82%d0%b0-%d0%b2-%d0%b7%d0%b4%d1%80%d0%b0%d0%b2%d0%bd%d0%b8/", "text": "„Има три теми, които изискват национално съгласие – здравеопазването, образованието и демографската катастрофа. Промяната в здравния модел не може да се изпълни за един мандат, а изисква надмандатно мислене“. Това каза председателят на НС на БСП Корнелия Нинова след среща с ръководството на Национално сдружение на общопрактикуващите лекари в България. Тя добави, че в срещите, които левицата прави, социалистите си поставят за цел да постигнат национално по базови правила за трите най-важни теми. Нинова заяви, че обществото трябва да принуди политиците, който и да управлява, тези правила да се спазват и да има приемственост. „Резултатът от мандатното мислене се вижда в разрухата в здравеопазването. Ситуацията в сектора е изключително тежка, а двата модела, предложени от ГЕРБ, не стават“, коментира лидерът на левицата. Нинова добави, че сдружението има конкретни предложения по „Визия за България“, в частта за здравеопазването и затова срещите ще продължат. „На едно мнение сме, че трябва да има приемственост, независимо кой е на власт. Не сме спестили критиките и се надяваме това да е оздравително и ползотворно“. Това заяви председателят на Националното сдружение на общопрактикуващите лекари в България доц. д-р Любомир Киров. Той изрази благодарност за срещата и заяви готовност за разговор с всички, които искат да получат откровено и конструктивно мнение. Киров подчерта, че нито един от двата модела на Министерство на здравеопазването не се ползва с одобрението на представляваната от него организация. „Става дума за набиране на средства. Няма и дума за промяна на системата и какво да се направи, за да стане по-добре, а само как да се наберат още средства, по калкулации около 800 млн. лв.“, обясни той. „Сега има задължителна осигуровка, която към момента не могат да съберат, а искат и втора задължителна“, коментира доц. д-р Киров.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Корнелия Нинова: Промяната в здравния модел не може да се изпълни за един мандат"}
{"url": "https://trud.bg/%d1%80%d1%83%d1%81%d0%ba%d0%b0%d1%82%d0%b0-%d1%86%d1%8a%d1%80%d0%ba%d0%b2%d0%b0-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%b7%d0%b0-%d0%bf%d1%80%d0%be%d1%82%d0%b5%d1%81%d1%82/", "text": "Руската православна църква предупреди днес, че в Украйна може да избухнат протести, ако Вселенският патриарх признае независима от Москва украинска патриаршия, предаде Франс прес. Митрополит Иларион, който оглавява отдела за външните отношения в Московската патриаршия, заяви, че ако украинските власти допуснат конфискуване на православни храмове от подготвяната автокефална църква, хората ще излязат по улиците, за да защитят своите светини. „Вече виждаме, че в Украйна се конфискуват православни храмове и вярващите се готвят да ги защитят. Можем само да си представим какво ще стане, ако конфискуването бъде официално одобрено от властите или придобие системен характер. Хората, разбира се, ще излязат на улицата и ще бранят светините си“, заяви митрополитът, цитиран от ТАСС. В Украйна сега има две църкви – едната свързана с Москва, другата – с Киевската патриаршия, припомня АФП. Киевската патриаршия се самопровъзгласи през 1992 г., когато Украйна стана независима, и не е призната от нито една православна църква в света. Свързаната с Московската патриаршия църква е най-голямата религиозна общност в Украйна по брой енории, но все повече украинци обаче се самоопределят като последователи на Киевската патриаршия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Руската църква предупреди за протести в Украйна"}
{"url": "https://trud.bg/%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80%d1%8a%d1%82-%d0%bd%d0%b0-%d1%84%d0%bb%d0%be%d1%80%d0%b8%d0%b4%d0%b0-%d1%83%d1%80%d0%b0%d0%b3%d0%b0%d0%bd%d1%8a%d1%82-%d0%bc%d0%b0%d0%b9/", "text": "Губернаторът на Флорида Рик Скот предупреди онези, които не се вслушаха в предупрежденията за евакуация, че ураганът „Майкъл“ може да създаде смъртоносни условия в американския щат, където бурята се очаква да удари по-късно през деня, пише американското електронно издание Politico. „За тези, които избраха да не се евакуират от нашите брегове, вече е твърде късно“, заяви Скот. „Близо четири метра буреносни вълни, водата ще се покачи и ще покрие вашите покриви. Нямаше шанс да оцелеете след това“. „Майкъл“ беше повишен в ураган от категория четири през нощта, само часове преди очакваното му връхлитане върху бреговата линия на Флорида. Бурята идва седмици, след друг значителен ураган – „Флорънс“, който удари атлантическия бряг на страната и по-конкретно Северна и Южна Каролина. Президентът Доналд Тръмп издаде заповед за въвеждане на извънредно положение във Флорида заради „Майкъл“ и Рик Скот заяви, че е повикал близо 2 500 членове на Националната гвардия, както и повече от 1 000 спасителни работници, които да посрещнат бурята.  Въпреки това губернаторът на Флорида заяви, че тези, които са останали по домовете си въпреки заповедите за евакуация, „няма да оцелеят“, ако излязат навън по време на бурята и че „вече е твърде късно да се евакуират бреговете“. Заповедите за евакуация са издадени предимно край бреговете на залива на американския щат, въпреки че редица хора са ги игнорирали, което е често срещано в райони застрашени от урагани, поясни Скот. Бурята най-вероятно ще удари и големи градове като Талахаси. Вероятно е да се създадат и торнада в източната част на щата, каза още той. „Не излизайте по средата на това. Няма да оцелеете. Смъртоносно е“, предупреди губернаторът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Губернаторът на Флорида: Ураганът „Майкъл“ може да създаде смъртоносни условия в щата"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d0%b8%d1%85%d0%b0-%d0%bd%d0%b0-%d1%81%d1%8a%d0%b4-%d1%83%d1%87%d0%b8%d1%82%d0%b5%d0%bb%d0%ba%d0%b0-%d1%80%d0%be%d0%b4%d0%b8%d0%bb%d0%b0-%d0%b2-%d0%bf%d0%b0%d1%80/", "text": "Учителка, която роди в парк в центъра на Горна Оряховица и удуши новороденото си бебе в сряда бе изправена на подсъдимата скамейка. Делото срещу 34-годишната Венелина Петкова се гледа в Районния съд в железничарския град. Обвинителният акт срещу педагожката бе внесен от прокуратурата в съда в началото на юли. Учителката в стражишкото село Виноград, която е майка на три деца, е обвинена по чл. 120 от НК за „убийство, извършено от майка върху рожба, веднага след раждане“, уточниха от прокуратурата. Наказанието, което предвижда законодателят, е лишаване от свобода до три години. Съдебното заседание се проведе при закрити врати, за да не се разгласят данни от личния живот на подсъдимата. Държавното обвинение и защитата на Петкова са поискали споразумение за освобождаването и от наказателна отговорност и налагане на административно наказание. Съдът ще се произнесе за вида на наказанието в следващо заседание. Венелина Петкова е с мярка за неотклонение „подписка“. Миналата есен тя родила тайно в парк четвъртото си дете, след което е била приета Спешна помощ с масивен кръвоизлив. От там я пренасочили в АГ-отделението, където била прегледана от дежурния гинеколог д-р Димитринка Димитрова. Още при първия преглед, лекарката установила, че е имало раждане, макар Венелина Петкова да отричала. За доказателство на раждането обаче е направен преглед на ехограф, който установил, че има остатъци от плацентата и пъпната връв. Тъй като жената продължила да настоява, че няма раждане, а и бебето не било намерено в болницата, медиците алармирали полицията. По случая полицаи от железничарския град веднага предприели разследващи действия. Направили оглед на парка. По-късно пред хранителен магазин полицаите се натъкнали на съпруга на родилката, а при претърсване на семейния им автомобил в багажника в сак било открито натъпкано безжизненото трупче на новородено момченце. По-късно аутопсията във великотърновската болница доказала, че бебето е доносено, родено е живо, дишало е около десет минути и след това е било удушено. По това време Венелина е била учителка по история и английски в ОУ “Св. Климент Охридски” в стражишкото село Виноград. Направило впечатление, че тя ходи с по-широки дрехи, до последния ден е била на работа, пътувала с ученическия автобус. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Изправиха на съд учителка родила в парк и удушила бебето си\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d1%80%d0%b5%d0%b2%d1%8a%d0%bf%d0%bb%d1%8a%d1%89%d0%b5%d0%bd%d0%b8%d0%b5%d1%82%d0%be-%d0%b2-%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bd%d0%b0/", "text": "В новата рубрика на „Труд“ „Без коментар“ ще представяме факти, които говорят сами за себе си. Факсимилета от сайта „Дневник“ показват превъплъщението на позицията на лидера на „Да, България“ Христо Иванов по въпроса за убийството на Виктория Маринова. С червено са откроени датата и часът, когато това е станало.", "date": "2018.10.10", "title": " Вижте превъплъщението в позицията на Христо Иванов за убийството на Виктория Маринова"}
{"url": "https://trud.bg/%d0%b5%d0%bc%d0%b8%d0%bb-%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8%d1%82%d0%b5-%d0%b8%d0%bd%d0%b2/", "text": "Инвестициите в машини и съоръжения са с 9% повече за 2017 г. От началото на годината имаме реинвестиция – 100 милиона лева, в региони с дисбаланс. Т.е това показва, че чуждестранните инвеститори искат да останат у нас, каза министърът на икономиката Емил Караниколов пред  . Цените ще продължат да растат, това е световна практика, няма места, където да намаляват. Нашата основна работа е да повишаваме доходите. Това става чрез търсене на инвеститори, заяви Караниколов.  Преките чуждестранни инвестиции намаляват, но те предимно бяха в банковия и застрахователен сектор, сега се развиват компютърните технологии и автомобилостроене, добави той. Бъдещето обаче е в иновациите – услугите и стоките с висока добавена стойност. В последните седмици са открити няколко предприятия за производство у нас, каза още той. Икономическият министър обясни, че инвестициите са в дълготрайни материални активи – в машини и съоръжения. Инвестиорите идват, за да работят и произвеждат. Национална компания „Индустриални зони“ има реално извършени инвестиции за 700 милиона лева. Предоговаряме за още 120 милиона лева, коментира Караниколов. Според него липсата на кадри у нас се дължи на това, че държавата в последните години е оставила науката и образованието. На цялото правителство му е приоритет инвестиране в образование. За да имаме икономика, трябва да имаме наука и образование, обясни Караниколов. В училищата трябва да се въведат предмети по предприемачество, открои икономическия министър. Работим в насока доходите да растат по-бързо. 3,5 % е инфлацията, има 11% увеличение на заплатата в частния бизнес, увеличение на пенсията имаше, ще има пак догодина с 5,7%, обясни още министърът на икономиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Емил Караниколов: Чуждестранните инвеститори искат да останат у нас"}
{"url": "https://trud.bg/%d0%bb%d0%b5%d0%b2-%d0%b8%d0%bd%d1%81-%d0%bf%d1%83%d1%81%d0%bd%d0%b0-%d1%81%d0%b8%d0%b3%d0%bd%d0%b0%d0%bb-%d0%b4%d0%be-%d0%b4%d0%b0%d0%bd%d1%81/", "text": "Застрахователното дружество “Лев Инс” само сезира и инициира проверка на ДАНС, за да се спре изтичането на национален капитал в особено големи размери чрез застрахователни измами през системата “Зелена карта”. Това гласи официална позиция по повод информация, че Държавната агенция “Национална сигурност” (ДАНС) и Комисията за финансов надзор (КФН) са влезли на мащабна проверка в началото на октомври в поне четири български застрахователни компании, с голям пазарен дял. “Преди броени дни КФН официално определи “Лев Инс” като безспорен лидер на пазара. Дружеството държи 13,14% от брутния премиен приход и първо място сред застрахователите у нас. Според статистиката на регулатора, като цяло пазарът на общото застраховане у нас отчита ръст от близо 13% (12,79%) спрямо година по-рано. Традиционно “Лев Инс” продължава да е най-предпочитаният застраховател от потребителите на автомобилни застраховки”, подчертават от компанията.", "date": "2018.10.10", "title": " „Лев Инс“ пусна сигнал до ДАНС\t\t\t"}
{"url": "https://trud.bg/%d0%b8%d1%81%d0%ba%d0%b0%d0%bc%d0%b5-%d0%b5%d0%ba-%d0%b4%d0%b0-%d1%81%d0%bf%d1%80%d0%b5-%d0%b2%d0%bd%d0%be%d1%81%d0%b0-%d0%bd%d0%b0-%d1%81%d1%82%d0%b0%d1%80%d0%b8-%d0%b4%d0%b8%d0%b7%d0%b5%d0%bb%d0%b8/", "text": "Мерките ще станат факт след 2020 г.  Осем държави подкрепиха предложението на България ЕК да въведе мерки срещу вноса на стари дизелови автомобили в Източна Европа. Те предвиждат коли, които имат забрана да се движат по пътищата в някои западноевропейски държави, заради завишените им вредни емисии, да нямат право да се карат и у нас. Идеята беше представена от министъра на околната среда и водите Нено Димов пред Съвета по околна среда на ЕС в Люксембург. Зад нея освен съвносителите Полша и Словакия застанаха и Кипър, Латвия, Литва, Люксембург, Румъния и Унгария. Все по-голям брой градове в Западна Европа въвеждат забрани за движение на дизелови автомобили, които замърсяват въздуха. В резултат вече е факт напливът на употребявани коли от държави членки с високи доходи на глава от населението към такива с ниски. Това създава риска и от т.нар. “вътрешно изтичане на въглерод” в рамките на транспортния сектор на ЕС, подчерта министър Димов. По думите му в момента, в който се забрани дадена стока на една територия, цената й пада и тя става привлекателна за други пазари. Според него държавите, които въвеждат подобни забрани, не трябва да могат за “изнасят” коли, които не отговарят на определени стандарти. Еврокомисията е поела ангажимент да работи за приемането на такива мерки, като това най-вероятно ще стане след 2020 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.10", "title": " Искаме ЕК да спре вноса на стари дизели\t\t\t"}
{"url": "https://trud.bg/%d0%bc%d1%8a%d0%bb%d1%87%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d0%ba%d0%bb%d0%b5%d0%b2%d0%b5%d1%82%d0%bd%d0%b8%d1%86%d0%b8%d1%82%d0%b5/", "text": "Нито един от представителите на институции и неправителствени организации, които обвиниха България в убийство на журналист заради работата му, все още не се е извинил за клеветата, след като разследването разкри чисто криминалния характер на престъплението. „Силно приветствам предварителните резултати от разследването на убийството на Виктория Маринова. Българските власти действат бързо и ефективно. Имаме пълно доверие в българските власти да намерим справедливост за семейството и близките на Виктория Маринова“ написа в туитър председателят на групата на ЕНП в Европарламента Манфред Вебер. Вебер не си взе назад думите, написани преди три дни в туитър, че Виктория Маринова е „третият журналист, убит в ЕС за една година“. Бързата реакция и съвместните усилия демонстрират решимостта за постигане на справедливост при такива позорни действия, заяви председателя на ЕК Жан-Клод Юнкер. Първият му заместник Франс Тимерманс обаче все още не е опровергал изявлението си в туитър, че е „шокиран от ужасяващото убийство на Виктория Маринова“ и че „отново смел журналист пада в борбата за истината и срещу корупцията“. Няма опровержение на изявлението от името на генералния секретар на ООН Антониу Гутериш, направено от негов говорител, че „има изключително смущаващо нарастване на насилието, включително сексуално, което е насочено особено срещу журналистките“. Говорителка на председателката на 73-ата сесия на Общото събрание на ООН Мария Гарсес заяви от нейно име, че осъжда убийството на българския журналист Виктория Маринова и подчертава значението на свободата на медиите. Засега няма ново изявление, което уточни дали Гарсес продължава да свърза криминалния случай с медийната свобода.   Дуня Мятович, комисар по правата на човека на Съвета на Европа, продължава да държи закачено най-отгоре на профила си в туитър изявлението, че Виктория Маринова е четвъртият журналист и третата жена журналист, убити в ЕС от 2017 г. насам. Никакъв коментар няма от групата на „Зелените“ в Европарламента, която в своя позиция за убийството заяви, че „журналистите не трябва да плащат крайна цена тяхната работа“. Няма извинение и от генералния секретар на „Репортери без граници“ Кристоф Делоар за изявлението му от името на организацията, че Виктория Маринова е третата журналистка жертва на убийство в Европа за една година. Изявление, в което спекулативно беше посочено, че тя е излъчила „чувствителен доклад за подозренията за измама на европейските фондове“.          ", "date": "2018.10.10", "title": " Мълчанието на клеветниците\t\t\t"}
{"url": "https://trud.bg/%d1%82%d0%b8%d1%88%d0%b8%d0%bd%d0%b0/", "text": "Лешоядите, които пируваха с тялото на Виктория Маринова 4 дни, млъкнаха, направо изчезнаха. Спрете каквото вършите за 30 секунди и се замислете какво се случи през последните 4 дни. Направете го сега, защото утре вече на никой няма да му пука. Сега е моментът да си дадете сметка може ли да вярвате на информационни канали като Бивол, Дневник, Капитал, Медиапул и всички останали мошеници на хранилка при стотиците организации на мизантропа Джордж Сорос. Тези същите, които 4 дни денонощно облъчваха пространството с измишльотините си. За които беше много по-важно всички да разберат за великото им “разследване”, отколкото да се съобразят с мъката на близките на убитото момиче. Замислете какво представляват и кресльовците от жълтите павета, които се появиха като второ действие на пиесата “В България убиват журналисти”. Знаете за кои говоря, те са винаги едни и същи и се хранят от същата ръка. Те са едно цяло. Една пропагандно-политическа машина със задача да унищожи националната държава. Да налага истанбулски конвенции и всякакви други извращения, за които се сетите. И за разни, за които не можете. За които и аз не мога да пиша, защото тези същите ме донасят на цензорите и ми свалят текстовете. Правят го, защото свободата на словото и демократичните ценности са най-важното за тях, разбира се! Добре организирани и добре платени, те няма да се поколебаят утре да искат вашия глас, за да влязат и да управляват държавата. И ако мислите, че защото днес им беше нанесен тежък удар, ще млъкнат и ще се покрият – грешите. Тези 4 дни в които те използваха целият ресурс на господарите си, за тях са абсолютна победа. Колегите им от измислената соросоидна организация “Репортери без граници” вече ще ни класират на 180-о място. Те успяха да очернят България повече от Клеър Стърлинг и Димитър Паница, които изфабрикуваха българската следа в атентата срещу папа Йоан Павел II. Утре, като попитате някой чужденец чувал ли е нещо за България, той ще Ви каже – да, там убиват журналисти. Дайте си сметка, че подобно медийно покритие в световен мащаб на една измишльотина, подкрепена точно с нула доказателства, и то в рамките на 48 часа, може да бъде организирано само от от един човек. И утре, когато пак започнат да вият по улиците и да ви говорят, че магистрала “Струма” не трябва да се строи, защото гущерите нещо си там, или че лифт на Банско означавал бетониране на планината, или че плочките пред църквата не им харесват – имайте едно на ум! Даже две!                      ", "date": "2018.10.10", "title": " Тишина…\t\t\t"}
{"url": "https://trud.bg/%d0%bd%d0%b5%d0%b6%d0%bd%d0%b0-%d0%b8-%d0%b2%d0%b7%d1%80%d0%b8%d0%b2%d0%be%d0%be%d0%bf%d0%b0%d1%81%d0%bd%d0%b0-%d0%bf%d0%be%d0%b5%d0%b7%d0%b8%d1%8f/", "text": "„Към върха!” – това е едно от най-известните стихотворения на поета Атанас Капралов, с което започна неговата юбилейна вечер в Националната библиотека „Св. св. Кирил и Методий” на 9 октомври: Аз няма долу повече да сляза  при пищните конкурси по омраза,  при мазните от оргии тела.  Заменям кислород срещу крила!  И нищо,  че сърцето ще е спряло –  животът ще избухне отначало  в мистичната родина на духа… Събитието беше открито от д-р Марчела Борисова, зам.-директор на библиотеката, която поздрави поета за неговата 60-годишнина. По този повод издателство „Летера” публикува най-новата му стихосбирка „Приближаване до взрива”. Общото възприятие на книгата бих определила като облагородяване на експлозията. „Докато пиша, аз се чувствам осъден” – казва за творческия процес Хорхе Луис Борхес. Подобна перспектива ни внушава емоционалният ескиз на Атанас Капралов, вградил в стиха си високо температурно напрежение, афористични формули, контрастност и категоричност на заявената нетърпимост към родната социална действителност. В емоционалното си експозе Капралов, който е и директор на Националния литературен музей, каза: „Аз съм роден и израсъл в Димитровград. Но София се превърна в моя град-спасител. Когато и да се яви някакъв проблем, аз успявам да събера сили и намирам разрешението тук, при места и сърца, които да ме приютят. Животът ми е бил доста интересен, преминавал съм през големи изпитания. В поезията си съм се опитал да отправя послания – за търсене на съвършенство, до предаване на силна енергия, на божественото чувство, което носи истинската поезия”. Издателката Надя Фурнаджиева подчерта, че духът на поета винаги го е издигал за полет, за да открива своите истини: „В душата му бушуваше буря, която се изливаше в стихове и го извиси до звездните простори на поезията”. За новата книга говори доц. д-р Георги Цанков, който сравни любовните стихове на Капралов с образците на родната литература, създадени от Пейо Яворов, Димчо Дебелянов, Емануил Попдимитров и Христо Фотев, отбелязвайки: „Стихотворението „Приближаване до взрива” е връх в модерната ни поезия – то е едновременно химн на безсмъртната любов, на съзнанието за тленност, на натрупаната вселенска скръб, но и възхвала на белия ангел, който ще запази любовта дори отвъд”. За своята работа по оригиналните цветни июлстрации към изданието говори художникът Владимир Запрянов. Музикалните интермедии бяха дело на композитора Хайгашод Агасян. Събитието беше уважено от зам.-министъра на културата Румен Димитров, от десетки поети, художници, музиканти.", "date": "2018.10.10", "title": " Нежна и взривоопасна поезия"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%b7%d0%b0-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80/", "text": "Става въпрос за психично болен човек с необходимост от сексуално задоволяване. И заподозреният беше задържан в жилище на майка му в Германия. Към момента Северин Красимиров не е разпитван от наш разследващ полицай или прокурор, каза министърът на вътрешните работи Младен Маринов по време на изслушване в парламентарната комисия по вътрешна сигурност и обществен ред във връзка със заподозрения за убийството на Виктория Маринова. „Няма да се връщам по отношение на това жестоко престъпление – беше намерена изнасилена и убита млада жена, която е член на борда на директорите на русенска телевизия. Изключително брутално убийство. Незабавно бяха взети необходимите действия по формиране на екип, оглед на местопроизшествието, работа със свидетели“, припомни Маринов. Той обясни, че по случая са работили както местни полицаи, така и служители на ГДБОП и ГД „Национална полиция“. „Институтът по психология на МВР също беше включен и те още в първоначалния момент направиха много добър психо профил на евентуалния извършител. Беше направена аутопсия на трупа, бяха взети допълнителни следи. Натискът беше изключително голям, включително и с внушения, които към онзи етап никой не можеше да потвърди с доказателства – че полицията няма да си свърши работата и няма да се води обективно разследване“, коментира още Маринов. Министърът обясни, че на по-късен етап от разследването са били изведени две основни версии за престъплението, свързани с личния живот на жертвата. „След това вече се фокусирахме върху извършителя, който снощи беше задържан при добра комуникация с германската полиция. Бяха събрани множество доказателства, включително и от видеокамери“, каза още той. Маринов обясни, че в такива случаи много ясно личи какво е европейската система за сигурност и какво тя предлага при комуникация със страните. „Става въпрос за психично болен човек с необходимост от сексуално задоволяване. И заподозреният беше задържан в жилище на майка му в Германия. Вече текат процедури за освидетелстване на лицето по международната правна помощ. Към момента той не е разпитван от наш разследващ полицай или прокурор. Така че продължава работата по всички версии“, каза той. Работим по версията за евентуални съучастници и мотиватори на Северин Красимиров за извършване на престъплението, обясни още Младен Маринов. „По отношение на напускането на държавата от извършителя – престъплението е извършено на 6.10.2018 г. между 11.00 и 11.40 ч. Той е напуснал законно границата на България през ГКПП „Дунав мост“ в посока Румъния“, каза още министърът и посочи, че той е влязъл в Германия с още двама души. „В момента на напускането на страната ние все още нямахме информация, че той може да е извършител. Хубаво е, че граничният контрол го е регистрирал, че напуска и впоследствие достигаме до неговото местонахождение“, обясни Маринов. „До момента имаме събрани доказателства, които подкрепят в голяма степен, че той е действал ситуитивно и без предварителна подготовка. Това е подкрепено със свидетелски показания. Но работим и по тезата за търсене на негови евентуални съучастници и мотиватори на това престъпление“, каза Маринов. Преструктурирането на МВР не е маловажно, но за мен приоритет е да оборудваме полицаите с нужната екипировка и да им дадем средства, с които да работят, посочи министърът на вътрешните работи във връзка със спряната за момента обществена поръчка за преструктурирането на МВР. „И като главен секретар съм участвал в комисиите, където се разпределя ниският бюджет, който имаме като разходи в министерството, а всъщност имаме много сериозни нужди по всички направления. Не омаловажавам администрацията, но смятам, че е крайно време да започнем да осигуряваме полицаите, които работят на терен и в офиси, с необходимото оборудване, което да им даде възможност да изпълняват своите задължения“, каза още Маринов и посочи, че това недофинансиране е довело полицаят да не е оборудван, съгласно европейските норми за неговата лична защита. „В момента тече оборудване на полицаите със зимни и летни униформи. За мен приоритет е да оборудваме полицаите и да им дадем средства, с които да работят. Но с това не казвам, че структурната реформа е маловажна. Но трябва да дадем устойчивост на системата, за да сработи тя. Професионалните структури изпълняват това, за което са създадени. Естествено правим щатни промени на появилите се нови потребности“, обясни Маринов. Вътрешният министър припомни, че поръчката не е спряна, а е с под условия при наличие за финансиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                ", "date": "2018.10.10", "title": " Министър Маринов за Северин Красимиров: Става дума за психично болен човек с необходимост от сексуално задоволяване"}
{"url": "https://trud.bg/%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d1%80%d0%b0%d0%ba%d0%b8%d1%8f-%d0%b8-%d1%86%d0%b8%d0%b3%d0%b0%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%bc%d0%b8%d1%82%d0%bd/", "text": "Мобилен екип на Митница Лом откри 347 литра нелегален алкохол и 1080 ръчно свити цигари в частен имот в село в област Монтана, съобщиха от Агенция „Митници”. Митничарите влезли в къща с двор, намираща се в село в северозападната община Брусарци на 9 октомври тази година. В избеното помещение и в стопански постройки в двора служителите открили 347 литра етилов алкохол. Измереното на място алкохолно съдържание на течността е от 50 до 53 обемни алкохолни градуса. При проверката в къщата са открити и 1080 къса ръчно свити цигари. Собственикът на имота не е представил пред проверяващите документи за платена акциз според Закона за акцизите и данъчните складове. Незаконните стоки са задържани, взети са проби за лабораторен анализ, предстои образуване на административнонаказателно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Нелегални ракия и цигари откриха митничари в монтанско село"}
{"url": "https://trud.bg/%d0%b0%d0%bd%d0%b4%d0%b6%d0%b5%d0%bb%d0%b8%d0%bd%d0%b0-%d0%b4%d0%b6%d0%be%d0%bb%d0%b8-%d0%b8-%d0%ba%d0%b8%d0%b0%d0%bd%d1%83-%d1%80%d0%b8%d0%b9%d0%b2%d1%81-%d1%81%d0%b0-%d0%bd%d0%be%d0%b2%d0%b0%d1%82/", "text": "В САЩ тръгнаха слухове, че Анджелина Джоли има нов мъж до себе си. 43-годишната звезда, която от две години е в развод със съпруга си Брад Пит, имала връзка със заклетия ерген и режисьор Киану Рийвс. Запознати източници твърдят, че двамата се срещат от лятото на миналата година. Именно тогава актьорите бяха засечени на тайно романтично пътешествие до гръцкия остров Паксос. Приближени до актрисата обаче твърдят, че това са измислици. Все пак, папарашките снимки, които бяха разпространени тогава, показваха отдалеч няколко човека на коне, снимани в гръб. Сега клюката, че между двамата има нещо се разпространи светкавично, след като 54-годишният ерген бе забелязан в дома на красавицата. Към момента звездите отказват да афишират публично чувствата си.", "date": "2018.10.10", "title": " Анджелина Джоли и Киану Рийвс са новата холивудска двойка?"}
{"url": "https://trud.bg/%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d0%b4%d0%b5%d0%bd-%d0%bd%d0%b0-%d0%bf%d1%81%d0%b8%d1%85%d0%b8%d1%87%d0%bd%d0%be/", "text": "Със спортен празник беше отбелязан Денят на психичното здраве в Благоевград. Хората със специални потребности от социалните услуги на територията на общината участваха в различни спортни дисциплини – гимнастика, баскетбол, боче, канадска борба, федербал и др. Мероприятието се проведе в Спортен комплекс „Пирин“. В подкрепа на младежите и девойките се включиха, както служителите, така и професионални треньори. В надпреварата участваха потребители от Защитени жилища, Дневни центрове за деца и лица с увреждавия, Центрове за настаняване от семеен тип и Център за социална рехабилитация и интеграция. Всички участници получиха грамоти. Община Благоевград организира инициативата ежегодно, като чрез нея се цели да бъдат предоставени равни възможности за спорт и забавление на хора в неравностойно положение. Световният ден за психично здраве се отбелязва на 10 октомври от 1992 г. с решение на Световната федерация за психично здраве и с подкрепата на Световната здравна организация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Отбелязаха Световния ден на психичното здраве в Благоевград със спортен празник"}
{"url": "https://trud.bg/%d0%bd%d0%b0%d0%b4-30-%d1%85%d1%83%d0%b4%d0%be%d0%b6%d0%bd%d0%b8%d1%86%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d1%82%d0%b2%d0%be%d1%80%d0%b1%d0%b8%d1%82%d0%b5-%d1%81%d0%b8/", "text": "Над 30 художници ще представят творби в обща изложба в Градска художествена галерия – Благоевград. Експозицията ще бъда открита на 12 октомври от 18:00 часа, като в рамките й ще бъдат подредени над 70 произведения. Изложбата има конкурсен характер. След селекция, тричленно жури ще присъди награди, осигурени от Община Благоевград. Произведенията са във всички жанрове – живопис, графика, скулптура и приложно изкуство. Изложбата е за всички художници от Благоевград и региона. Част от авторите ще дарят от своите произведения, което ще допринесе за обогатяване колекцията на галерията. Изложбата е посветена на Свети Лука, който се смята, че е покровител на иконописците. Предание твърди, че апостол Лука е бил увлечен от живописта и че за първи път е нарисувал иконите на Иисус Христос, Света Богородица и на апостолите Петър и Павел. Тези икони стават пример и модел на всички по-късни икони, тъй като апостол Лука се смята за основоположник на християнската иконопис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Над 30 художници представят творбите си в изложба-конкурс в ГХГ-Благоевград"}
{"url": "https://trud.bg/%d0%bf%d0%b8%d1%8f%d0%bd%d0%b0-%d0%b6%d0%b5%d0%bd%d0%b0-%d0%b2%d0%b8%d0%bb%d0%bd%d1%8f-%d0%b2-%d1%81%d0%bf%d0%b5%d1%88%d0%b5%d0%bd-%d1%86%d0%b5%d0%bd%d1%82%d1%8a%d1%80/", "text": "Пияна жена бе арестувана, след като вилня във филиала на Центъра за спешна медицинска помощ в Дългопол, съобщиха от варненската полиция. Обилно почерпената 36-годишна дама пристигнала в центъра около 17,10 ч във вторник. Още от вратата започнала да сипе обиди и ругатни към медиците. Потрошила и входната врата, преди да дойде полицейски екип. Униформените закопчали пияната скандалджийка и я откарали да изтрезнява в ареста. Срещу нея е образувано бързо полицейско производство по указа за борба с хулиганството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Пияна жена вилня в спешен център"}
{"url": "https://trud.bg/%d1%82%d0%b5%d0%b9%d0%bb%d1%8a%d1%80-%d1%81%d1%83%d0%b8%d1%84%d1%82-%d0%be%d0%b1%d1%80%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d0%bc%d1%83%d0%b7%d0%b8/", "text": "Тейлър Суифт спечели четири отличия, включително за изпълнител на годината, на Американските музикални награди и би изпълнители като Дрейк, Ед Шийран, „Имаджийн дрегънс“ и Пост Малоун. Носителите на тези награди се определят от феновете чрез онлайн гласуване. „Тази и всяка друга награда, дадена ми тази вечер, са били гласувани от хората“, заяви Тейлър Суифт и припомни, че скоро, на 6 ноември, американците ще гласуват и на междинните избори за Конгрес. В неделя Суифт обяви, че тя лично ще гласува за кандидата на демократите за Сената от щата Тенеси Фил Бредесън и така наруши правилото си да не обсъжда нищо, свързано с политика. Гласуването беше много актуална тема на раздаването на Американските музикални награди. Водещата на церемонията – носителката на „Златен глобус“ актриса Трейси Елис Рос, беше облечена с тениска, на която пишеше „Аз гласувам“, а комедийният актьор Били Айхнър заяви: „Това са най-важните избори в нашия живот“. Той призова американците да дадат гласа си и да убедят приятелите си за гласуват. Суифт влезе в историята, като стана най-награждаваната жена в историята на това отличие с общо 23 Американски музикални награди. Въпреки че тази година е с най-продавания албум и три хита номер едно, Дрейк не спечели нито една награда. Карди Би получи три отличия, включително за любим хип-хоп/рап изпълнител, което посвети на дъщеря си, родена през юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Тейлър Суифт обра Американските музикални награди"}
{"url": "https://trud.bg/%d1%84%d0%b5%d0%b4%d0%b5%d1%80%d0%b0%d1%86%d0%b8%d1%8f%d1%82%d0%b0-%d0%bf%d0%be-%d0%b1%d0%be%d0%ba%d1%81-%d1%81-%d0%bf%d0%be%d0%b7%d0%b8%d1%86%d0%b8%d1%8f-%d0%b7%d0%b0-%d1%81%d0%b5%d0%b2%d0%b5%d1%80/", "text": "Българската федерация по бокс излезе с изявление след появилите се информации, че задържаният в Германия Северин Красимиров, заподозрян в убийството на Виктория Маринова в Русе, е тренирал бокс. „Състезател с такова име никога не е бил картотекиран в един от трите местни клуба – Русе, Локомотив (Русе) и Дунав (Русе), и никога не е вземал участие в първенства и турнири, организирани от Българска федерация по бокс“, уточниха от БФБокс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Федерацията по бокс с позиция за Северин Красимиров"}
{"url": "https://trud.bg/%d1%82%d0%b5%d0%be%d0%b4%d0%be%d1%81%d0%b8%d0%b9-%d1%81%d0%bf%d0%b0%d1%81%d0%be%d0%b2-%d0%b8-%d1%81%d0%b2%d0%b5%d1%82%d0%be%d0%b2%d0%bd%d0%be%d0%b8%d0%b7%d0%b2%d0%b5%d1%81%d1%82%d0%bd%d0%b8-%d0%b0/", "text": "Изкусният майстор на кавала Теодосий Спасов и двама световноизвестни архитекти бяха сред специалните гости на откриването на изложбата на Левент Море снощи в галерия „Нюанс“. Събитието уважиха още много творци и ценители на изкуството. Авторът, който е роден в Казанлък, но от години живее между София и Виена представи „Revitalisation“. В експозицията са включени живописни платна от тази година, изпълнени по предварителен проект за пространството на галерия „Нюанс“. Всички желаещи ще могат да се насладят на творбите на Море до 20 октомври. „Избрах името „Revitalisation”, защото след дълъг период на мълчание като изяви най-накрая реших, че съм узрял отново да се кача на българската арт сцена. Аз се чувствам еднакво добре в София и във Виена, и в Америка. Мисля, че тук се получи една хубава изложба. Искам да благодаря на целия екип на галерия „Нюанс“ за успешната ни съвместна работа, която продължи една година“, заяви пред „Труд“ Левент Мори. Специално за да открие събитието в София пристигна архитект Волф Прикс, считан за един от пионерите на деконструктивизма като течение в архитектурата. Заедно с него бе и неговият бизнес партньор арх. Маркус Просниг. Арх. Прикс е един от основателите на Coop Himmelb(l)au – фирма за архитектурно проектиране с над 50 години история. Студиото получава международно признание за в изложбата „Деконструктивна архитектура“ от 1988 г. Тя е представена и в Нюйоркския музей за модерно изкуство (МОМА). Един от емблематичните проекти на Coop Himmelb(l)au е BMW Welt – многофункционален изложбен център на BMW в Мюнхен, място за срещи с клиенти и промоционални мероприятия, откъдето купувачите приемат доставките на автомобили. Маркус Просниг повече от 15 години е част от екипа на международното архитектурно студио. Завършва архитектура в Австрия, специализира една година във Франция, след което започва работа за Arsène Henry et Triaud в Бордо, където натрупва опит в продължение на пет години. Като един от водещите архитекти на Coop Himmelb(l)au Маркус участва в активно в архитектурни конкурси и проектиране на сгради в Китай и Франция.", "date": "2018.10.10", "title": " Теодосий Спасов и световноизвестни архитекти откриха изложба в „Нюанси“\t\t\t"}
{"url": "https://trud.bg/%d0%be%d1%82%d1%80%d0%be%d0%b2%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d1%81%d0%ba%d1%80%d0%b8%d0%bf%d0%b0%d0%bb-%d0%b3%d0%be-%d1%88%d0%bf%d0%b8%d0%be%d0%bd%d0%b8%d1%80%d0%b0%d0%bb/", "text": "Двамата   заподозрени от Лондон в опит за отравянето на Сергей Скрипал, са посетили през 2014 г. Чехия, по времето, когато там е бил и бившият руски двоен агент, съобщи днес чешкото обществено радио „Радиожурнал“. „Руснаците изглежда са създали оперативна група, която е следяла Скрипал много преди опита за убийство“, посочи радиото, цитирайки „заслужаващ доверие източник от тайните служби. Според разследващият сайт „Белингкет“ двамата мъже в центъра на вниманието на Лондон, са идентифицирани като Александър Мишкин – лекар, работещ за руското военно разузнаване ГРУ, и офицерът от същата служба Анатолий Чепига. Мишкин е работел под фалшивото име Александър Петров, а Чепига – с псевдонима Руслан Боширов. Според цитирания от радиото източник Мишкин е пребивавал от 13 до 16 октомври 2014 г. в хотел в град Острава, след което заминал за Прага, а Анатолий Чепига пристигнал в чешката столица на 11 октомври същата година, под името Руслан Боширов. „За съжаление не знаем на коя дата те са напуснали Чехия“, каза за АФП разследващият журналист от „Радиожурнал“ Янек Кроупа, който се занимава с аферата. Източникът на радиото посочва, че Скрипал е бил в Чехия през втората половина на октомври 2014 г., за да помогне на местните служби да идентифицират предполагаемите руски шпиони в страната.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Отровителите на Скрипал го шпионирали в Чехия през 2014 г."}
{"url": "https://trud.bg/%d0%b8%d0%b2%d0%b8%d1%86%d0%b0-%d0%b4%d0%b0%d1%87%d0%b8%d1%87-%d0%bf%d1%80%d0%b8-%d1%80%d0%b0%d0%b7%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%8e%d0%b3%d0%be%d1%81%d0%bb%d0%b0/", "text": "Вицепремиерът и министър на външните работи Ивица Дачич на Сърбия изнесе реч за откриването на конференция за предизвикателствата за сигурността на Балканите, която се провежда в румънския град Тимишоара. Говорейки за разпадането на СФР Югославия и косовския въпрос, Дачич коментира, че Европейският съюз се държи като „философ от Тибет, без да предложи нито едно решение“, отбелязва скопската електронна медия A1 On. „Югославия се състоеше от шест нации и шест федерални единици. Вместо контролирано моделиране на разпадането на Югославия, ЕС позволи едностранни актове на отделните участници и ги призна. Така се стигна и до признаването на единица, която никога не е съществувала – Косово, което обяви едностранно независимост. ЕС действа като философ от Тибет. Той не предложи никакви решения или инициативи“, подчерта Дачич. Сръбското външно министерство разпространи изявление, от което стана ясно, че Дачич е повторил позицията на Белград за промяна на границите. „ЕС ни казва, че няма промяна в границите, но какво става с въпроса за границите на Сърбия? Най-напред ги унищожиха, а после казаха, че вече няма промяна в границите. Не приемаме това, дори ако идва от Брюксел, Вашингтон, Москва. Когато Каталуния иска да се отдели, тя не може, а когато Косово иска, тогава може. Не е честно“, заяви ръководителят на сръбската дипломация при откриването на конференцията. Анализирайки миналото – от битката на Косово поле от XIV век, Дачич прецени, че „Сърбия е бомбардирана от НАТО, за да се създаде Косово като държава“. Той констатира, че стратегическа цел на Белград е членство в ЕС, което е възпрепятствано, докато не се постигне правно обвързващо споразумение с Косово, за което в „ЕС не знаят какво трябва да пише в него“. За да завърши речта си, Дачич посочи, че „стабилността в региона е важна и трябва да се търсят компромиси, вместо да се приемат едностранни действия „. Румъния, която през следващата година ще председателства Съвета на ЕС, е една от петте членки на Съюза, които не са признали Косово, за което Дачич изрази благодарност лично към първия дипломат на Букурещ Теодор Малешкану. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Ивица Дачич: При разпадането на Югославия ЕС се държа като философ от Тибет\t\t\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%bd%d0%b8%d1%89%d1%8f%d1%82-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-17-%d0%b3%d0%be%d0%b4%d0%b8%d1%88%d0%bd%d0%b8/", "text": "Мъжът,   в района на   на 17-годишното момче от Монтана, засега е само заподозрян за извършване на престъплението. Експертизи ще докажат кой и с какво оръжие е прострелял смъртоносно младежа, съобщиха от Окръжната прокуратура. Гошко М. бе убит с изстрел в главата във вторник по обед в местност край село Крапчене. Момчето от ромския квартал „Огоста” в Монтана заедно с неговия дядо Георги Г./58 г./ отивали с 2 каруци да събират трева и сухи дърва, когато гръмнали три изстрела и единият улучил Гошко. Пристигналите на мястото полицаи и жандармеристи отцепили района, започнали издирване със следово куче и задържали 38-годишен мъж с автомобил. В него е бил намерен и преработен газов пистолет. Мъжът, който според полицията е криминално проявен за употреба на наркотици, е задържан за 24 часа. Според запознати задържаният е Георги Р. – собственик на фирма за дърводобив. Трупът на починалото момче е транспортиран до областната болница за аутопсия. По случая е образувано досъдебно производство. „Очаква се медицинската и балистичната експертиза, за да стане ясно с какво оръжие е стреляно и има ли задържаният общо със случая!”, казаха от прокуратурата. Според дядото на убития младеж задържаният неведнъж ги е заплашвал при събирането на дърва и треви.   първоначално твърдеше, че не е забелязал стрелеца, но после заяви, че е видял как задържания стреля по внука му, а след това и по него. Семейството и близките на убитото момче са в шок и настояват за справедлива присъда на убиеца. Заради надигналото се недоволство след трагедията в ромския квартал „Огоста” районът е под охрана на полицията и жандармерията. Нарушения на реда няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.10", "title": " Експерти нищят убийството на 17-годишния Гошко в Монтана\t\t\t"}
{"url": "https://trud.bg/%d0%be%d0%b1%d1%83%d0%b2%d0%ba%d0%b8-%d0%bd%d0%b0-%d1%86%d0%b0%d1%80-%d0%b1%d0%be%d1%80%d0%b8%d1%81-%d1%96%d1%96%d1%96-%d0%ba%d0%be%d1%81%d1%82%d1%8e%d0%bc%d1%8a%d1%82-%d0%bd%d0%b0-%d1%82%d0%be%d0%bf/", "text": "450 представления на „Човекоядката” изиграва Тодор Колев с обувките на Цар Борис ІІІ. Големият български актьор бе и неповторим музикант, а използваните от него царски обувки са дарени на Регионален исторически музей – Шумен. Обувките на Негово Величество, костюмът, към който са обувани те за ролята на Топузов, както и цигулката на Тодор Колев могат да бъдат видени в изложбата „Там, където думите са излишни”. Организират я РИМ – Шумен, ЕМО „Етър”в Габрово и Исторически музей – Попово. В Изложбената зала на „Етър”-а е представена част от историята на българската музика. Любопитни за посетителите са инструментите, които трите институции показват. Сценичният костюм на Панчо Владигеров, официални рокли, с които е пяла Люба Велич (една от големите български оперни певици, родена в началото на миналия век), възстановка на първия български оркестър, флейта – пиколо, принадлежала на Никола Ченгелиев – това са само част от любопитните за посетителите предмети. Бета Хараланова, уредник в Регионален исторически музей – Шумен, разказа как царските обувки попадат на театралната сцена, а след това във фонда на шуменския музей. „Самият Тодор Колев споделя, че по неизвестни за него причини, след изгонването на царското семейство, част от вещите им са предадени на театрите. Тодор Колев търси костюм за ролята на Топузов. Докато разглежда дрехите, вижда обувки малък номер, които му стават. Оказва се, че са на Цар Борис ІІІ. Тодор Колев ги дава на обущар, за да бъде смален единия ток, тъй като героят му накуцва. С царските обувки и с костюма на чужденец, който има твърде особена съдба – осъден у нас и лежал в затвора, Тодор Колев изиграва 450 представления на „Човекоядката”. Историческият музей в Попово представя в изложбата „Там, където думите са излишни” духови инструменти от училищни оркестри. Много разпространени преди десетилетия, те вече са рядкост. Бета Хараланова подчерта значението на колекцията, която от музея в Попово успяват да съберат. Уредникът от РИМ – Шумен призова да се организират дарителски кампании, за да се провокират хората да предоставят за съхранение предмети от миналото. Шумен е град с особен принос към музикалната история на България. Достатъчно е само да се спомене, че там се създава първия български оркестър, в който свирят някои от бъдещите известни възрожденски дейци. Етнографски музей на открито „Етър” показва колекция български народни и детски музикални инструменти. Директорът на ЕМО „Етър” доц. д-р Светла Димитрова сподели при откриването на изложбата, че има емоционална връзка с музея Шумен и с хора от екипа му. Тя даде висока оценка на събирателската дейност на тази институция. Изложбата „Там, където думите са излишни” е представена в ЕМО „Етър”, благодарение на Бета Хараланова (уредник в РИМ – Шумен), Стела Славчева (уредник в РИМ – Шумен), Пламен Събев (директор на Исторически музей – Попово), Павлина Дамянова и Георги Георгиев (уредници в ЕМО „Етър”). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Обувки на Цар Борис ІІІ, костюмът на Топузов и цигулката на Тодор Колев включени в изложба\t\t\t"}
{"url": "https://trud.bg/%d0%b4%d1%80%d1%83%d0%b3%d0%be-%d0%ba%d0%bb%d0%b0%d1%81%d0%b8%d1%80%d0%b0%d0%bd%d0%b5-%d0%b2-%d0%b8%d1%81%d0%bf%d0%b0%d0%bd%d0%b8%d1%8f-%d0%b1%d0%b5%d0%b7-%d0%b2%d0%b0%d1%80/", "text": "Класирането в испанското първенство щеше да бъде различно без системата за видео повторения. Два месеца след въвеждането на технологията ВАР в Ла Лига, отзивите са повече от добри. През този период бяха изиграни 79 мача от осем кръга. В тях съдиите са се допитвали до видеосистемата в 25 случая, а корекции на вече взето решение въз основа на видяното са били правени средно веднъж на три срещи. Ако нямаше ВАР, три двубоя щяха да завършат при различен резултат, който щеше да окаже влияние върху крайния победител – „Виляреал“ – „Жирона“, „Реал“ (Мадрид) – „Еспаньол“ и „Севиля“ – „Хетафе“. Това пък щеше да се отрази върху временното класиране. Така „Севиля“ нямаше да е лидер, а щеше да е четвърти, „Реал“ отиваше на шеста позиция, а „Жирона“ нямаше да има 9 точки, а 7. Технологията оказа влияние и върху скандалите. До сега в Испания имаше само един – след дербито между „Реал“ и „Атлетико“ (0:0). „Дюшекчиите“ бяха бесни на рефера Хуан Мартинес Мунуера за неотсъдена дузпа и куп други нарушения в тяхна вреда.", "date": "2018.10.10", "title": " Друго класиране в Испания без ВАР"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bd%d0%b5-%d1%80%d0%b0%d0%b7%d0%b1%d0%b8%d1%80%d0%b0%d0%bc-%d0%b3%d0%bd%d0%b5%d0%b2%d0%b0-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0/", "text": "Лидерът на БСП Корнелия Нинова заяви пред журналисти днес, че не разбира гнева на   за убийството на Виктория Маринова. „Не разбирам гнева на премиера днес, нападна всички, дори собственото си политически семейство – Европейската народна партия“, каза Нинова и добави: „Според мен не е необходима такава агресия в този момент. По-скоро трябва да си зададем въпроса защо дойде тази реакция. Не е ли оценка за България отвън…“. Тя попита- не  е ли това оценка за България отвън? „Проблемът не е у тях, проблемът е тук – вътре и се казва недоверие“, каза Нинова. Преди два дни на брифинг с нейно участие в централата на партията секретарят на ПГ на „БСП за България“   с това на словашкия журанлист   и на малтийската журналистка  . „Не трябва да вечно да се напада, че някой друг е виновен. Сами сме си виновни, защото проблемите на България по тази тема стоя – престъпност има, престъпниците не са в затвора, хората не се чувстват сигурни“, каза лидерът на БСП. „Като поредната лъжа ще го окачествя и ще си повторя думите от понеделник, че сме обезпокоени от негативния образ на България, който се изгради за тези няколко дни чрез изказвания и позиции на Европейска комисия, еврокомисари, Съвета на Европа, генералният секретар на ООН. Това са изключително сериозни световни и европейски институции и изразиха притеснения за образа  на България. На второ място, тогава казах и сега повтарям – притеснени сме от високото равнище на престъпност в България, страх и несигурност в хората от чувството за безнаказаност и най вече, най лошото за нас е, недоверието в институциите. Това е позицията ми от понеделник, повтарям я  и днес“, коментира Нинова. „Надяваме се заподозреният за убийството, ако се докаже, че е той, да получи най-строгата присъда, за да се възстанови чувството за справедливост“, каза още лидерът на левицата.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2018.10.10", "title": " Нинова: Не разбирам гнева на премиера\t\t\t"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b5%d0%b2-%d0%bd%d0%b0%d0%bf%d1%80%d0%b5%d0%b4-%d1%81%d0%bb%d0%b5%d0%b4-%d0%b4%d1%80%d0%b0%d0%bc%d0%b0-%d1%81-%d1%82%d1%83%d1%80%d1%87%d0%b8%d0%bd/", "text": "Адриан Андреев се класира за четвъртфиналите на тенис турнира от младежките олимпийски игри в Буенос Айрес след победа с 6:3, 5:7, 6:3 над турчина Янкъ Ереп. Днес българинът излиза в битка с Филип Кристиан Жиану (Румъния) за място на полуфиналите. Късно снощи пък младокът имаше мач и на смесени двойки заедно с украинката Виктория Дема.  Йоана Илиева зае първо място в квалификационната си група на сабя с три победи и една загуба и се класира директно за четвъртфиналите, но там отстъпи с 13:15 от Лиза Пущай (Унгария). Гимнастичката Татяна Воложанина е 5-а на обръч с оценка от 15,700 точки, а плувкинята Василики Кадоглу остана четвърта в серията на 800 метра св. стил с време 9:18,92 мин. Мария Делчева пък претърпя загуба в турнира по бадминтон – 18:21, 12:21 от Ти Ан Ту Ву (Виетнам).", "date": "2018.10.10", "title": " Андреев напред след драма с турчин"}
{"url": "https://trud.bg/%d0%bc%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-7-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5%d0%bd%d1%86%d0%b5-%d0%b8-%d0%b1%d0%b0%d1%89%d0%b0-%d0%bc/", "text": "Полицията издирва Мария Христова Седмакова и 39-годишния й баща – Христо Христов Седмаков. По данни на майката, за последно тя ги е видяла на 27.07. т.г. в Дирекция за социално подпомагане в Слатина, двамата са носели документи за самоличност, съобщиха от пресслужбата на МВР. Детето е високо около 130 см., с тъмнокафяви очи и дълга кестенява коса. Хората, които разполагат с допълнителна информация за момиченцето и бащата, могат да сигнализират при гарантирана анонимност на тел. 112, 02/9827119, 02/9827166 или в най близкото поделение на МВР.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " МВР издирва 7-годишно момиченце и баща му\t\t\t"}
{"url": "https://trud.bg/%d0%b4%d0%b5%d0%bb%d0%be-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81%d0%b5-%d0%b2%d1%8a%d1%80%d0%bd%d0%b0-%d0%b2-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80/", "text": "Добричкият окръжен съд прекрати дело за убийство и го върна на прокуратурата за отстраняване на допуснати съществени процесуални нарушения. Така подсъдимият Исмаил А. ще чака нов процес. На 13 ноември миналата година 65-годишният мъж от с. Смолница гръмнал с незаконна и преправена в бойна въздушна пушка 72-годишен свой съселянин. Преди това двамата пили заедно. Скарали се и по-възрастният обидил сътрапезника си, след което налетял и на бой. Силно раздразнен, Исмаил отвърнал със стрелба, при която фатално ранил опонента си. В обвинителния акт не става ясно колко дълго е продължил афектът на подсъдимия, както и хронологията в действията му, а част от изложените фактически обстоятелства са противоречиви, прецени съдът и върна делото на поправителен. Решението подлежи на обжалване и протест пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Дело за убийство се върна в прокуратурата"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80%d0%be%d0%b2-%d1%82/", "text": "„Съдът ще реши дали лицето (арестуваният за убийството на Виктория Маринова Северин Красимиров, бел. ред.) е виновно. Въз основа на събраните и представени доказателства, с влязла в сила присъда“, написа евродепутатът Ангел Джамбазки (ВМРО/ЕКР). „Моето лично убеждение е, че това същество не трябва да бъде оставено да разбива нищо повече, ако бъде признато за виновно. Такова същество не трябва и няма място между хората. Защото не е човек. Да, трябва да бъде обесен. За да бъде въздадена справедливост. За да бъдат защитени други жени“, пише Джамбазки. „В един по-справедлив свят това същество, след като бъде признато за виновно с влязла в сила присъда, щеше да бъде осъдено на смърт и обесено. Уви, живеем в лигаво време. Време, в което осъдени рецидивисти, насилници и психопати продължават да насилват, убиват, мъчат беззащитни хора“, пише още евродепутатът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.10", "title": " Ангел Джамбазки: Северин Красимиров трябва да бъде обесен\t\t\t"}
{"url": "https://trud.bg/%d0%bb%d0%b8%d1%82%d0%b5%d1%80%d0%b0%d1%82%d1%83%d1%80%d0%b5%d0%bd-%d1%81%d0%b0%d0%bb%d0%be%d0%bd-%d0%bb%d0%b5%d0%b3%d0%b5-10-%d1%89%d0%b5-%d0%bf%d1%80%d0%b5%d0%b4%d1%81%d1%82%d0%b0/", "text": "На 10 октомври, сряда, Литературен салон „Леге 10“ организира вечер, посветена на незавършения политически роман на Христо Ботев „Да драснем кибрита на въстанието“. Това съобщиха от пресслужбата на БСП-София. Творбата ще бъде представена от литературоведа, литературен историк и критик акад. Иван Радев. Събитието ще се състои от 18.00 часа в залата на Градския съвет на БСП, ул. „Леге“ № 10, ет. 1. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Литературен салон „Леге 10“ ще представи „Да драснем кибрита на въстанието“ на Христо Ботев"}
{"url": "https://trud.bg/%d0%bb%d1%8a%d0%b2%d0%b8%d1%86%d0%b8%d1%82%d0%b5-%d1%81%d0%b5-%d0%be%d1%82%d0%bf%d1%83%d1%88%d0%b8%d1%85%d0%b0-%d1%81%d1%80%d0%b5%d1%89%d1%83-%d1%82%d0%b0%d0%b9%d0%bb%d0%b0%d0%bd/", "text": "Женският национален отбор по волейбол спечели първа победа във втората фаза на световното първенство в Япония. След двете поражения от фаворитите Русия и САЩ, с които българките на практика загубиха шансове за прогрес на мондиала, те все пак успяха да преборят Тайланд с 3:2 (18, -22, -18, 22, 17). Битката продължи малко над два часа, а „лъвиците“ обърнаха, след като губеха с 1:2.  Най-резултатна бе Нася Димитрова с невероятен актив от 28 точки и 5 блокади.  „Това е лицето на България и се радвам, че днес всички момичета си дадоха сърцето и играхме задружно – заяви центърът. – Тайланд играе модерен волейбол, но ние запазихме концентрация. Треньорският ни щаб направи така, че да ги разузнаем и в доста ситуации знаехме какво да правим срещу тях. Когато играем задружно и си помагаме, когато проявим характер, нещата се получават. Съжалявам, че ни предстои последен мач, защото вярвам че тепърва като отбор ще израстваме.“  Рано тази сутрин бе и срещата на българките с тима на Азербайджан, която трябваше да определи кой от двата отбора да е предпоследен и кой последен в група „F”. Селекционерът Иван Петков си пожела момичетата му да играят по същия начин.  „Съперникът е коренно различен като стил, но ако запазим заряда, можем да спечелим“, смята специалистът.  Италия пък стана първият отбор, осигурил си място във финалната шестица, след победа с 3:1 над Русия.", "date": "2018.10.10", "title": " „Лъвиците“ се отпушиха срещу Тайланд"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b3%d0%bd%d0%b0-%d0%ba%d0%bb%d1%83%d0%b1%d0%be%d0%b2%d0%b5%d1%82%d0%b5-%d0%b2-%d0%b1%d0%b5%d0%bb%d0%b3/", "text": "Белгийската прокуратура разпореди акция по претърсване на офиси на футболни клубове и арести в цялата страна във връзка с разследване за финансови измами, корупция, пране на пари и манипулиране на резултати от мачове. Според информацията някои от влиятелните футболни агенти, съдии и ръководители на клубове като „Андерлехт“ и „Брюж“ са сред разпитаните по случая. Полицейски проверки са извършени и в „Стандард“ (Лиеж) и „Генк“. Един от първите арестувани бе Иван Леко, треньор на гранда „Брюж“. Общо 44 проверки са планирани в Белгия плюс други 13 във Франция, Люксембург, Кипър, Черна гора, Сърбия и Македония.", "date": "2018.10.10", "title": " Прокуратурата погна клубовете в Белгия"}
{"url": "https://trud.bg/%d0%b0%d1%83%d1%82%d0%be%d1%80%d0%b8-%d0%bd%d0%b0%d0%bf%d1%83%d1%81%d0%bd%d0%b0%d0%bb-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b7%d0%b0%d1%80%d0%b0%d0%b4%d0%b8-%d1%82%d0%be%d0%bc/", "text": "Треньорът Пауло Аутори напуснал „Лудогорец“ заради освобождаването на Методи Томанов от поста спортен директор. Това разкри самият наставник. Първоначалната информация, разпространена от Южна Америка бе, че специалистът не е щастлив в България. Оферта от „Атлетико Национал“ пък накарала Аутори да поиска да си тръгне още сега. В последствие се оказа, че това не е така. Треньорът даде кратко изявление пред бразилското издание „Глобо“ по повод предстоящата раздяла с „Лудогорец“. „Нямаше да бъде етично от моя гледна точка да продължа, след като бе махнат човекът, който ме доведе в клуба”, заяви 62-годишният бразилец, визирайки освободения Методи Томанов. Именно бившият играч на ЦСКА е с основна заслуга за селекцията в „Лудогорец“ от средата на 2011 година и има съществен принос за успехите на клуба в българското първенство и на европейската сцена. В Разград феновете спекулират, че незадоволителната селекция, липсата на нови успехи в турнирите и бавното надграждане в клуба довели до раздялата със спортния шеф. Този сезон „Лудогорец“ не успя да прескочи втория квалификационен кръг на Шампионската лига, след като отпадна от унгарския МОЛ (Види) и то без да отбележи гол в две срещи. „Орлите“ преодоляха с мъка третия предварителен кръг в Лига Европа, след като отстраниха босненския „Жрински“ (Мостар). В крайна сметка отборът влезе в групите на Лига Европа, но в първите 2 срещи допусна загуби. А в предишните си две участия в тази фаза на надпреварата „Лудогорец“ имаше едва едно поражение в 12 срещи.", "date": "2018.10.10", "title": " Аутори напуснал „Лудогорец“ заради Томанов"}
{"url": "https://trud.bg/%d0%bb%d0%b0%d0%b7%d0%b0%d1%80%d0%be%d0%b2-%d0%bd%d0%b0-%d0%b2%d1%8a%d0%bf%d1%80%d0%be%d1%81-%d0%b7%d0%b0%d1%89%d0%be-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%be%d1%82%d1%82%d0%b3%d0%b5/", "text": "„Да, бях казал, че световното първенство ще ми е последното начело на първенството, обаче не виждам следващо голямо първенство“, заяви загадъчно президентът на волейболната федерация Данчо Лазаров. Той ще остане начело на централата до април 2021-а, след като Управителният съвет реши да удължи мандата си. Нов селекционер на мъжкия национален отбор пък вероятно ще бъде назначен догодина.  „Вратата за Пламен Константинов не е затворена, но не е и широко отворена – добави двусмислено Лазаров. – Не мога да коментирам информациите за Силвано Пранди.“", "date": "2018.10.10", "title": " Лазаров на въпрос защо няма да се оттгеля: Не виждам голямо първенство"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d1%84%d0%be%d1%80%d0%bc%d1%83%d0%bb%d0%b0-1-%d0%b7%d0%b0-%d0%b6%d0%b5%d0%bd%d0%b8/", "text": "Нова серия автомобилни състезания, с които ще участват само жени, ще стартира от догодина. Веригата ще се нарича „W Series”, а идеята е на бившия пилот от Формула 1 Дейвид Култард. Шотландецът иска да проправи път към „кралските гонки“ за най-талантливите дами зад волана. Последната жена карала на най-високо равнище бе италианката Лела Ломбарди през 1976-а.  „Автомобилизмът е спорт, в който жените и мъжете участват наравно, но според нас има нужда и от отделни състезания, които да окуражат нежния пол да опита силите си“, обяви Катрин Бонд Мюър, изпълнителен директор на проекта.  Очаква се шампионатът да включва 20 пилоти, които да се състезават в шест 30-минутни гонки на писти из Европа. Наградният фонд ще е 1,5 млн. долара.", "date": "2018.10.10", "title": " Правят Формула 1 за жени"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%b4%d0%be%d0%bc%d0%b0%d1%88%d0%bd%d0%b0-%d0%be%d1%80%d0%b0%d0%bd%d0%b6%d0%b5%d1%80%d0%b8%d1%8f-%d0%b7%d0%b0-%d0%be%d1%82%d0%b3%d0%bb%d0%b5%d0%b6/", "text": "Операция срещу незаконното отглеждане и съхранение на наркотични вещества е проведена от служители на плевенското Първо РУ. В хода на процесуално-следствените действия, в частен дом в село Пелишат, полицаите разкрили домашна оранжерия за марихуана, съобщиха от пресслужбата на МВР. Иззети са общо 133 растения от рода на конопа, повече от 100 стръка, с общо тегло 28,330 кг, били открити в процес на сушене в таванско помещение, оборудвано с вентилатори, а засадени в дворно място – 29 стръка, с височина от 90 см до 330 см и тегло на листната маса 63,30 килограма. При полевия наркотест растенията реагирали положително на канабис. От селскостопанска постройка в двора на къщата са конфискувани четири чувала с разпределени в тях 7,748 кг суха, зелена тревиста маса. При претърсването са открити също опаковки от торове за обогатяване на почвата и стимулиране на растежа на растенията, както и приспособления за поливане на наркотичните насаждения. С полицейска мярка за срок до 24 часа е задържан собственика на имота – 39-годишен от село Гривица. За случая са уведомени районната и окръжната прокуратура. Разследването продължава в рамките на образуваното досъдебно производство за престъпление по чл. 354 а от НК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Разкриха домашна оранжерия за отглеждане на канабис в Плевен"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b5%d0%b2%d1%80%d0%be%d0%bf%d0%be%d0%bb-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d0%be%d1%82%d0%bb%d0%b8%d1%87/", "text": "В България има отлични професионалисти в полицията, а разкриването на убийството на 30-годишната Виктория Маринова е доказателство, че страната ви полага усилия за справяне с криминалата престъпност. Това заяви специално пред „ “ шефът на Европол – Катрин де Бол. Катрин Де Бол е домакин на голяма конференция на Европол в Хага за битката с тероризма. Тя даде висока оценка за работата на полицията и прокуратурата в България. „Полицейските служби в България и всички тези, които бяха ангажирани с разкриването на убийството, са в в постоянен и директен контакт с нас. Бяхме в готовност да помогнем с всичко – и с мобилен офис и с друга логистична и експертна помощ, но българската полиция се справи“, каза де Бол. „Не мога да дам детайли по разследването, разбира се, но познавам много хора в българската полиция, които са чудесни професионалисти и които хвърлят много усилия в борбата с криминалните престъпления, намират нови пътища за справянето с тях, с което могат дори в някои отношения да са пример за нас“, добави още първият човек в Европол. Белгийката Катрин де Бол е първата жена изпълнителен директор на европейската служба за борба с престъпността. Преди това тя е била началник на белгийската федерална полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.10", "title": " Шефът на Европол: В България има отлични професионалисти в полицията\t\t\t"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b0%d1%82%d0%b0-%d1%86%d1%8a%d1%80%d0%ba%d0%b2%d0%b0-%d0%b2-%d0%bf%d1%80%d0%b5%d1%81%d0%bb%d0%b0%d0%b2-%d0%be%d0%b6%d0%b8%d0%b2%d1%8f%d0%b2%d0%b0-%d0%b2-3d/", "text": "Археологически музей в старата столица Велики Преслав предлага нов продукт за популяризиране на уникалното ни историческо наследство – 3D магнити в добавена реалност с Кръглата църква „Св. Йоан”, известна още като Златна и Симеоновата църква. Изградена е 3D визуализация на храма с уникална архитектура, което може да се разглежда, докато потребителят се информирате на два езика – български и английски. Изображението на Кръглата църква е достъпно посредством картички с магнит и активирано мобилно приложение за Android, а озвучената визуализация дава неповторимата възможност за виртуална разходка около самия храм, съобщават от музея. Иновативният продукт е реализиран по проекта „По стъпките на цар Симеон. 1125 години Велики Преслав“, който е финансиран от Национален фонд „Култура” по програма „Културно наследство и културен туризъм”. Докоснете се до историята с предимствата на настоящето, призовават от културния институт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Златната църква в Преслав оживява в 3D"}
{"url": "https://trud.bg/%d1%82%d1%80%d0%b8%d0%b3%d0%be%d0%b4%d0%b8%d1%88%d0%bd%d0%b8-%d1%83%d1%81%d0%b8%d0%bb%d0%b8%d1%8f-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%b2%d1%8a/", "text": "Благодарение на положени 3-годишни усилия от общинското ръководство на Свищов знаковата за града историческа местност „Паметниците“ придоби приветлив вид. Почистени са парковите пространства в западната част, където се намира Братската могила. Обновени са алеите, възстановени са надписите на паметните плочи, и поставени пейки на местата за отдих. Пътят до монументите е украсен с рози, а стълбовете край тях са боядисани. В централната част са обособени два къта с барбекю, пейки и маси, подходящи за пикник сред природата. „Тази година, с финансиране от конкурса на МОСВ „За чиста околна среда“ община Свищов реализира проект „Парк за отдих и детски игри в местност „Паметници“, край Свищов. Общият бюджет от 9999 лева бе вложен в редица подобрения на намиращата се там детска площадка и цялостно подновяване на уредите за игра. Изградени са нови стълби с парапети, съобразени със специфичността на достъпа до детската площадка, с което се улеснява придвижването и безопасността на гражданите. Коренно промененият облик на парка за отдих и детски игри вече е сред любимите места на малчуганите и техните родители през топлите дни“, информираха от общинската управа. В средата на септември, с постановление на Министерски съвет бяха отпуснати на община Свищов 40 000 лева, с които стартираха ремонтни дейности на моста при река Текир дере и бе възстановен паметникът на Александър II, намиращ се в най-източната част на местността „Паметниците“. За пореден път се проведе санитарна сеч и бе премахната избуялата тревна растителност, бяха почистени стълбите, плочите с надписите на паметника, а самият той беше фугиран и възстановен. Положение през последните три години усилия от страна на общинското ръководство вече имат видими резултати, чиято единствена цел е възстановяване облика на историческата местност и създаване на благоприятни условия за туризъм и отдих. Усилията в тази посока продължават, а една от интересните инициативи на Община Свищов и МФ „Алеко Константинов“ е стартиралата дарителска кампания за набиране на средства, необходими за възстановяването на воденицата в местността „Паметниците“, която има своето историческо значение в освободителните боеве край Свищов. Средствата за кампанията се набират по банковата сметка на Международна фондация „Алеко Константинов“ а всички, които желаят могат да допринесат за нейното реализиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Тригодишни усилия на община Свищов възвърнаха облика на историческата местност „Паметниците“"}
{"url": "https://trud.bg/%d0%b2%d1%81%d1%81-%d0%be%d1%82%d1%81%d1%82%d1%80%d0%b0%d0%bd%d0%b8-%d0%be%d1%82-%d0%b4%d0%bb%d1%8a%d0%b6%d0%bd%d0%be%d1%81%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%be%d0%b1%d0%b2/", "text": "Прокурорската колегия на Висшия съдебен съвет отстрани временно от длъжността „прокурор“ в Софийска градска прокуратура Красимир Любомиров Кирилов до приключване на воденото срещу него  по ДП № 65/2018 г., по описа на Следствения отдел при Специализираната прокуратура. Това съобщиха от пресслужбата на ВСС. Предложението от наблюдаващия прокурор от Специализираната прокуратура, по реда на чл. 230, ал. 5 от ЗСВ за временно отстраняване на прокурор Кирилов е обосновано от прякото отношение на възложените му функционални служебни задължения с обвинението, което му е повдигнато.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " ВСС отстрани от длъжност прокурор, обвинен в престъпление по служба"}
{"url": "https://trud.bg/%d0%be%d1%82%d0%ba%d1%8a%d1%81-%d0%be%d1%82-%d1%81%d0%ba%d0%b0%d0%bd%d0%b4%d0%b0%d0%bb%d0%bd%d0%b8%d1%8f-%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb-%d0%bd%d1%83%d1%80%d0%b5%d0%b5/", "text": "Звездите на руския балет ще танцуват на 29 октомври в София Деветдесет минути красота предоставят солисти на Болшой театър на сцената на зала 1 на НДК на 29 октомври. Балетният Галаспектакъл с част от най-добрите руски прими и премиер солисти ще бъде празник за любителите на красивото изкуство. За първи път в България ще се играе откъс от скандалната постановка “Нуреев” за живота на великия балетист. Спектакълът на хореографа Юрий Посохов и режисьора Кирил Серебренников през 2017 г. беше свален от афиша на Болшой театър. Впоследствие премиерата се състоя. Оказа се, че слуховете че изпълнителят на главната роля танцува гол, са силно преувеличени. От “Нуреев” българската публика ще види дует на Руди и Марго в изпълнение на Владислав Лантратов и неговата партньорка на сцената и в живота Мария Александрова и “Писмо” – соло на Денис Савин. Останалите па де дьо в продукцията са от балетите “Дон Кихот” (Л. Минкус), “Спящата красавица” и “Лешникотрошачката” (П. И. Чайковски), “Раймонда” (Ал. Глазунов), “Пламъците на Париж” (Борис Асафиев), ,”Силфида” (Х. Льовенскьолд), “Талисман” (Р. Дриго). Освен Мария Александрова, Владислав Лантратов и Денис Савин, на софийска сцена ще танцуват още Екатерина Крысанова, Анастасия Сташкевич, Маргарита Шрайнер, Руслан Сквороцов, Вячеслав Лопатин, Артур Мкрчян и др. Трупата на “Болшой Театър” е в България по покана на Degris Events. Спектакълът започва в 20 ч. Билетите са с цени от 50 до 120 лв. Деца до 7 г. влизат без билет и без право на седящо място.", "date": "2018.10.10", "title": " Откъс от скандалния спектакъл „Нуреев“ играят в НДК"}
{"url": "https://trud.bg/13-%d0%b3%d0%be%d0%b4%d0%b8%d1%88%d0%bd%d0%b0-%d0%b8%d0%b7%d1%87%d0%b5%d0%b7%d0%bd%d0%b0-%d1%81-%d0%b0%d0%b2%d1%82%d0%be%d0%b1%d1%83%d1%81/", "text": "13-годишна ученичка изчезна и е обявена за издирване. Момичето е от симитлийското с. Долно Осеново. Във вторник сутринта Гергана била забелязана да се качва в автобус и оттогава дирите й се губят. Телефонът й бил изключен. Баща й, при когото живеела веднага е подал сигнал в полицията. Криминалисти разпитаха приятелките и съучениците й. Проверява се версията, че е избягала от дома си и е отишла при момче, в когото била влюбена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " 13-годишна изчезна с автобус"}
{"url": "https://trud.bg/%d0%bc%d0%b0%d0%b3%d0%b8%d1%81%d1%82%d1%80%d0%b0%d1%82%d0%b8-%d1%89%d0%b5-%d0%be%d0%b1%d1%83%d1%87%d0%b0%d0%b2%d0%b0%d1%82-15-%d0%ba%d0%bb%d0%b0%d1%81%d0%b0-%d0%be%d1%82-%d1%88%d1%83%d0%bc%d0%b5%d0%bd/", "text": "С рекорден брой учащи започна образователната програма на Окръжен съд – Шумен през настоящата учебна година. 15 паралелки ученици между 9 и 11 клас от Шумен, Венец и Върбица ще бъдат аудиторията на съдиите. Шестима съдии от наказателното и търговското отделение ще бъдат лектори по програмата „Съдебната власт – информиран избор и гражданско доверие. Отворени съдилища и прокуратури”. Те ще презентират общо десет теми пред учащите. Началото бе дадено в сряда с лекция на съдия Светлин Стефанов пред ученици от 11-ти клас на ПГ по икономика в Шумен. „Структура на съдебната власт”, „Представяне на професията съдия”, „Превенция срещу употреба на наркотични вещества”, „Трафик на хора”, „Хулигански прояви на непълнолетни лица и последици. Детското насилие”, „Домашното насилие над малолетни и непълнолетни, и мерки за защита правата на жертвите“, „Съдебни процедури с участие на деца и правата на децата“ са само част от темите, които ще достигнат до подрастващите в училищата партньори. Заявеният интерес към програмата, реализирана от Окръжен съд–Шумен надмина очакванията в стремежа към разширяване на обхвата на проекта. Общо осем училища с над 47 паралелки от цялата област заявиха участие за тази учебна година. Програмата се осъществява по силата на Споразумение за сътрудничество между Висшия съдебен съвет и Министерството на образованието и науката. Целта е обогатяване познанията на учениците за статута, структурата и функциите на съдебната власт у нас, формиране на правна грамотност и култура, превенция на детското насилие, постигане на разбираемо и отворено към обществото правосъдие, повишаване на доверието в съдебната власт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Магистрати ще обучават 15 класа от Шумен"}
{"url": "https://trud.bg/%d0%b1%d0%b0%d0%b1%d0%b0-%d0%be%d1%82-%d0%b3%d0%b0%d0%b1%d1%80%d0%be%d0%b2%d0%be-%d0%b4%d0%b0%d0%b4%d0%b5-10-000-%d0%bb%d0%b5%d0%b2%d0%b0-%d0%bd%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%b5/", "text": "В полицейското управление в Габрово във вторник вечерта е получен сигнал за измама от 81- годишна местна жителка. Старицата обяснила, че същия ден, около 18 часа, неизвестен извършител, представяйки се по телефона за полицейски служител, я е въвел в заблуждение, като я накарал да даде парична сума по повод задържане на измамници. Потърпевшата била „ужилена“ с 10 000 лв. В полицейското управление в Габрово е образувано досъдебно производство срещу неизвестен извършител за престъпление по чл. 209, ал. 1 от Наказателния кодекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.10", "title": " Баба от Габрово даде 10 000 лева на телефонен измамник\t\t\t"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%be-150-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%bf%d1%8a%d1%82%d0%b8%d1%89%d0%b0/", "text": "Сред участъците има и важни за туризма Сто и петдесет милиона лева допълнително дава правителството за ремонт и обновяване на пътища. Със средствата ще бъдат обновени близо 480 километра шосета и съоръженията по тях, се казва в съобщение на МС. Парите ще бъдат отпуснати като допълнителни разходи по бюджета на регионалното министерство и ще бъдат осигурени за сметка на преструктуриране на разходи или трансфери по централния бюджет за 2018 г. Голяма част от участъците, за които са предвидени средствата, са изключително натоварени целогодишно. Сред тях са пътят между Варна и Русе, източната дъга на околовръстния път на София – трасето към Перник през Владая, шосето между Димитровград и Хасково. Друга част от предвидените за ремонт пътища са важни за развитието на туризма. Сред трасетата, които ще бъдат обновени са пътят между Бургас и Варна, този между морската столица и Златни пясъци, както и отсечката между Бургас и Карнобат. Ще се финансират дейности като фрезоване на съществуващата настилка, локални ремонти, полагане на нови пластове асфалтобетонова смес, отводнителни мероприятия, ландшафтно оформяне, бетонови работи и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Дават допълнително 150 млн. лв. за пътища\t\t\t"}
{"url": "https://trud.bg/%d0%b4%d0%b5%d0%bb%d1%8f%d0%bd-%d0%bf%d0%b5%d0%b5%d0%b2%d1%81%d0%ba%d0%b8-%d1%81%d0%b5-%d0%be%d1%82%d1%82%d0%b5%d0%b3%d0%bb%d1%8f-%d0%be%d1%82-%d0%b0%d0%ba%d1%82%d0%b8%d0%b2%d0%bd%d0%b0%d1%82%d0%b0/", "text": "Депутатът от ДПС и издател на четири вестника Делян Пеевски обяви, че се отказва от продажбата на „Телеграф Медиа“ на „Ню Имидж Медиа“ заради по думите му необосновано забавяне на произнасянето по сделката на КЗК. Той ще прехвърли собствеността на „Телеграф“, „Монитор“, „Политика“ и „Меридиан мач“ на новоучредена фондация „Телеграф“ и ще излезе от активната издателска дейност. В Управителния съвет на фондацията ще участват само „изявени български журналисти“, а участието на Пеевски „ще бъде ограничено единствено до финансовото подпомагане на дейността на фондацията за постигането на нейните цели“. Пълният текст на съобщението на Пеевски:  Уважаеми Госпожи и Господа, Повече от пет месеца Комисията за защита на конкуренцията не се произнася по искането за одобрение на сделката за придобиването на „Телеграф Медиа“ от страна на купувача „Ню Имидж Медиа“, което е недопустимо и не кореспондира със сроковете, които Комисията прилага при подобни процедури. Вероятно причината не е в сложността на одобрението, а във факта, че касае свързана с мен медия. Не мога да толерирам подобен двоен стандарт от страна на държавния регулаторен орган, поради което днес оттеглих искането за одобрение, като заявявам, че се отказвам и от сделката. Също днес учредих фондация „Телеграф“, чиято основна цел ще е развитието на медийния пазар, повишаването на професионализма, морала и обективността в журналистическата професия, както и борбата срещу фалшивите новини във всичките им форми. С оглед на тази цел, в управителния съвет на фондацията ще участват само изявени български журналисти, които винаги открито са отстоявали истината и не се страхуват да изразят личната си позиция. След регистрацията на фондацията, ще прехвърля изцяло в нейна полза собствеността на „Телеграф Медиа“, а с това и отговорността за издаваните от същото дружество печатни медии – „Телеграф“, „Монитор“, „Политика“ и „Меридиан мач“. Така аз се оттеглям от активната издателска дейност, която оставям в ръцете на членовете на управителния съвет, като моето участие ще бъде ограничено единствено до финансовото подпомагане на дейността на фондацията за постигането на нейните цели. Мисля, че е крайно време медийното съдържание да бъде управлявано от журналистите, защото само така би се гарантирала независимостта на медиите. Колко пъти през последните години сме ставали свидетели, как чисто медийни мероприятия се превръщат в олигархични срещи, където вместо журналисти виждаме рамо до рамо съмнителни бизнесмени, обвиняеми и подсъдими, както и лица със запорирано от държавата имущество. Това ли е медийната свобода, за която толкова се говори и която трябва да е барометъра на обществото – вместо търсещи истината журналисти, обвиняеми и подсъдими олигарси да определят общественото мнение и публичния дневен ред, водени единствено от личните си интереси и желанието си за саморазправа с институции или конкуренти? Олигарсите, които вчера участваха в разграбването на националния капитал чрез бандитската приватизация, днес самодоволно размахват пръст като ментори от последна инстанция, използвайки медиите си да манипулират и да разпространяват фалшиви новини. Същите лица организираха години наред клеветническа кампания срещу мен поради причината, че моите медии осветяваха техните задкулисни сделки и единствени се противопоставяха на манипулациите им. Като издател на печатни медии, не желая повече да бъда причисляван по какъвто и да е начин с тази група медийни собственици, а на създадената от тях изродена медийна среда е крайно време да се противодейства. Редакционната политика трябва да се определя единствено от реалните събития и обществения интерес, а не от олигархични медийни кръгове. Само така българските медии ще могат да се освободят от всякакви зависимости и ще бъдат свободни – този път не само на думи, а страната ни няма да заема незавидно място по медийна свобода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.10", "title": " Делян Пеевски се оттегля от активната издателска дейност\t\t\t"}
{"url": "https://trud.bg/e-%d0%ba%d0%b0%d0%ba-%d0%b4%d0%b0-%d1%81%d1%82%d0%b0%d0%bd%d0%b5-%d1%82%d0%be%d0%b2%d0%b0-%d0%b5%d0%b4%d0%b8%d0%bd%d0%b5%d0%bd%d0%b8%d0%b5-%d1%83%d0%b2%d0%b0%d0%b6%d0%b0%d0%b5%d0%bc%d0%b8-%d0%b3/", "text": "Уважаеми господин президент Радев, това, дето го говорите за единението на нацията, е добро намерение. Но, както са рекли древните, пътят към ада е постлан с добри намерения. От понеделник пътят към ада на вашите намерения ви го постила не някой друг, а политическият ви импресарио – госпожа Корнелия Нинова. Била обезпокоена от негативния образ на страната, който се създал през тези дни. Е, нали тя самата заедно с Вигенин, стъпили върху трупа на Виктория, запяха в един глас с клеветниците на България. Дава ли си сметка госпожа Нинова, че с мародерската си позиция ангажира втората политическа сила в България и нейните избиратели в майцепродажна кампания? Е, затова ви питам, уважаеми господин Радев, как да стане единение, когато политическият лидер на почти половин България хули родината и народа си злобно и първосигнално?", "date": "2018.10.10", "title": " E как да стане това единение, уважаеми господин Президент"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-260/", "text": "Северин се гаврил нечовешки с Виктория, преди да я убие Основният заподозрян за зверството закован с ДНК. 21-годишният боксьор се наливал с алкохол цяла нощ преди нападението, опитал да се скрие при майка си в Германия.         Бог да прости Виктория Маринова, а тя на нас! Начинът, по който бе използвана смъртта й, е невиждано дъно – коментар на Бойка Атанасова, кореспондент на „Труд“ в Гърция.         Здравни вноски за студенти в чужбина Данъчен консулт на „Труд“.           Брокер се избира като личен лекар, като адвокат Държавата не бива да наказва с нов данък собствениците, които влагат своите спестявания в имот, казва председателят на НС „Недвижими имоти в България“ Добромир Ганев в интервю за „Труд“.         Македонско правосъдие по време на криза И бившият министър на вътрешните работи от кабинета на Никола Груевски – Гордана Янкуловска, получи присъда от шест години – анализ на Костадин Филипов.             Пилот №1 Силует на генерал-майор Цанко Стойков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Вижте акцентите в броя на вестник „Труд“ в четвъртък, 11 октомври 2018"}
{"url": "https://trud.bg/%d0%b7%d0%b4%d1%80%d0%b0%d0%b2%d0%bd%d0%b8-%d0%b2%d0%bd%d0%be%d1%81%d0%ba%d0%b8-%d0%b7%d0%b0-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%b2-%d1%87%d1%83%d0%b6%d0%b1%d0%b8%d0%bd%d0%b0/", "text": "Много българи отиват в чужбина, за да учат. А университетите зад граница предлагат разнообразни форми на обучените за студентите. Затова в рубриката на “Труд” “Данъчна консултация” представяме позицията на НАП за това в кои случаи не се дължат здравни вноски по време на висшето образование. Допълнително разглеждаме въпроса за облагането на лихви върху обезщетение за незаконно уволнение. Отговорите четете в  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Здравни вноски за студенти в чужбина"}
{"url": "https://trud.bg/%d1%81%d0%b5%d0%b2%d0%b5%d1%80%d0%b8%d0%bd-%d1%81%d0%b5-%d0%b3%d0%b0%d0%b2%d1%80%d0%b8%d0%bb-%d0%bd%d0%b5%d1%87%d0%be%d0%b2%d0%b5%d1%88%d0%ba%d0%b8-%d1%81-%d0%b2%d0%b8%d0%ba%d1%82%d0%be%d1%80%d0%b8/", "text": "Имало негово ДНК по жертвата и кръв по дрехите му За по-малко от четири дни служители на МВР и прокурори разкриха убиеца на 30-годишната административна ръководителка на русенската телевизия ТВН Виктория Маринова. Късно през нощта във вторник стана ясно, че в Германия е заловен 21-годишният Северин Красимиров, известен и като Селайдин. На специална пресконференция премиерът Бойко Борисов специално благодари на всички, участвали в разследването. Трупът на Виктория бе открит в събота следобед в храсти до крайбрежната алея край Дунав в Русе. Тя била обезобразена от побой и изнасилена. Според вътрешния министър Младен Маринов, Северин цяла нощ пил алкохол. В събота отишъл на алеята, явно в търсене на жертва, за да задоволи нагона си. “Намирал се е на мястото, изчаквайки момент, в който може да извърши това деяние. Малко преди жертвата е тичала друга жена, после се е върнала. Жертвата е продължила малко по-далеч, отколкото обикновено. Това ни кара да мислим, че става дума за напълно случайно деяние”, заяви Маринов. “Това, което е установено на този етап, е спонтанно забелязване на жертвата, нападение, нанасяне на удар, при който са счупени костите в областта на носа, завличане на жертвата в близките храсти, извършване на сексуално посегателство и други действия, които са извратени. И едновременно с това нанасяне на още допълнителни удари, лицето е тренирало бокс. Самото сексуално посегателство, както и телесните увреждания, които са причинени и които в последствие са станали причина са смъртта й, са изключително брутални, изключително тежки по своя характер и показващи доста силни характерови отклонения”, обясни главният прокурор Сотир Цацаров. Според запознати с разследването Северин подложил Виктория на нечовешки мъчения – нанасял зверски удари, завирал й различни предмети и я влачил с лице към земята. Разследването установило, че нападателят живеел много близо до мястото на нападението. По панталона му и бельото му, открити при претърсване в схлупената му къща в кв. “Тракцията” в Русе, имало следи от кръв на жертвата. По трупа на жената също бил открит ДНК-материал от нападателя. В 14,02 ч в неделя – денонощие след зверството, Северин напуснал България през ГКПП “Дунав мост” и отишъл в Германия, където била майка му. Там обиколил три провинции в опит да се спаси от арест. Накрая бил задържан в жилището на майка му. Задочно на Северин Красимиров са повдигнати две обвинения – за изнасилване и за умишлено убийство. “На този етап ние не можем да твърдим, че убийството й е свързано с нейната дейност, но няма да спрем работата по нито една версия”, каза Сотир Цацаров.   Нова инсинуация на Нова Нова телевизия показа запис от охранителна камера, за който обявява, че е на предполагаемия убиец на Виктория, който бяга от местопрестъплението. Според материала на телевизията бившият съпруг на жертвата Свилен Максимов и негови колеги преглеждали записи от техни видеокамери в района на убийството и видели фигура на мъж, който “бяга от мястото”. Интересното обаче е, че датата на записа е 10.6.2018 г. Убийството е извършено на дата 6.10.2018 г. В България и в Европа стандартът е дата-месец-година. Само в САЩ той е месец-дата-година. Другото интересно в записа е часът. Кадрите са от 12:11:19 до 12:11:32. Според вътрешния министър Младен Маринов престъплението е извършено между 11,00 ч. и 11,40 ч. Разликата е половин час. Дали това не е нова инсинуация на телевизията, както в края на септември репортер на “Господари на ефира” плонжира майсторски във Велико Търново, лъжейки че е пребит?   Германия ни го връща до дни Има версия за съучастници и мотиватори Северин Красимиров ще бъде предаден на българските власти през следващите дни след пристигане на надлежна европейска заповед за арест. Българинът днес е бил разпитан от следовател, оповести Томас Хакнер от вътрешното министерство в Хановер. Красимиров е разследван в Германия и за фалшифициране на документи. По първоначални данни той е напуснал България с автомобил и не е бил въоръжен. Шефът на криминалната служба на федерална привинция Долна Саксония Фридо де Фриз съобщи, че първото съобщение от България е пристигнало малко след 12 ч във вторник. Четири часа по-късно е установено жилището в град Щаде. Около 20,15 ч десетки полицаи са щурмували жилището и са задържали двама мъже, единият от които малко по-късно е бил освободен. Вътрешният министър Младен Маринов пък съобщи, че се работи и по версия за евентуални съучастници и мотиватори на Северин. “До момента имаме събрани доказателства, които подкрепят в голяма степен, че той е действал ситуитивно и без предварителна подготовка. Това е подкрепено със свидетелски показания. Но работим и по тезата за търсене на негови евентуални съучастници и мотиватори на това престъпление”, обясни Маринов.   Б ойко Борисов към посланиците: Не очаквах да повярвате на фалшиви новини Нито една държава, нито една чужда медия не са поискали официална информация по разследването на убийството на Виктория Маринова по официален път – нито през посолства, нито през пресцентъра на Министерския съвет. Не ви се сърдя, но не очаквах да повярвате на фалшиви новини. Това заяви премиерът Бойко Борисов пред 36 посланици на среща в Министерски съвет. Срещата продължи около час. На нея присъстваха и главният прокурор Сотир Цацаров, вицепремиерът Красимир Каракачанов и вътрешният министър Младен Маринов. Борисов и главният прокурор информирали подробно дипломатите за разследването и разкриването на убийството на Виктория Маринова. Премиерът подчертал, че тя не е била разследващ журналист и никога не се е занимавала с разследвания. Нито един от дипломатите не пожелал да зададе въпрос. След срещата посланиците отказаха и изявления.  По-рано брифинг Борисов обяви, че “българи направиха така, че за България да се говори като за Малта и като за Словакия, очерниха държавата по най-брутален начин”. “Разни сини и червени политици се скъсаха да пращат мейли какво се е случило в България”, каза още Борисов.  Премиерът обяви, че ще има и сериозен разговор в ЕНП. “Европейски политици ни разсипаха от туитъри и аз ще си променя мнението – много внимателно съм ги чел всичките”. Борисов поясни, че в момента в Брюксел го гледат много хора. “Аз умишлено не разговарях с тях през тези дни. Ще си променя и за шпицен кандидата мнението”, поясни премиерът, имайки предвид кандидатурата на Манфред Вебер за шеф на ЕК.   Вицепремиерът Красимир Каракачанов: Очаквам извинения Убийството на Виктория Маринова отприщи поредната кампания срещу България. Не за първи път държави, които са ни партньори в ЕС, се ангажират с кампании срещу България. Това заявил вицепремиерът Красимир Каракачанов по време на срещата с посланиците в МС. Той подчертал, че страни от ЕС финансират неправителствени организации в страната ни, а въпросните НПО се занимават с клеветнически кампании срещу България. България никога не е водила кампании срещу други държави и не е финансирала нито чужди неправителствени организации, нито политически проекти навън, казал още Каракачанов. Той обявил, че очаква всички международни институции, които се ангажираха с оценки по убийството на Маринова, да се извинят на страната ни.   От Европа поздравиха властта за ареста на убиеца Нито един от представителите на институции и неправителствени организации, които обвиниха България в убийство на журналист заради работата му, все още не се е извинил за клеветата, след като разследването разкри чисто криминалния характер на престъплението. Вместо това, политиците от ЕС предпочетоха да поздравят българските власти за ареста на убиеца. “Силно приветствам предварителните резултати от разследването на убийството на Виктория Маринова. Българските власти действат бързо и ефективно. Имаме пълно доверие в българските власти да намерим справедливост за семейството и близките на Виктория Маринова” написа в туитър председателят на групата на ЕНП в Европарламента Манфред Вебер.  Вебер не си взе назад думите, написани преди три дни в туитър, че Виктория Маринова е “третият журналист, убит в ЕС за една година.” “Бързата реакция и съвместните усилия демонстрират решимостта за постигане на справедливост при такива позорни действия”, заяви председателя на ЕК Жан-Клод Юнкер. Първият му заместник Франс Тимерманс обаче все още не е опровергал изявлението си в туитър, че е “шокиран от ужасяващото убийство на Виктория Маринова” и че “отново смел журналист пада в борбата за истината и срещу корупцията”. Няма опровержение на изявлението от името на генералния секретар на ООН Антониу Гутериш, направено от негов говорител, че “има изключително смущаващо нарастване на насилието, включително сексуално, което е насочено особено срещу журналистките”. Говорителка на председателката на 73-ата сесия на Общото събрание на ООН Мария Гарсес заяви от нейно име, че осъжда убийството на българския журналист Виктория Маринова и подчертава значението на свободата на медиите. Засега няма ново изявление, което да уточни дали Гарсес продължава да свърза криминалния случай с медийната свобода. Дуня Мятович, комисар по правата на човека на Съвета на Европа, продължава да държи закачено най-отгоре на профила си в туитър изявлението, че Виктория Маринова е четвъртият журналист и третата жена журналист, убити в ЕС от 2017 г. Няма извинение и от генералния секретар на “Репортери без граници” Кристоф Делоар за изявлението му от името на организацията, че Виктория Маринова е третата журналистка жертва на убийство в Европа за една година. Изявление, в което спекулативно беше посочено, че тя е излъчила “чувствителен доклад за подозренията за измама на европейските фондове”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.10", "title": " Северин се гаврил нечовешки с Виктория, преди да я убие (обзор)"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%80%d0%b0%d0%b7%d0%ba%d1%80%d0%b8%d0%b2%d0%b0-%d1%82%d1%80%d0%b8-%d0%bd%d0%be%d0%b2%d0%b8/", "text": "Три нови социални услуги ще бъдат разкрити в Благоевград. Те ще са обособени в сградата на бившия Дом за деца лишени от родителски грижи. Предстои да бъдат създадени Дневен център за подкрепа на деца с увреждания и техните семейства, Дневен център за подкрепа на деца с тежки множествени увреждания и техните семейства, както и Център за обществена подкрепа. В тях ще има зала за лечебна физкултура, психомоторика и психосензорна зала, помещения за индивидуална и семейна работа, за групова работа с деца и родители и др. В дневните центрове ще бъдат ангажирани специалисти, сред които психолог и логопед. Всички помещения ще бъдат съобразени с изискванията и ще отговарят на нуждите на потребителите. Идеята е да се осигури социално включване и равен достъп до услуги на деца и младежи в нужда. Центрове ще заменят институционалния модел на грижа за деца. Развитието и надграждането в сферата на социалната политика е сред основните приоритети на кмета на община Благоевград д-р Атанас Камбитов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Община Благоевград разкрива три нови социални услуги"}
{"url": "https://trud.bg/%d1%87%d0%b0%d0%ba%d0%b0%d1%82-10-000-%d0%bd%d0%b0-%d0%b2%d0%b0%d1%81%d0%b8%d0%bb-%d0%bb%d0%b5%d0%b2%d1%81%d0%ba%d0%b8/", "text": "Поне 10 000 зрители се очакват на националния стадион „Васил Левски“ за мача на България с Кипър в среща от груповата фаза на Лигата на нациите. Към момента са продадени едва около 3000 билета, но двубоят е чак в събота вечер. С оглед първото място на „лъвовете“ в групата, играчите на Петър Хубчев ще се радват на подкрепа от трибуните. При успеха над Норвегия с 1:0 на стадиона имаше около 7000 души. Сръбска съдийска бригада ще ръководи двубоя с Кипър. Главен арбитър на мача ще е Сърджан Йованович, а негови помощници – Урош Стойкович и Милан Михайлович. Срещата е в събота от 21:45 часа.", "date": "2018.10.10", "title": " Чакат 10 000 на „Васил Левски“"}
{"url": "https://trud.bg/%d1%80%d1%83%d1%81%d0%b8%d1%8f-%d0%be%d1%82%d1%85%d0%b2%d1%8a%d1%80%d0%bb%d0%b8-%d1%81%d1%83%d0%b2%d0%b5%d1%80%d0%b5%d0%bd%d0%b8%d1%82%d0%b5%d1%82%d0%b0-%d0%bd%d0%b0-%d0%b8%d0%b7%d1%80%d0%b0%d0%b5/", "text": "Два дена, след като министър-председателят Бенямин Нетаняху стоеше върху Голанските възвишения и обяви, че те ще останат под израелски суверенитет, руският министър на външните работи Сергей Лавров заяви, че промяна на статута на територията ще бъде в нарушение на резолюциите на Съвета за сигурност на ООН, пише електронното издание на израелския вестник The Jerusalem Post. „Статутът на Голанските възвишения е определен от резолюциите на Съвета за сигурност на ООН“, заяви Лавров пред журналисти. „Да се промени статутът, заобикаляйки Съвета за сигурност, мисля, ще бъде директно нарушаване на тези резолюции“. Публичното разминаване относно бъдещето на Голанските възвишения идва след влошаването на израелско-руските отношения, предизвикано от свалянето на руския военен самолет Ил-20 през изминалия месец – за което Москва обвини Израел – както и решението на Русия да снабди Сирия с зенитни ракетни комплекси С-300, които ограничават маневреността на израелските ВВС в небето над Сирия. В понеделник Нетаняху, говорейки по време на посвещаването на възстановена 1 500-годишна синагога на Голанските възвишения, заяви, „Докато зависи от мен, Голанските възвишения ще останат под израелски суверенитет. В противен случай ще получим Иран и Хизбула на бреговете на Галилейското езеро“. Нетаняху добави, „Знам, че президентът (Владимир) Путин разбира моя ангажимент към сигурността на Израел и също знам, че той разбира значението, което отдавам на Голанските възвишения“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.10", "title": " Русия отхвърли суверенитета на Израел над Голанските възвишения"}
{"url": "https://trud.bg/%d0%bd%d0%b8%d0%b3%d1%8f%d1%80-%d0%b4%d0%b6%d0%b0%d1%84%d0%b5%d1%80-%d0%ba%d0%b0%d1%82%d0%b5%d0%b3%d0%be%d1%80%d0%b8%d1%87%d0%bd%d0%be-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8/", "text": "Категорично ще подкрепим  , ако бъде внесен, каза пред   депутатът от ДПС и заместник-председател на НС Нигяр Джафер. Той ще е заради обсъждания нов здравен модел на управляващите и ще бъде внесен от БСП. Ние сме опозиция и съвсем логично е да подкрепим един вот на недоверие към управляващите, изчакваме обаче да видим мотивите на този вот, добави тя. Те се пишат вече десетина дена. Мисля, че колегите от БСП ще намерят своите аргументи, ние с нашите аргументи ще се опитаме да защитим нашата позиция. Ясно е, че техните тези не съвпадат с нашите, обясни тя. Една от тезите ни е, че трябва да има депономолизация за Здравната каса, каза Джафер. „Задължителната здравна вноска ще се увеличи с 2% при предлаганият втори здравен модел, което не се възприема добре от пациентите. Но ще донесе над 800 милиона ресур, който според медицинското съсловие, ще даде глътка въздух за някои от дейностите. Хубавото в модела също така е това, че може би ще има повече пари за профилактика, може би и ще има всеки от на съсловна сметка, където ще се натрупват тези средства. Но звучи колебливо, че ще бъде персонална за човека и обща за фонда, т.е. застрахователят ще харчи в общия кюп тези пари“, каза тя. Най-големият недостатък на този модел е, че здравната каса абдикира от всички случаи, които са скъпите, от всичко, което е над 700 лева, а другите случаи отиват към застрахователите, отбеляза Джафер. „Недостатъците на модела са, че пациентът се очертава да плаща три пъти и то съвсем регламентирано. Освен тези 12 лева ще се наложи да има и доплащане от 15%. Има вариант за всяка услуга да е доплащането по 10%, но това са само варианти. Освен този втори задължителен стълб, може би ще се наложи доброволно да се застрахова в един трети стълб, ако реши и му се строи, че ако това, което е платил, не е достатъчно.“, каза тя. Предлаганият Вариант А е този, който е най-близък до ДПС и е за демонополизация и наличие на различни каси и за 8-процентната вноска, която сега внасяме. За вариант сме, когато пациентът получава здравен пакет с услуги без някаква граница, допълни тя. Но има и дефекти в този модел, понеже остава отворен за корекции, обясни Джафер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Нигяр Джафер: Категорично ще подкрепим вота на недоверие за здравеопазването на БСП"}
{"url": "https://trud.bg/%d1%84%d1%80%d0%b0%d0%bd%d1%81-%d1%82%d0%b8%d0%bc%d0%b5%d1%80%d0%bc%d0%b0%d0%bd%d1%81-%d0%b7%d0%b0%d1%8f%d0%b2%d0%b8-%d1%87%d0%b5-%d0%b8%d1%81%d0%ba%d0%b0-%d0%b4%d0%b0-%d0%b7%d0%b0%d0%b5%d0%bc%d0%b5/", "text": "Заместник-председателят на Европейската комисия Франс Тимерманс обяви днес, че иска да заеме председателския пост след изборите за Европейския парламент през май 2019 година: „Бих желал в следващия мандат да бъда председател на Европейската комисия. За да стана такъв, бих желал да бъда кандидат на социалдемократите. Надявам се да получа подкрепата на всички социалдемократически партии в Европа и заедно да водим оптимистична кампания“. Холандският политик е втората силна фигура от левицата с претенции да бъде т.нар. шпиценкандидат на европейските социалисти. Преди него кандидатурата си обяви и словашкият заместник-председател на Еврокомисията – Марош Шефчович. Лявоцентристите обаче нямат големи шансове да спечелят изборите, посочва Ройтерс, позавайки се на социологически допитвания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.10", "title": " Франс Тимерманс заяви, че иска да заеме председателския пост в ЕК"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%bc%d0%b0%d0%b3%d0%b8%d1%81%d1%82%d1%80-4/", "text": "Възстановено е   по АМ „Хемус“ при км 359, в посока Варна. Остава ограничен достъпът до аварийната лента в участъка. Шофьорите да се движат с повишено внимание. Това съобщиха от пресслужбата на Агенция „Пътна инфраструктура“. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Възстановено е движението по магистрала „Хемус“ в посока Варна\t\t\t"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d1%86%d0%b8-%d1%81%d1%82%d0%b0%d0%bd%d0%b0%d1%85%d0%b0-%d1%82%d1%83%d1%80%d0%b8%d1%81%d1%82%d0%b8-%d0%b8-%d0%b8%d1%81%d1%82%d0%be%d1%80%d0%b8%d1%86%d0%b8/", "text": "Майстори на четката от страната твориха цяла седмица на Шуменското плато, сред красотите на резерват „Мадара“ и първата българска столица Плиска. За това време 10-те художници буквално се превърнали в туристи, заради добрия гид в лицето на един от творците шуменецът Свилен Земеделски. На финала на пленера навъртяли почти 35 км, за да се докоснат до уникални местности и скални манастири на живописното плато над града. В резултат десетимата автори творили дори и нощем, нарисували повече от 30 платна, а най-добрите подредиха в изложба в арт пространството на Община Шумен. Впечатляваща е релефната живопис на Николай Тодоров от Добрич, инспирирана от историческите забележителности. Той е пресъздал в две от картините си прабългарски символи от руините в Плиска. За творбите си използвал хартиена каша и лепило С-200. Познавачите знаят, че най-добрата смес се получава от кори за яйца, които се надробяват с миксер. При откриване на експозицията художниците обясниха, че са щастливи от участието си в IX-то издание на пленера, защото той е начин за съвместна работа и трупане на впечатления в иначе самотната работа на творците. По идея на Милена Младенова от град Бяла, която твори в Англия, десетото юбилейно издание догодина може да се превърне в международно с участие на автори зад граница. От община Шумен, която финансира пленера с над 5 000 лв., ще бъдат домакини на изложбата до края на месеца. В художествения фонд на кметството ще останат 10 от сътворените платна.  По време на пленера се родила идея художниците да организират и втора експозиция в Шумен до месец с още техни и подарени картини, които имат в колекциите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Художници станаха туристи и историци в Шуменско"}
{"url": "https://trud.bg/%d1%84%d0%b8%d1%80%d0%bc%d0%b0-%d0%b3%d0%bd%d0%b5%d0%b2%d0%bd%d0%b0-%d0%b7%d0%b0-%d0%bf%d1%80%d0%b5%d0%bf%d0%b8%d1%81%d0%b0%d0%bd-%d0%bd%d0%b0-%d1%86%d1%81%d0%ba%d0%b0-%d0%b8%d0%bc%d0%be%d1%82/", "text": "Фирма „Камеко“ оспорва имот, който е преписан на обявеното в несъстоятелност дружество ПФК ЦСКА АД. Нивите в град Бяла са включени в разпределението на 8-те милиона лева, които елитният ЦСКА трябва да плати.  „Административният и Върховният административен съд, признаха, че ЦСКА неправилно е бил записан като собственик по отменен устройствен план на зоната в гр. Бяла – твърди фирмата. – Въпреки 4 съдебни решения в процеси с участието на ЦСКА, синдикът все още се опитва да продаде чуждия имот. Молби за предотвратяването на тази незаконна продажба са изпращани многократно още преди началото на продажбата на синдик Милева.  Ако въпреки всичко това се стигне до продажба, възникват основателните въпроси – какъв е този синдик, който не признава съдебните решения? Съдебните решения означават ли нещо? Ако с 4 съдебни решения е признато, че ЦСКА не притежава чужд имот и въпреки това го продаде, то над закона ли е ЦСКА? Ако собственикът на един имот има 4 съдебни решения в негова полза, но се допусне да му продадат имота, какъв смисъл има изобщо да водим дела и каква е действителната стойност на едно съдебно решение? Ние правова държава ли сме и какъв е смисълът от съдебната система?“", "date": "2018.10.10", "title": " Фирма гневна за преписан на ЦСКА имот"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b5-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc/", "text": "Властите в България не предприемат ефективни мерки за предотвратяване на актовете на вандализъм по отношение на паметниците на съветските войни-освободители. Това заяви по време на брифинг говорителят на министерството на външните работи на Русия Мария Захарова, цитирана от ТАСС. „ “, отбеляза Захарова. „Настойчиво призоваваме ръководството на България да попречи на инцидентите с вандализъм срещу паметника в последно време и да гарантира неговата сигурност в съответствие с руско-българските споразумения“. „Нужно е да констатираме, че българската страна така и не предприема ефективни мерки за недопускането на подигравките с паметника на съветските войни, които са дали живота си за спасението на човечеството от нацизма“, подчерта тя.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.10.10", "title": " Мария Захарова: България не предприема ефективни мерки за прекратяване на вандализма срещу паметниците на съветските войни"}
{"url": "https://trud.bg/%d0%bfo%d0%b6%d0%b0%d1%80-%d0%b2-%d0%ba%d0%b0%d0%bc%d0%b8%d0%be%d0%bd-%d0%b7%d0%b0%d1%82%d0%b2%d0%be%d1%80%d0%b8-%d1%85%d0%b5%d0%bc%d1%83%d1%81/", "text": "Товарен автомобил, превозващ строителна машина, се запали на магистрала „Хемус“ между Шумен и Нови пазар в сряда и това наложи затваряне на участък. Инцидентът станал към 16,20 часа и на мястото са били изпратени два екипа на противопожарната служба в Шумен. Движението в посока Варна се отклоняваше от служители на ОДМВР-Шумен от пътен възел Белокопитово и от пътен възел Шумен по главния път Русе – Шумен – Варна. По магистралата се образува и задръстване. Водачите трябва да спазват стриктно указанията на полицейските служители, настояват от дирекцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Пoжар в камион затвори „Хемус“"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b0%d0%b1%d0%b2-%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bf%d1%80%d0%b8%d0%b7%d0%be%d0%b2%d0%b0-%d0%ba%d1%80/", "text": "Трябва ни цялостно и трайно решение за повишаване на сигурността на пътя, това не може да стане с постоянни кръпки в закона. Най-лошият показател, който ясно говори за неспособността на институциите да намират решение на проблема с войната на пътя е, че само тази година шест пъти вече е променян Закона за движение по пътищата. Това заяви председателят на АБВ Румен Петков, който взе участие в Международна конференция на тема: “Пътната безопасност – елемент от националната сигурност”, организирана от Института за пътна безопасност.", "date": "2018.10.10", "title": " Лидерът на АБВ Румен Петков призова: Кръпките в закона не са ефективни\t\t\t"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%bf%d0%be%d0%b4%d0%bf%d0%b8%d1%81%d0%b0%d0%bd%d0%b8%d1%8f%d1%82-%d0%bf%d0%bb%d0%b0%d0%bd-%d0%b7%d0%b0-%d0%b4%d0%b5%d0%b9%d1%81/", "text": "Подписването на плана за действие не е имало за цел да прекрати протеста на майките на деца с увреждания, заяви министърът на труда и социалната политика Бисер Петков, предаде  „Право е на всеки да протестира, да заявява своите искания и претенции“, смята министър Петков. Освен социалният министър, върху документа подписите си положиха министърът на финансите Владислав Горанов, омбудсманът Мая Манолова, представители на инициативата „Системата ни убива“, както и представители на национално представителните организации на и за хората с увреждания. Въпреки че планът предвижда до средата на месец декември законодателството да бъде прието от Народното събрание, протестът на майките продължава. „С този план за действие правителството даде ясен отговор за своя ангажимент и своите действия. Аз мисля, че те са в унисон с очакванията на протестиращите, защото нереалистично беше на 1 октомври да бъдат приети. Знаете, че на един етап това беше искането. Сега са записани срокове, които са реалистични за изпълнение и правим всичко възможно това да стане“, увери министър Петков. Той още веднъж припомни, че Законът за личната помощ, който вече е внесен в парламента и Законът за хората с увреждания ще се обсъждат и приемат от парламента в пакет. Планът предвижда още в Закона за държавния бюджет за 2019 г. да бъдат предвидени допълнителни 150 млн. лева за политики в тази сфера. „С този план за действие не може да бъдат ангажирани народните представители. Тяхно суверенно право е да дебатират по двата законопроекта и да внасят промени, ако счетат за необходимо. Целта на плана е да е ясно пред всички какво се прави, в какви срокове се прави, както и да се възстанови доверието между страните“, уточни социалният министър. Б исер Петков допълни, че продължава и работата по изготвянето на новия регистър на хората с увреждания. Министър Петков внесе яснота и по друг важен въпрос – отпускането на допълнителни помощи за енергийно бедни. „Работим по различни варианти. Все още тече срокът за подаване на заявление за отпускане на тази целева помощ. Искаме да имаме по-голяма яснота. Ще съобщим какво предлагаме на тези уязвими групи лица, така че да бъдат компенсирани за по-високите цени на газта и парното“, подчерта той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.10", "title": " Бисер Петков: Подписаният план за действие не цели да прекрати протеста на майките на деца с увреждания"}
