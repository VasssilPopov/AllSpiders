{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%bc%d1%83%d0%b7%d0%b5%d0%b9-%d0%bd%d0%b0-%d0%bf%d0%b0%d0%b1%d0%bb%d0%be-%d0%b5%d1%81%d0%ba%d0%be%d0%b1%d0%b0%d1%80/", "text": "Полиция затвори малък музей в колумбийския град Меделин, посветен на живота на покойния наркобарон Пабло Ескобар, заради липсата на лиценз, предаде АП. Атракцията била ръководена от Роберто Ескобар (71 г.), брат на престъпния бос, и бе популярна спирка от наркотуровете в Меделин. Те включват няколко места, свързани с Ескобар – неговия гроб, затвора, който приживе създава за себе си, и луксозната му къща, бомбардирана от враговете му. Кметът на града Федерико Гутиерес заяви, че тези обиколки са законни, но той не ги харесва, тъй като популяризират “мафиотската култура”. “Трябва да почитаме жертвите на наркотрафикантите, а не да представяме като легенди самите престъпници”, каза градоначалникът, който иска да издигне мемориал в памет на убитите от картелите, сред които стотици полицаи.", "date": "2018.09.21", "title": " Затвориха музей на Пабло Ескобар\t\t\t"}
{"url": "https://trud.bg/%d1%85%d0%b5%d0%bc%d1%83%d1%81-%d0%b8-%d0%ba%d1%80%d0%b5%d1%81%d0%bd%d0%b0-%d1%81-%d0%bd%d0%be%d0%b2%d0%be-%d0%bf%d0%be%d0%ba%d0%be%d0%bb%d0%b5%d0%bd%d0%b8%d0%b5/", "text": "Кабинетът помага за довършването на храм Ще съумеем тежкия трафик между Южна и Северна България да го преведем през Габрово. Това посочи министър-председателят Бойко Борисов по време на посещението си в Габрово, където направи инспекция на инфраструктурните проекти за най-кратък път между Северна и Южна България. По думите му новите съоръжения по магистралите ще бъдат свръхмодерни и от ново поколение: „Тренираме за мостовете на „Хемус“ и на автомагистрала „Кресна“. Там мостовете ще бъдат още по-високи, екологичносъобразни“. Премиерът направи проверка и на строителството на довеждащия път към тунела под Шипка. Изграждането на обхода и тунела под Шипка е с обща дължина 33,8 км. Проектът е разделен на 5 етапа и се изпълнява в две фази, като в момента се работи усилено по Фаза І – строителството на 4 участъка и етапна връзка с обща дължина 23,25 км, както и изработване на разширен идеен проект за тунела под връх Шипка (3,22 км). Втората фаза включва строителството на петия участък, включително и на тунела под Шипка, което ще бъде най-дългото тунелно съоръжение, изграждано в България. Борисов разгледа и строителството на нов храм в квартал „Младост“ в Габрово, където досега са вложени 720 000 лева. „Правителството ще помогне за довършването на ремонта на православния храм „Св. Св. Онуфрий, Дамаскин и всех мучеников Габровских”, съобщи още министър-председателят. „Още 300 хиляди лева ще са нужни за довършване на ремонта, за да започнат служенията в църквата в началото на следващата година”, допълни премиерът. През септември 2017 година Министерският съвет отпусна 180 000 лева за обекта.   Премиер и президент ще обсъждат наследник на Маринов Премиерът Бойко Борисов категорично заяви, че кандидатурите за нов главен секретар на МВР на мястото на Младен Маринов ще се обсъждат първо с президента Румен Радев и „чак тогава ще последват другите стъпки”. „Системата има нужда от законност. Убеден съм, че и той ще погледне на въпроса държавнически. Искам да съм сигурен, че няма да има откази”, заяви Борисов. Премиерът заяви, че той никога война не е водил и напомни, че от него не е чувана лоша дума за президентската институция. „Всичко, което е необходимо и зависимо от нас, ние ще го направим”.   Не мога да надговоря Нинова Корнелия Нинова е много устата. Не мога да надговоря такава жена, затова и не мога да се оженя втори път. Това отговори премиерът Бойко Борисов на нападките на председателя на БСП. В петък Нинова посочи, че ”премиерът е излъгал за евродепутатите, гласували за санкциите срещу Унгария”. ”ГЕРБ е партия на практическите действия, а не на постовете. Всички евродепутати на ГЕРБ, гласуваха против. Всичко друго е голословие и лъжи”, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " „Хемус“ и „Кресна“ с ново поколение мостове (обзор)\t\t\t"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b5%d0%bd%d0%b8%d0%b5-%d0%bd%d0%b0-%d0%b2%d0%be%d0%b5%d0%bd%d0%bd%d0%b0-%d1%82%d0%b5%d1%85%d0%bd%d0%b8%d0%ba%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0/", "text": "Тежка бронетанкова и автомобилна техника ще бъде изложена в центъра на Сливен утре по повод отбелязването на 110 годишнина от обявяването на Независимостта на България. От 11.00 часа на централния площад „Хаджи Димитър“ ще се проведе тържествен ритуал по поднасяне на венци и цветя пред паметника на войводата и сливенските възрожденци, съобщи  . В празничният ден Центъра за подготовка на специалисти организира показ на техника, образци, въоръжение и екипировка на съвременната Българска армия. Гражданите ще могат да видят боен танк Т-72, 122-милиметрова самоходна гаубица, джипове и камиони. Ще бъдат изложени образци на леко стрелково оръжие – пистолети, автомати, снайперови пушки и гранатомети. Военният духов оркестър ще изпълнява известни военни маршове, свързани с празника. Програмата ще продължи с концерт на Ансамбъл за народни песни и танци.", "date": "2018.09.21", "title": " Изложение на военна техника в центъра на Сливен за Деня на Независимостта"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bd%d1%8f%d0%bc%d0%b0-%d0%b4%d1%80%d1%83%d0%b3%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%be%d1%81%d0%b2%d0%b5%d0%bd/", "text": "„Няма друга Македония освен нашата“, заяви македонският премиер Зоран Заев в интервю от петък, пише  . „Северната част на Гърция е Гърция, западната част на България е България. Няма друга Македония освен нашата. Няма друга на света. Предвид перспективите за бъдещето, трябва да го направим за следващите поколения, за нашите деца. И затова вярвам, че имаме сериозна причина да се обединим“, казва Заев. В същото интервю македонският премиер настоя, че ратификацията на споразумението ще донесе международно признание на „македонския народ“ и „македонския език“ и добави, че с него никой няма да може да оспори „македонската идентичност“. Заев, обаче, призна, че добавката „Северна“ към името на страната не се приема лесно от гражданите й, но посочи, че придобивките от договора за страната са повече от негативите.", "date": "2018.09.21", "title": " Зоран Заев: Няма друга Македония освен нашата\t\t\t"}
{"url": "https://trud.bg/%d1%87%d0%b5%d1%81%d1%82%d0%b2%d0%b0%d1%85%d0%b0-140-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d0%be%d1%81%d0%bd%d0%be%d0%b2%d0%b0%d0%b2%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0/", "text": "В еленското село Константин честваха 140 години от основаването му. Изграждането на новото българско село започва още през пролетта на 1878 година по инициатива на група местни хора, останали без дом след опожаряването на Беброво по време на освободителните боеве в Еленския край през зимата на 1877 г. Започнали почти от нулата в най-трудните времена, устояли на бури и неволи, балканджиите съграждат „село за чудо и приказ, да няма друго по-хубаво или равно на него“. Така го виждал в мечтите си неговият основател генерал Константин Рудановски, дарител и благодетел на селото до края на живота си, който приема свободна България за второ отечество, а Елена и Константин счита за роден край. Като военен комендант на Еленска околия той прави предложение пред временната руска управа за изграждане на селището, която издава указ. Селото е направено по руски образец – с широки и прави улици. В знак на признателност местното население решава то да носи името на основателя си. На следващата година – 1879 започва строителството на църква, където да се черкуват новоселците. Празникът в Константин започна с благодарствен молебен в храма. След това малки барабанчици и мажоретки от СУ „Иван Момчилов“ в Елена поведоха шествието за поднасяне на венци и цветя пред братската могила на загиналите 39 руски войни, пред паметника на падналите във войните константинчани и пред бюст-паметника на Константин Рудановски в центъра на селото. Тук с издигане на националното знаме започна официалното честване, което уважиха кметът на общината инж. Дилян Млъзев, председателят на ОбС Стоян Златев, общински съветници, кметове и кметски наместници. За основаването на селото говори кметът Стоян Комитов, а инж. Млъзев приветства константинчани с празника. Той им пожела по примера на предците да съграждат, развиват и подреждат селото си, където ще растат и техните деца. За особени заслуги към родното село бяха наградени с почетни плакети художникът Сава Савов и Матей Димитров – общественик, стопански ръководител и краевед, правнук на съоснователите на Константин Пантелей Карасимеонов и Петър Моллов. В празничната програма участваха децата от ДГ „Щастливо детство“ в Константин, ученици от основното училище и певческата група към местното читалище. Малките художници от селото се представиха с изложба. Вечерта празникът продължи с концерт на гостуващи състави от Елена.", "date": "2018.09.21", "title": " Честваха 140 години от основававането на село Константин"}
{"url": "https://trud.bg/%d0%b3%d0%b8%d0%bd%d0%ba%d0%b0-%d0%bd%d0%b5-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0-%d0%be%d1%82-%d0%b1%d0%b8%d0%b7%d0%bd%d0%b5%d1%81%d0%b0-%d0%bd%d0%b0-%d1%87%d0%b5%d0%b7-%d0%be/", "text": "“Инерком България” се оттегли от фотоволтаичните централи Гинка Върбакова отново поиска бизнеса на ЧЕЗ в България. “Инерком България” ЕАД е подала ново искане до Комисията за защита на конкуренцията (КЗК) за одобряване на сделката за придобиване на активите на ЧЕЗ в България, съобщиха официално от компанията. Това се прави след значителна промяна в обстоятелствата и отстраняването на всички предпоставки за изразените опасения от КЗК по предстоящата концентрация, обявиха от “Инерком”. През юли КЗК спря сделката, като не разреши на “Инерком” да купи бизнеса на ЧЕЗ в България. Регулаторът, оглавяван от Юлия Ненкова, посочи в решението си, че при осъществяване на сделката придобиващата контрол група (”Инерком България”) като производител на електрическа енергия от фотоволтаици, ще има съществено предимство пред останалите участници на пазара. На пазара на разпределение и доставка на ел. енергия придобиваната група е с монополно положение за територията, определена в издадените й лицензии. ЧЕЗ разполага със стабилен финансов ресурс и опит в електроенергийния сектор и се създават предпоставки сделката да доведе до установяване или засилване на господстващото положение на обединената група, се посочваше в становището на КЗК. В групата на “Инерком” беше извършено преструктуриране, в резултат на което дружествата-производители на електрическа енергия от фотоволтаични централи, не са част от портфолиото й, обявиха вчера от компанията. На 13 септември Гинка Върбакова излезе от борда на директорите на холдинговото дружество “Солар грийн енерджи”, което е едноличен собственик на фирмите, които оперират фотоволтаичните централи, заради които КЗК спря сделката. Върбакова излезе от управата и на дружествата, притежавани от “Солар грийн енерджи” – “Диана Хънт” ЕООД, “Еко-Строй Инженеринг” ЕООД, “Улер 2009” ЕООД и “Евро Бетон” ЕООД. Във вчерашното съобщение обаче не се посочва на кого е прехвърлен бизнесът на “Инерком” с фотоволтаиците. В изпратеното до медиите съобщение се заявява, че планираната концентрация ще бъде осъществена въз основа на договора за покупка на акции, сключен на 23 февруари 2018 г. между “ЧЕЗ” а.с. и “ЧЕЗ Бългериън Инвестмънтс” БиВи от една страна, като продавачи, и “Инерком България” ЕАД като купувач. Надяваме се на бързо решение от страна на КЗК след отстраняването на установените от Комисията предпоставки за създаване на концентрация, заявяват от “Инерком”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " Гинка не се отказва от бизнеса на ЧЕЗ (обзор)\t\t\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d1%81%d0%b5-%d0%bf%d1%80%d0%b5%d1%81%d1%82%d0%be%d1%80%d0%b8%d0%bb%d0%b0-%d1%87%d0%b5-%d0%bd%d0%b5-%d0%b2%d0%b8%d0%b6%d0%b4%d0%b0-%d1%82%d0%b5%d1%80%d0%b5%d0%b7/", "text": "Премиерът на Великобритания Тереза Мей е била игнорирана от германския канцлер Ангела Меркел, когато първата се е опитала да се здрависа с колегата си на неформалната среща на върха в Залцбург, пише евроскептичното британско издание The Daily Express. Във въпросната случка, Мей е стояла сред група от европейски лидери, когато Меркел се е приближила. Британският премиер се е усмихнала и се е навела напред, но канцлерът я е игнорирала и е продължила напред, за да поздрави президента на Литва Далия Грибаискайте. Меркел е стояла с гръб към Мей, докато е продължила да се поздравява с останалата част от групата. Политическият редактор на BBC Ник Ват разкри, че Ангела Меркел е чута да казва, че Великобритания трябва да “страда“ заради Брекзит.", "date": "2018.09.21", "title": " Меркел се престорила, че не вижда Тереза Мей в Залцбург"}
{"url": "https://trud.bg/%d1%83%d1%87%d0%b8%d1%82%d0%b5%d0%bb%d0%ba%d0%b0%d1%82%d0%b0-%d0%bf%d1%80%d0%b5%d0%b2%d0%b5%d0%bb%d0%b0-%d0%b4%d0%b5%d1%86%d0%b0%d1%82%d0%b0-%d0%bf%d1%80%d0%b5%d0%b4-%d0%b2%d0%bb%d0%b0%d0%ba%d0%b0/", "text": "Имаше деца, които имаха нужда да отидат до тоалетната. Това заяви една от двете учителки, които    пред приближаващ влак на гара във Велинград в четвъртък, цитирана от  . Клип, заснет вчера по обед край железопътния прелез, буквално взриви социалните мрежи. На видеото се вижда как учителките превеждат група деца през прелеза при спуснати бариери и при застрашително бързо наближаващ влак. Едната от преподавателките минава с част от децата, а колежката ѝ спира останалите заради влака, който вече е в непосредствена близост. По-опитната от двете учителки, която преподава от 39 години, твърди, че е нарушила закона, защото на някои деца им се ходело до тоалетната:  „Там няма къде да ги отведем. И затова бързахме. И направих аз за себе си сметка, че влакът е доста далече. Просто сгреших, че преминахме на спусната бариера. Това никога не ми се е случвало. Имам вина, за което се извинявам. И смятам, че повече никога няма да се повтори.“ Двете учителки са с над 30-годишен педагогически стаж. „Наистина съм изненадан, защото учителите, които са били на мястото, са с дългогодишен опит. Имайки предвид това и тяхното поведение през целия този опит смятам, че е редно да се наложи първата санкция, която е според Кодекса на труда – забележка“, каза Юлия Трионджиева, директор на ОУ „Неофит Рилски“. КАТ състави акт по Закона за движение по пътищата на двете преподавателки. Те, както и децата, са от основно училище „Неофит Рилски“ във Велинград. Децата са от първи и втори клас, връщали се от час по отдих и спорт в парк „Клептуза“. Случаят се проверява от агенцията за Защита на детето и от регионалния инспекторат по образование в Пазарджик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Учителката, превела децата пред влака във Велинград: Някои имаха нужда да отидат до тоалетната"}
{"url": "https://trud.bg/%d1%80%d1%83%d1%81%d0%b8%d1%8f-%d1%80%d0%b0%d0%b7%d0%bf%d0%be%d0%bb%d0%be%d0%b6%d0%b8-%d1%82%d1%80%d0%b5%d1%82%d0%b8-%d0%b4%d0%b8%d0%b2%d0%b8%d0%b7%d0%b8%d0%be%d0%bd-%d1%81-400-%d0%b2-%d0%ba%d1%80/", "text": "В Крим е разгърнат трети дивизион зенитно-ракетни комплекси (ЗРК) С-400 „Триумф“. Той е застъпил в отбраната на руските въздушни граници в района на Евпатория, съобщи военният портал „Военное обозрение“. Дивизионът вече е осъществил разполагане и ориентиране на комплексите в местността, след което е застъпил на бойно дежурство по охрана на въздушното пространство на Русия, заяви командирът на полка полковник Николай Задорожний. По-рано на територията на кримския полуостров вече бяха разположени два дивизиона С-400: единият във Феодосия, а другият в Севастопол. Четвърти дивизион ще бъде разгърнат в най-близко време край Джанкой. Всички те са прикрити от системи с малък обсег „Панцир – 1С“. ЗРК С-400 „Триумф“ е зенитна ракетна система, способна да засича цели на разстояние до 600 км и да ги поразява на разстояние 400 километра и височина 30 километра.", "date": "2018.09.21", "title": " Русия разположи трети дивизион С-400 в Крим"}
{"url": "https://trud.bg/%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%bd%d0%b0-%d1%82%d1%80%d1%8e%d1%84%d0%b5%d0%bb%d0%b0-%d0%b3%d0%be%d1%82%d0%b2%d1%8f%d1%82-%d0%b2-%d1%83%d0%b3%d1%8a%d1%80%d1%87%d0%b8%d0%bd-%d0%b7/", "text": "За трета поредна година в град Угърчин се организира фестивал на трюфела. Гостите на фестивала ще видят кулинарно шоу и лов на трюфели, каза зам.-кметът Мария Динова по  . „Забавни игри с кучета-трюфелотърсачи от цялата страна. По предварително уточнен регламент ще се състезават заедно със своите водачи“ Динова допълни, че ще бъдат представени и фирми, които изкупуват трюфели, „както и много щандове с диворастящи гъби“, допълни още тя. Община Угърчин е сред инициаторите на поправки в Закона за регламентиране на лова на трюфели „които да бъдат полезни както за трюфелотърсачите, така и за опазването на трюфелите“, поясни Динева.", "date": "2018.09.21", "title": " Фестивал на трюфела готвят в Угърчин за трети път"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b0%d0%b3%d1%80%d0%b5%d1%81%d0%b8%d0%b2%d0%bd%d0%be%d1%82%d0%be-%d0%bf%d0%be%d0%b2%d0%b5%d0%b4%d0%b5%d0%bd/", "text": "„Агресивното поведение към учителите е недопустимо, осъдително и наказуемо”, заяви министърът на образованието Красимир Вълчев в Сливен в отговор на въпрос за последния случай на агресия спрямо учител в старозагорското с.Калояновец. „На този етап съм предпазлив да обвиня когото и да било, защото трябва да приключат проверките. Факт е, че ние дължим уважение към учителите.  Много ми се иска да имаме партньорство и доверие между родители и учители, между семейството и образователните институции”, дапълни министърът. Той подчерта, че има училища, които инвестират много в доброто взаимодействие. Но и че има родители, които са необосновано придирчиви и  критични и подхождат агресивно към учителя без да са чули неговата позиция, само изслушвайки това, което казва детето. „Това може да са много малко родители, но е факт, че имаме такава ситуация”, заяви Красимир Вълчев. Това, което може да се направи, е и двете страни да положат максимални усилия за взаимодействие.  Министърът посочи, че според извършено по поръчка на МОН проучване, само пасивното уведомяване на родителите, чрез електронни дневници с модули за уведомяване, рязко качва доверието към учителите. През миналата година са били осигурени 7 млн.лева за назначението на психолози и педагогически съветници в училищата, през следващата година ще бъдат предоставени още средства. Министърът на образованието бе на двудневно посещение в Сливен. Той се запозна с изграждането на два регионални обучително-тренировъчни центъра по безопасност на движението, проведе среща с директорите на училища и детски градини, посети няколко училища. Акцент  на визитата му бе работата по механизма за връщането на децата в училище. В ОУ „Иван Вазов” в Нова Загора бе представен опитът на началната учителка Розалина Паскалева, която обучава предимно билингви, но с използването на електронните технологии децата дават  много добри и отлични резултати в усвояването на знания.", "date": "2018.09.21", "title": " Министър Вълчев: Агресивното поведение към учителите е недопустимо!"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: Четете поредния откъс от уникалната книга, подготвена за печат от издателска компания „Маркет пул”,  „Тайните на ръката“ , публикувана през 1859 г. от французина Адолф Дебарол – основател на научната хиромантия. У нас книгата е отпечатана за пръв път през 1905 г. в Свищов, а предстоящото издание е нейно точно копие.               Дженифър Конъли: Все още съм момичето от „Лабиринт” Актрисата ще участва в новия „Топ Гън“", "date": "2018.09.21", "title": " Труд Уикенд – един вестник за два дни"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d0%bd%d0%b0-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d1%81%d0%b5-%d0%b7%d0%b0%d0%bf%d0%b0-3/", "text": "Автобус на градския транспорт се запали в движение в столицата. Няма пострадали, съобщиха от МВР. Сигналът е подаден около 19 часа. Автобус на градския транспорт се е запалил в движение в района на метростанция „Ал. Малинов“ в столичния квартал „Младост“ . Возещите се пътници в автобуса са слезли, няма пострадали. Екипи на пожарната служба са погасили огъня.  По първоначални данни се касае за техническа неизправност.", "date": "2018.09.21", "title": " Автобус на градския транспорт се запали в движение в София"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b8%d1%82%d0%b5-%d0%b2%d0%be%d0%b5%d0%bd%d0%bd%d0%b8-%d0%bb%d0%b5%d0%ba%d0%b0%d1%80%d0%b8-%d0%be%d1%82-%d0%b2%d0%b8%d0%bf%d1%83%d1%81%d0%ba-2024/", "text": "20 бъдещи военни лекари от „Випуск 2024” целунаха бойното знаме и врекоха живота си в служба на родината на тържествен ритуал във ВВМУ „Н.Й.Вапцаров”-Варна днес. За клетвата им във Военноморското училище от София пристигна зам.-началникът на ВМА по диагностично-лечебната дейност полковник доц. д-р Владимир Василев, съобщиха от Военномедицинска академия. Ритуалът започна с посрещане на бойното знаме на ВВМУ „Н. Й. Вапцаров“. Клетвата бе ръководена от командира на батальона за подготовка на курсанти – капитан III ранг Петър Климов. Началникът на Военноморското училище флотилен адмирал проф. д.в.н. Боян Медникаров приветства бъдещите офицери с думите: „Стара максима е, че приятелства, породили се в дните на военната служба, остават за цял живот. Затова ви желая да не забравяте приятелите, които сте срещнали тук“. От името на първокурсниците слово произнесе курсант Теодор Киряков. Наред със зам.-началника на ВМА, сред гостите на тържествения ритуал бяха Варненският и Великопреславски митрополит Йоан, зам.-командирът на Военноморските сили флотилен адмирал Георги Пенев, началникът на МБАЛ-Варна на ВМА полковник доц. д-р Ивайло Въжаров, проф. д-р Златислав Стоянов от МУ-Варна, офицери от запаса, близки и роднини на курсантите. 20-те студенти, които се заклеха днес, са от втория випуск на специалността „Военен лекар” – програма, разработена съвместно от ВМА, МУ-Варна и Военноморското училище. След завършването на 6-годишния курс на обучение, те ще се дипломират като магистри по „Медицина” и бакалаври по „Организация и управление на военни формирования на тактическо ниво“. Бъдещите медици имат гарантиран 10-годишен договор за работа като военни лекари и шанс за специализация във ВМА.", "date": "2018.09.21", "title": " Бъдещите военни лекари от „Випуск 2024” положиха клетва"}
{"url": "https://trud.bg/%d0%b3%d0%b0%d0%b2%d1%80%d0%b0-%d1%81-%d1%85%d0%bb%d1%8f%d0%b1%d0%b0/", "text": "Удар по малките магазини и популизъм видяха експерти зад предложението 5% ДДС няма да свали цените От поскъпването не трябва да се прави политика, казват хлебари Решението е да се увеличат доходите на хората Молбите към търговските вериги да продават хляба без надценка няма да доведат до поевтиняване на насъщния. Това е категоричното мнение на икономисти и експерти, които “Труд” потърси за коментар. Абсурдната идея дойде от министъра на земеделието Румен Порожанов, който реши да сваля цената на хляба, като увещава хипермаркетите да го продават без да начисляват печалба. “На този етап разговорът, който имаме, е ако има някаква надценка, то тя да покрива само брак и някакъв разход вътре в търговската верига”, обясни Порожанов. Така министърът се надявал да озапти поскъпването или ако има такова, то да е по-малко. “Това са безсмислени разговори. Нещата не се решават по този начин”, коментира проф. Гарабед Минасян от Института за икономически анализи на БАН. По думите му това не е пазарен подход и не съответства на правилата на пазарно функциониране на икономиката. Подобен подход противоречи на икономиката за цените, заяви и финансистът Емил Хърсев. Търговецът е за това, за да печели и всички приказки, че ще продава без печалба са неуместни, коментира той. По думите му има смисъл да се увеличат доходите на хората, доколкото го поема пазарът. Защото в един момент разходите на производителя стават толкова големи, че той накрая просто пуска кепенците, допълни финансистът. Хърсев определи като глупости идеята да се намали ДДС на хляба на 5%, каквито предложения се появиха от хлебопроизводители. Подобна стъпка няма да доведе до намаляване на крайната цена на хляба, категоричен е експертът. По думите му ефектът от нея би бил 5-6 дни, след което цената на хляба ще отиде там, където е пазарното равновесие. Като популстка определи идеята на министър Порожанов и икономистът и бивш депутат Мартин Димитров.Според него има риск, ако тази мярка бъде въведена, големите вериги да ударят конкуренцията, а именно малките магазинчета. Те могат да използват ситуацията, че имат разрешението на правителството да продават без печалба, ако щете, защо не и на загуба, за да могат да фалират за известен период от време всички малки магазинчета, които произвеждат хляб. Според Мариана Кукушева, председател на Националния браншови съюз на хлебарите и сладкарите в България, поскъпването на хляба не е драстично и от него не трябва да се прави политика.”Практиката досега големите вериги да слагат 45% надценка е твърде луксозен пакет, който не може да бъде прилаган”, заяви още Кукушева. Не винаги разговорите водят до конкретни действия, заяви тя по повод идеята на земеделския министър хипермаркетите да продават хляба без надценка. Това не е първият опит на министър на земеделието да трупа актив, заигравайки се с цената на хляба. Предшественикът му Мирослав Найденов започна масови проверки на ценообразуването при поскъпването на основни храни през 2012 г., а впоследствие дори съобщи, че се е договорил с две вериги да “замразят” за три месеца цените на няколко групи храни. Порожанов обаче нямало да подписва споразумение с веригите, защото така щели да бъдат обвинени, че сключват картелно споразумение.   Веригите: Не коментираме засега “Труд” потърси търговските вериги с въпрос дали с тях са водени разговори да продават хляба без надценка и какво е мнението им за тази идея. От Била обявиха, че към момента няма да коментират. От Метро обявиха, че все още такива разговори с тях не са водени. Все още никой от Министерство на земеделието не ни е потърсил, допълниха от компанията. От Лидл също заявиха, че засега отказват коментар по темата. Дори търговските вериги да приемат предложението на Румен Порожанов, не става ясно кой ще следи дали наистина го спазват и продават хляб без надценка или просто ще се възползват от рекламата, която земеделското министерство ще им направи. Кой ще проверява и дали по-ниската цена в съответния хипермаркет не се дължи на по-голямата отстъпка, която търговецът иска от производителите, а не е за сметка на печалбата.   Адвокат Атанас Костов, специалист по Търговско право: Разговорите нямат правен ефект Струва ми се, че в случая става дума за разговори, от които не се поражда никакъв правен ефект. Друг е въпросът, ако в резултат на тях министърът издаде някакъв нормативен акт, например – наредба. Ако тя засяга интересите на производители и търговци, тогава вече този акт е атакуем пред съответния Административен съд, който може да го обяви за нищожен”. Това коментира пред „Труд” адвокат Атанас Костов, специалист по авторски права, търговски марки, промишлен дизайн и нелоялна конкуренция, който участва като процесуален представител по дела пред Комисията за защита на конкуренцията (КЗК). „Не бих се изразил с термина „картел” по повод обявеното намерение на министъра да се среща и разговаря с представители на търговските вериги по повод продажбите на хляб”, допълни адвокатът. Според Костов в случая не става дума за определяне на едни същи цени, което би отговаряло на определението за картел – непазарни договорки между конкуренти от даден бранш, които биха могли да са предмет за намеса и работа на КЗК.   Владимир Каролев: Това е популизъм, министърът направи грешка Веригите имат малък дял от пазара Разговорите на министъра на земеделието Румен Порожанов с големите търговски вериги да продават хляба без печалба няма да доведат до нищо, коментира за „Труд“ икономистът Владимир Каролев. Министърът по-скоро се е повлиял от популизма, доп ълни той и обясни, че след като опозицията постоянно предлага популистки идеи Порожанов им отвръща със същото. Такива преговори с веригите не трябва за се водят, заяви Владимир Каролев, като допълни, че министърът е направил грешка. Според него дори Комисията за защита на конкуренцията трябва да се намеси. Търговските вериги нямат магазини в много населени места, обясни икономистът. Много хора си купуват хляб от кварталния магазин, дори в големите гладове не всички ходят до големите вериги. Преди няколко години излезе анализ на Комисията за защита на конкуренцията за пазара на хляб. В него се посочва, че има много производители и търговци на хляб, които са в силна конкуренция. Големите и малките вериги държат не повече от 20-25% от всичките продажби на хляб в страната, обясни Каролев. При търговците на хляб конкуренцията е дори по-голяма, отколкото при производителите. Анализът на КЗК показва, че се забелязват значителни колебания на цените на хляба в различните региони спрямо средната цена за страната. Освен това цените на хляба остават относително стабилни и постоянни, неотразявайки промените в цените на изходните суровини, пише в анализа на КЗК. Друга особеност, която се забелязва при проследяване на динамиката на цените на дребно е, че в регионите с най-високи цени цената е постоянна величина и не се изменя за продължителен период от време, посочват от антимонополния орган. Това, че една суровина е поскъпнала, не значи автоматично, че трябва да се повиши цената и на крайния продукт, каза още Владимир Каролев. Цената зависи от търсенето и предлагането. Преди няколко години имаше намаление на цената на газа, но не видяхме поевтиняване на хляба, обясни икономистът.   Ехо от социализма Популистки са заиграванията с цената на хляба и от управляващи, и от парламентарната опозиция, се казва в позиция на Съюза на демократичните сили. Искането търговските вериги да продават хляба без печалба е ехо от социализма. Това не е дясна политика! Това е подход, характерен за плановата, но не и за пазарната икономика, посочват от партията. Според тях предложението ДДС за хляба да стане 5 процента, няма да намали крайната му цена за потребителите. „ДДС не е панацея. Най-показателният пример е Държавата Израел – с едни от най-високите цени на храните и нулева ставка на ДДС за тях“, напомнят от СДС. И подчертават, че диференцираните ДДС ставки са остро критикувани в ЕС и вероятно скоро ще бъдат или премахнати, или сведени до минимум. Те са среда за ДДС измами, водят до утежняване и оскъпяване на административния контрол и са предпоставка за изкривяване на пазарните отношения, твърдят от партията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Гавра с хляба\t\t\t"}
{"url": "https://trud.bg/%d0%ba%d0%b0%d0%ba-%d0%bf%d1%83%d1%82%d0%b8%d0%bd-%d0%b8%d0%b7%d0%bf%d0%b8-%d0%b3%d0%be%d1%80%d1%87%d0%b8%d0%b2%d0%b0%d1%82%d0%b0-%d0%b5%d0%b2%d1%80%d0%b5%d0%b9%d1%81%d0%ba%d0%b0-%d1%87%d0%b0%d1%88/", "text": "Низ от трагични случайности. Така нарече президентът Путин трагедията със сваления руски разузнавателен самолет над Средиземно море. Изначалният гняв на ястребите от руския елит се сломи скоро, въпреки, че се знаеше, че в инцидента са намесени израелски самолети. Броени минути, след като новината за свален от сирийските ПВО Ил-20 и за гибелта на 15 руски военнослужещи изплува в публичното пространство, министърът на отбраната на Руската федерация – Сергей Шойгу беше категоричен, че отговорност носи изцяло израелската армия. Той разговаря с колегата си Авигдор Либерман и най-вероятно му е казал същото. Не, най-вероятно му е изкрещял същото. Сетне започнаха теориите за мъст. Как ще отвърнат руската държава и руските ВКС на наглите израелци? Вариантите започваха от икономическа блокада, до сваляне на всеки Ф-16, отклонил се от курса. И след това проговори Путин. Низ от трагични случайности – нарече събитията той, но добави, че мерки вече са взети и всеки ще усети това. Едва ли ще разпознаем истината около събитията, защото дори някой да я каже, тя вече е отровена, задушена и удавена в множество а-ха достоверни теории. Това, което се случи е странно и трудно обяснимо. Дали е само низ от трагични обстоятелства? Ето какво ни се казва досега от руска страна. Другите мълчат засега. Самолетът на руските ВКС Ил-20 захожда за кацане в сирийската си база. Военният експерт, заслужил пилот (разбирайте хиляди часове полети, военни операции) ген.майор Владимир Попов разказва пред “Россия 24”, че “тъй като не е вече в дежурство, Ил-20 е изключил радиоразузнавателните си средства, всякакви други бойни системи и лека полека се снижавал към летището и затова не е разбрал, че към него идва ракета. От ведомството на Шойгу обвиняват Израел, че е нарушил споразумението за взаимодействие и е съобщил минута преди атаката на руската база. Това не е дало шанс на руския самолет да включи системите. Еврейските Ф-16 започнали атака по обект край Латакия. Не се казва какъв е обектите. Сирийската ПВО отвръща. Това, в което руснаците обвиняват евреите е, че техните Ф-16 са използвали беззащитния Ил-20 като прикритие и така са го превърнали в цел. Странните обяснения продължават. Генерал Попов обяснява, че през това време са изстреляни десетки ракети и сирийското ПВО се е задействало, ракетата от комплекса С-200 е избрал най-голямата отразителна площ – тази на Ил-20 и тъй като той вече не е в дежурство, не е успял да засече нито израелските изтребители, нито ракетата. Всичко е станало за секунди и момчетата “дори не са разбрали”. Както и да разглеждаме случая това е супер откровено послание, а не е странен “низ от трагични случайности”. Израелски Ф-16 излитат от свои бази, летят няколко стотин километра, но моля ви се те не са засечени от спътниците на руснаците, от съвършените по думите на руското МО и пропаганда системи за прихващане? Моля? Русия имаше запис на точната траектория на турския патрулиращ изтребител свалил руския Су-24 преди години и удариха с факти Анкара по главата. След това изсипаха имперския си гняв върху тях. А сега били изненадани, че четири изтребители бомбардират Сирия (руска зона за отговорност)? Радиоразузнавателният самолет бил сляп за това. Не на нас тези. Нещо се премълчава и от двете страни. Очевидно е, че всички са знаели какво се случва. Възможно е израелските Ф-16 да са използвали тактическия трик да се се слеят със сянката на руския Ил-20 с надеждата, че зенитните ракети ще се откажат, като разчетат “свой”. Възможно е да е случайност, но за такава случайност не сме чували от десетилетия. “Приятелски огън” е проклятие, което не прощава на никого, но самолет да свали приятелски самолет, приятелска ПВО да свали твой самолет с ракети твое производство – не сме чували. Срамът е голям. Защо обаче ще се случи такъв низ от трагични обстоятелства? Държавата Израел не иска и не би предизвикала умишлено подобен тежък, нечуван инцидент. Биби Нетаняху е толково чест гост на Кремъл, колкото и иранския президент Хасан Рухани. А Иран е най-голямата заплаха за съществуването на Израел открай време. Прокси армията на Иран се нарича Хизбула, а тя съществува поради една единствена причина – да срине Израел. Иранският режим се държи на тази доктрина. Вторият по-големина враг на Иран, но екзистенциално най-голям по съдба са сунитите и всяка форма на тяхна държава. “Ислямска държава” никога нямаше да бъде пометена без иранската армия и техните прокси въоръжени формирования, включително и “Хизбула”. Иран обаче дотолкова разшири влиянието си в региона, че стана дразнещ за освободените сирийци, неприемлив за Русия и категорично опасен за Израел. Ако се вгледаме в събитията през изминалата година, ще отчетем, че руските ВКС миролюбиво си затваряха очите за операциите на Израел в Сирия. Бяха убити толкова много ирански командири, че спокойно може да си мине за изтребление. Часове след като беше свален руския самолет, лидерът на “Хизбула” – Хасан Насрала обяви пред екзалтираните си последователи, че те остават в Сирия. Малко по-късно Биби Нетаняху отвърна, че се опитват да избягат от война, но ако Израел е притиснат тя ще отвърне с огън и жупел. Е, за кого е посланието “Ще минем през всичко, за да се защитим”? На Путин ще му се наложи да преглътне живота на тези 15 момчета, въпреки гордостта си, защото дори на Русия им трябва баланс, а не режим на аятоласите от Афганистан до Йерусалим.   Руските жертви са повече от 100 Официално руските жертви, включително с този инцидент вече са повече от 100. Сред тези жертви не се включват убитите наемниците от частната военна компания “Вагнер”, които оперират в най-тежките зони. Русия официално отрича да има връзка с наемниците, но е публична тайна, че те действа във взаимодействие с руския контингент.              ", "date": "2018.09.21", "title": " Как Путин изпи горчивата еврейска чаша\t\t\t"}
{"url": "https://trud.bg/%d0%bb%d0%b5%d1%87%d0%ba%d0%be%d0%b2-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d1%87%d0%b5%d1%80%d1%87%d0%b5%d1%81%d0%be%d0%b2/", "text": "Йордан Лечков се срещна с актуалния футболен герой на Русия – националния селекционер Станислав Черчесов. Четвъртфиналистът от Мондиал 2018 е близък приятел на мениджъра Мирчо Димитров, който е с най-силни позиции от родните агенти на местния пазар.  Именно той е инициирал срещата на двете звезди.  Лечков, който е и първи вицепрезидент на БФС, е на частна визита в руската столица. Легендарният български халф игра през юни заедно с Христо Сткоичков в Световен отбор в популярния турнир „Купата на легендите“, събрал десетки звезди на най-великата игра, приключили с кариерите си на терена в края на 90-те години и началото на века.  По време на световното първенство руският треньор няколко пъти разговаря по телефона и с Христо Стоичков, който бе командирован за близо 50 дни да отразява мондиала за америганския тв гигант „Унивижън“. Двамата се обръщаха един към друг с „Генерал“ и „Маршал“. На обяда Черчесов разказа за случките си с Камата, който бе капитан на тима на световните звезди през юни. Тогава той получил сериозна подкрепа в труден момент от Стоичков.  Причината – Черчесов стартира мондиала като един от най-мразените руснаци. Предричаха му три загуби в групата от Саудитска Арабия, Уругвай и Египет. А след триумфа на Испания на осминафинала и отпадането с дузпи след това от Хърватия той е със статут на национален герой.", "date": "2018.09.21", "title": " Лечков на среща с Черчесов"}
{"url": "https://trud.bg/%d0%ba%d0%be%d0%bb%d0%b0-%d0%b2%d1%80%d1%8a%d1%85%d0%bb%d0%b5%d1%82%d1%8f-%d0%b2%d1%8a%d1%80%d1%85%d1%83-%d1%81%d1%82%d0%b0%d1%80%d0%b8%d1%86%d0%b0-%d0%bd%d0%b0-%d0%bf%d0%b5%d1%88%d0%b5%d1%85%d0%be/", "text": "77-годишна жена от Велико Търново е пострадала в петък в района на областната болница, след като била блъсната на пешеходна пътека от автомобил. При инцидента старицата получила фрактура на бедрената кост. Сигнал за произшествието е подаден около 10,35 часа. Възрастната жена пресичала кръстовище между улиците „Ниш“ и „Филип Тотю“, когато върху нея връхлетял лек автомобил „Пежо“. При прегледа в болницата се установило, че няма опасност за живота и. По случая е образовано досъдебно производство. Водачът на пежото е изследван за алкохол, като резултатите са отрицателни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Кола връхлетя върху старица на пешеходна пътека в Търново\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%be%d0%bb%d0%be%d0%b3%d1%8a%d1%82-%d0%bf%d1%80%d0%be%d1%84-%d0%b3%d0%b5%d0%be%d1%80%d0%b3%d0%b8-%d0%bc%d0%b0%d0%bd%d0%be%d0%bb%d0%be%d0%b2-%d1%80%d0%b5%d0%ba%d1%82/", "text": "Неотдавна „Труд” информира подробно за едно изследване на голяма група от най-уважаваните български учени, което представлява За най-интересните факти от изследването, каква е причината днес да се чувства липсата на държавници у нас и по света – по тези въпроси разговаряме с ректора на ВУСИ – Пловдив политолога проф. Георги Манолов.  – Проф. Манолов, неотдавна излезе първото по рода си изследване на рейтингите на нашите премиери от 1879-а до 2009 г. – „Най-успешните български министър-председатели“, което бе публикувано в специално издание. Изненадаха ли Ви резултатите, до които стигнаха българските учени – автори на изследването? – Не, изобщо не съм изненадан, тъй като изследването е професионално, отчита обективно историческите епохи и което е най-важното – в него участват едни от най-значимите имена в нашите обществени науки: акад. Г. Марков, акад. К. Косев, проф. Ан. Пантев, проф. Г. Янков, проф. Г. Карасимеонов, проф. Б. Димитров, проф. Евг. Калинова, проф. Ант. Тодоров, проф. Д. Динков, проф. Тр. Митев и др. Това е „тежката артилерия“ на българската социалнополитическа мисъл (историци, политолози, международници и др.), която отдавна е доказала своя огромен интелектуален потенциал. При това става дума за учени, които работят в елитни университети в страната – СУ „Св. Кл. Охридски“, УНСС, ВТУ „Св. св. Кирил и Методий“, БАН и др. – На базата на какви критерии определихте резултатите? – Изследването се опира на експертен анализ, в който респондентите са класирали министър-председателите по скалата от 1 (най-ниска оценка) до 5 (най-висока оценка) по всеки един от 20-те критерия, свързани с личните качества, политическите способности и държавническите умения. Тоест става въпрос за комплекс от критерии, които се отнасят до проявлението на лидерските качества на премиерите от най-различно естество – бекграунд, комуникативни умения, работа в екип, политическа интуиция, морален авторитет, постижения във вътрешната и външната политика и в икономиката, защита на националните интереси, цялостна оценка и др. – във всички сфери на обществения живот. А това е друго доказателство за обективността на настоящата рейтингова класация. – Смятате ли, че тази класация е реалистична и на базата на какво? Първият – Стефан Стамболов, не е изненада, но той е противоречива личност. Винаги е бил от „осанна“ до „разпни го“, както се казва. – Дълбоко съм убеден, че класацията е реалистична, защото почти няма диаметрално противоположни оценки, които взаимно да се изключват при един или друг министър-председател. Това е характерно при подреждането както на първите, така и на последните петима премиери. Така стоят нещата и при оценката на Стефан Стамболов и независимо от многобройните му ценители и хулители той убедително заема първото място в класацията поради важното обстоятелство, че е създал европейските основи на Третата българска държава. Това – едно. И друго – нека припомним, че крайните резултати в политиката са най-ярките измерители за постиженията (или неуспехите) на всяко едно управление, според които Стамболов заслужено води в премиерската класация. – Противоречиво оценяван е и Петко Каравелов… – Да, в изследването той е класиран втори с оценка 4,21 (срещу 4,45 на Ст. Стамболов), която недвусмислено изразява неговия огромен дан за строителството на тогавашната държава. Така е, защото ако Стамболов е първостроителят държавник – революционер, диктатор, владетел, модернизатор, западнофил, то Петко Каравелов е „патриарх на демокрацията“ – прагматикът-демократ, еволюционист, институционалист, русофил – на новата българска държава. И двамата обаче имат неоценим принос за съзиждането, установяването и развитието на българската държавност от края на XIX и началото на XX век. – Кои са най-любопитните факти от изследването? Ето, няма как да не се види, че в първата десетка има само двама съвременници. – Наред с това, което посочвате, любопитен е фактът, че Тодор Живков например се подрежда на шесто място в общата класация, което за мнозина звучи изненадващо; или пък четиринадесета позиция на Симеон Сакскобургготски, което някои смятат за прекомерно добра като общ рейтинг. Но може би най-интересното от рейтинговата класация през различните епохи е, че натрапчиво се откроява един очебиен и противоречив факт: и през трите исторически периода (капитализъм, социализъм, демокрация) първите места в класацията убедително се заемат от министър-председатели, които имат авторитарен стил на управление, каквито безспорно са Стефан Стамболов, Тодор Живков и Иван Костов. Нещо повече, и тримата посочени премиери се класират на твърде престижни места в първата десетка – съответно първи, шести и десети, което е друго доказателство, че по време на тяхното властване авторитарните им методи на управление са били водеща доминанта при реализацията на една или друга политика. – Това не е ли интересен феномен от представената класация? – Да, защото той влиза в дълбоко противоречие с други важни индикатори, какъвто е например показателят „Честност и почтеност“, при който тримата – Стамболов, Живков и Костов са класирани съответно на 22-ро, 23-то и 29-о място (от общо 31 премиери). Следователно, дори и да е вярна максимата, че обикновено авторитарните водачи са непочтени и корумпирани, без реални доказателства такова нещо изобщо не може да се твърди. Разбира се, този въпрос не е поставен в класацията, тъй като е предмет на други размишления и изследвания. Между другото номер едно в тази класация е Петко Каравелов – с оценка 4,57 (наричан още Безсребърника), следван от Ж. Виденов – 4,34. – А защо изследването е до 2009 г.? Някои веднага заподозряха конспирация заради липсата на сегашния премиер Борисов. – Няма никаква конспирация. Организаторите на класацията не са включили Бойко Борисов, защото той все още е действащ премиер и евентуално негово участие би засилило субективността при оценките на дейността му. Неговото присъствие в политическата история на България е „запазена марка“ и аз съм убеден, че при бъдещи подобни изследвания той ще получи своята реалистична и достойна оценка. – Тези премиери, които са докарвали страната до кризи и катастрофи, са в дъното на класацията. Какво ще кажете за тях? – Мисля, че в тази част от изследването респондентите са били много точни и категорични. На последните места (25. – 31.) са класирани Ж. Виденов, Ал. Цанков, Ф. Димитров, Б. Филов, Гриша Филипов и А. Югов, които недвусмислено са се утвърдили в масовото обществено съзнание като едни от най-неуспешните ръководители на страната. – Умеят ли нашите управници и преди, и сега да работят заедно в екип? – Следва да се подчертае, че класацията по индикатора „Способност да формира компетентен екип и работа в екип“ е с една от най-ниските оценки в цялото изследване. Така например първите петима премиери получават стойности под 4,00 – първи е Константин Стоилов – 3,95, докато при последните петима резултатите са още по-ниски, тъй като всички са под 3,00 – последният в списъка е Филип Димитров оценка 2,39. Видимо, този показател е „ахилесовата пета“ на българските управници, защото освен факта, че няма нито една оценка над 4,00, почти половината премиери (15) получават оценки между 2,39 и 2,98. Сиреч работата в екип за голяма част от българските министър-председатели не е била водеща не само в тяхната дейност, а и в почти цялата ни следосвобожденска политическа история. – Освен отличници има и двойкаджии начело на българските правителства. Но хич не са малко и тройкаджиите. Толкова ли са зле повечето ни премиери до 2009-а, професоре? – Особено интригуващи в този смисъл са резултатите, получени през т.нар. „демократичен период“ (1990 – 2009 г.), в който са оценени осмина премиери, въпреки че той е най-кратък като исторически отрязък от време в сравнение с останалите. По разглеждания индикатор челната тройка се води от Ив. Костов (3,26), докато последни са Жан Виденов (2,50) и Филип Димитров (2,39). Тези резултати са повече от красноречиви и са почти толкова ниски, колкото и данните през останалите две исторически епохи. Такива отчайващи оценки са плод на неумението на българските политически елити да решат същностните проблеми на държавата, и най-вече да излъчат ерудирани и компетентни министър-председатели, които да отговарят на изискванията на прехода, и които да отстояват българските национални интереси. – Проф. Манолов, ясно е, че повечето български премиери са далече от народната любов. Като политолог как обяснявате дефицита на истински държавници у нас, на водачи лидери? – Това е един от най-болните въпроси в българската политическа история, чийто отговор не може да бъде еднозначен. И все пак основните причини за острата липса на истински водачи на страната в следосвобожденска България могат да се групират така. Едната произтича от обстоятелство, че „…нашата народна психика е егалитарна: всички сме равни и равни трябва да си останем, та дори и в нищетата и мизерията. Ние не търпим видающи се личности – нито пълководци, нито държавници, нито общественици, нито дори поети и писатели…“ (Ст. Бочев). Другата е свързана с типичните вътрешнопартийни ежби, партийна партизанщина и лидерски вражди, в които обикновено надделява хитроумният комбинатор или аджамия в политиката за сметка на истинските лидери – водачи на народа. Третата е отчайваща, тъй като в нашата политика попаднаха прекалено много ограничени, неуки, невежи и неграмотни хора с генетически увреден интелектуален капацитет, който ежедневно „узаконява“ политическата простащина и управленския темерутлък. И последната причина опира до ниската степен на демократичност на обществото, което не е в състояние да реагира адекватно на различни политически шутове и шмекери на дребно, които от мандат на мандат тъпчат своите кесии на едро в ущърб на социалното развитие. – Е, за такава голяма липса на водачи говорят и в Европа, пък и в света. Личностите като че ли отстъпват място на безличните администратори или пък на хора, които от сутрин до вечер говорят за глобализъм и мултикултурализъм… – Права сте, че отсъствието на качествени лидери е голям проблем не само в България, но и в Европа и в света. И както е известно, намирането на „правилни“ водачи никак не е лесен проблем, защото една част от лидерите се мислят за такива, на друга им внушават колко са велики, на трета – че са върхът на националното водачество, на четвърта – че са незаменими, поради което без тях е невъзможна политическата дейност, и т.н. При това положение обикновено резултатите са всеизвестни: или сгромолясване от властта, или прикрито участие в корупционни схеми, или срещи с прокуратурата и съда, или в най-лекия случай – тотални болки от ишиас по цялото тяло. Тук проблемът преди всичко е морален, тъй като без честност и почтеност в политиката не може да има и качествени лидери. В този смисъл „наркотикът“ на властта е най-големият бич на съвременните политически елити, които, омаяни от неговата сила, мислят само егоистично, а не на ползу роду. А иначе захаросаните лидерски приказки за глобализма и мултикултурализма са толкова примамливи за някои, че ги накараха дори да се крият от народната любов в чужди посолства. – Вие сте и ректор – на ВУСИ. От години една от най-честите „дъвки“ е броят на висшите учебни заведения у нас. Като частно училище как гледате на последните предложения за промени в Закона за висшето образование, които се чуха? – Мантрата за многото висши училища е абсолютно несъстоятелна, при условие че всички те (51 на брой) вече 30 години се конкурират и съществуват на образователния пазар у нас. И, разбира се, не това е проблемът на висшето образование, както и новите проектопредложения в Закона, с които към момента не съм запознат цялостно. Дълбоко съм убеден, че в нашия сектор е необходим изцяло нов, единен и цялостен Закон за висшето образование, академичния състав и науката. Сегашният е приет през 1995 г., преправен е десетки пъти и още една нова кръпка няма да реши, а само ще отложи немалкото проблеми във висшето образование. – Населението в България се топи, децата намаляват, студентите – също. Ще оцелеят най-силните или най-снишените – може ли така да кажем, или е пресилено? – Не, не е пресилено Вашето твърдение. България се нуждае от коренно различен стил на управление в сравнение с този на прехода, който да се опира на нова стратегия за развитие на държавата и който ще даде отговор на фундаменталните въпроси, начертавайки пътищата за тяхното решаване в средносрочен и дългосрочен аспект. Това е начинът за оцеляването на нацията, който обаче без нов тип политици – знаещи, можещи и национално отговорни, няма как да се реализира. Защото с висок глас трябва да се подчертае, че голяма част от политиците на прехода са амортизирани и износени в политико-управленско отношение, поради което следва да се оттеглят. Макар че те искат да управляват, но не могат да го правят. Крайно време е да отидат на заслужен отдих в „музея“ на историята, а някои от тях може би и някъде другаде. Нашият гост  Професор дпн Георги Манолов (1958 г.) е президент и ректор на Висшето училище по сигурност и икономика (ВУСИ) – Пловдив, и един от неговите основатели. Чете лекции по политология, политически маркетинг, избори и избирателни системи и др. Щатен преподавател е в УНСС. Главен редактор е на сп. „Политика и сигурност”. Шеф на Програмния съвет на Института за социалнополитически изследвания „Макс Вебер” – Пловдив. Автор на учебници, монографии, студии и стотици научни публикации у нас и в чужбина.      ", "date": "2018.09.21", "title": " Политологът проф. Георги Манолов, ректор на ВУСИ – Пловдив, пред „Труд“: Много от политиците на прехода трябва да се оттеглят\t\t\t"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be-%d0%b5%d0%b4%d0%b8%d0%bd%d1%81%d1%82%d0%b2%d0%be-%d0%bd%d0%b5/", "text": "Заслугата е на решителните действия на министър-председателя Александър Малинов и неговите министри Преди 110 години в историческата столица Търново донякъде неочаквано – не толкова за дипломатите, колкото за българското и европейското обществено мнение, е обявена независимостта на България. Възкръсналата три десетилетия по-рано държава скъсва окончателно с клаузите на несправедливия Берлински договор и се превръща в равнопоставен субект в международните отношения. На 22 септември 1908 г. в църквата „Свети Четиридесет мъченици“ княз Фердинанд е обявен за „цар на българите“ – израз на суверенитета на страната, на приемствеността със славното минало, но и на единството на нацията. На всички българи – не само от територията на „новото старо царство“, но и на сънародниците ни от Македония и Одринска Тракия, Северна Добруджа и Поморавието. Събитията са добре известни, а и за тях на всеки 22 септември вече се говори достатъчно. Затова ще обърнем внимание на някои недооценени детайли, които очертават „профила“ на тогавашното българско правителство, и не само… Не е тук мястото да коментираме цар Фердинанд като историческа личност. Би било погрешно актът на Независимостта да се отдава в позитивен план едва ли не само на неговия политически усет или пък, този път в негативна светлина, на прословутото тщеславие на Кобурга. Далеч по-важно е, че през 1908 г. имаме пример на единодействие между правителството и княза, т.е. за отношенията между институциите. Независимостта е успешен политически ход, който среща възторженото одобрение на българското общество. Заслугата е най-вече на решителните действия на министър-председателя Александър Малинов и неговите министри. Идеята за обявяване на държавен суверенитет, която витае в българската политика от дълги години, през 1908 г. няма алтернатива. С действията си Османска Турция засяга интересите на българите в неосвободените земи и на самата българска държава. Това е неприемливо за правителство от достойни българи, които не трябва да остават в нечия сянка. И като екип, и като индивидуалности те са пример за отговорност, просветен национализъм и политическа воля. Правителството, тридесето по ред след Освобождението, двадесето след Съединението, е на Демократическата партия и се състои от осем души. Всеки от министрите покрива ресорите на по няколко от днешните министерства, агенции, комисии и т.н., но това е друга тема. Двама от министрите са безпартийни, повечето имат опит от предишни кабинети. Съставът на правителството е следният: Александър Малинов (министър-председател и министър на обществените сгради, пътищата и съобщенията, с юридическо образование, родом от Пандаклия/Ореховка, Бесарабия), генерал-лейтенантът от запаса Стефан Паприков (министър на външните работи и изповеданията, с военно образование и опит на дипломат, родом от Пирдоп), Михаил Такев (министър на вътрешните работи, с военно и юридическо образование, родом от Пещера), Иван Салабашев (министър на финансите, математик по образование, родом от Стара Загора), Тодор Кръстев (министър на правосъдието, юрист, родом от Перущица), ген. Данаил Николаев (министър на войната, с военно образование, родом от Болград, Бесарабия), Никола Мушанов (министър на народното просвещение, юрист, родом от Дряново), Андрей Ляпчев (министър на земеделието и търговията, по образование икономист и историк, родом от Ресен, Македония). Ако продължим в „аритметическия“ дух на заглавието на тази статия, ще забележим някои важни моменти – не че математиката в случая е определяща. Трима министри имат военно образование и това отразява духа на тогавашната българска армия, както и ролята й в обществения живот. Като образователен ценз нещата са показателни, но особено впечатляващи са националните измерения, „закодирани“ в самия състав на правителството. От осем министри трима според днешните ни понятия са от категорията „българи в чужбина“ – двама бесарабски и един македонски българин, а премиерът е от най-старата ни историческа общност. Трима са родом от пределите на съществувалата до Съединението Източна Румелия, двама – от градове в Княжество България, от територията му към 6 септември 1885 г. Ще припомним, че една от целите на акта на Независимостта е да бъдат окончателно елиминирани претенциите на Турция към някогашната автономна област. Така е, защото до 1908 г. българският княз „де юре“ е и румелийски генерал-губернатор, а тази двойственост крие рискове. Проблемът е държавен, но и личен не само за тримата „румелийци“ – бесарабският българин и бъдещ „патриарх на българското войнство“ Данаил Николаев има първостепенни заслуги за Съединението като командващ източнорумелийската войска. Македонският българин Андрей Ляпчев, бъдещ държавник от висока класа, като ученик в Пловдив е сред най-активните дейци на Съединението и дори е член на БТРЦК на Захарий Стоянов! Александър Малинов работи като съдия, прокурор и адвокат именно в Пловдив и познава „румелийския въпрос“ в самата му същина. Иван Салабашев заема високи държавни постове в Пловдив. Стефан Паприков, през 1885 г. с чин капитан, е началник-щаб на западния корпус на войската и е сред заслужилите офицери за победите при Сливница и Пирот в Сръбско-българската война. В същите боеве като юнкер във Военното училище участва и младият тогава 1885–1886 г. Михаил Такев. За членовете на правителството е пределно ясно, че пълното утвърждаване на Съединението може да бъде постигнато само чрез международно призната държавна независимост. Съзнават го не само теоретично, но и от собствения си жизнен, политически и военен опит. За „румелийската връзка“ може да се говори още, но да кажем нещичко и за „бесарабската“. Ако за нас тя е донякъде външна, за тогавашните българи явно не е така. Старозагорецът Иван Салабашев, авторът на първия български научен труд по математика и действителен член на БАН (академик), през 1877–1879 г. е учител в знаменитата Болградска гимназия. Александър Малинов и Данаил Николаев са нейни възпитаници – в случая попадаме на важна ценностна и емоционална връзка, която на свой ред илюстрира националното единство. Ярка е и „македонската“ характеристика на правителството. Родом от този дял на българската земя е Андрей Ляпчев, а всички останали, както и преобладаващата част от тогавашния ни политически, военен и културен елит, са отдадени на каузата Македония. „Бесарабецът“ Данаил Николаев е активен деец и дори председател на Върховния македонски комитет. „Върховист“ е и Михаил Такев, лидер на т.нар. Македонска организация в Пещера, която поддържа комитите в поробените земи. Като началник на генералния щаб и военен министър в няколко правителства в края на XIX век Стефан Паприков има своя принос за подкрепата на българското освободително движение в Македония и Одринско. Да не забравяме връзката на министрите от 1908 г. с борбите за национално освобождение преди 1878 г. – ако не лична (част от тях поради възрастта си просто няма как да са участвали в самите събития), то психологическа обвързаност с националните ценности в онази епоха. Роденият през 1872 г. Никола Мушанов расте с разказите за четата на поп Харитон и Бачо Киро. Тодор Кръстев е родом от героичната Перущица. При по-възрастните от министрите обаче има ярки примери, които си струва да припомним. Едва 17-18-годишният Стефан Паприков през 1875–1876 г. е учител в бунтовното Панагюрище и участник в Априлското въстание. През 1876 г. Иван Салабашев, тогава студент в Прага, постъпва като доброволец в Сръбско-турската война – както знаем, действията на българските чети в нея са продължение на Априлската епопея. В същата война участва и Данаил Николаев, а през 1877–1878 г. като млад офицер е командир на рота в Пета опълченска дружина. Бъдещият генерал води своите момчета в драматичните боеве на Шипка и при Шейново. В обявяването на нашата независимост няма мистериозност и особени загадки. Героите в това събитие са отговорни, високо образовани и енергични политици, които дори и със своите биографии са олицетворение на националното единство. Това важи не само за правителството на Александър Малинов, но в случая неговата специфична „формула“ не е за пренебрегване. В крайна сметка, случилото се през 1908 година, е свидетелство за израстването на нашия политически елит и общество само за три десетилетия след петвековното отсъствие на България от политическата карта на света.  ", "date": "2018.09.21", "title": " Правителство + национално единство = Независимост\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d1%83%d1%80%d0%b3%d0%b0%d1%81-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bf%d1%80%d0%b0%d0%b7%d0%bd%d0%b8%d1%87%d0%b5%d0%bd-%d1%80/", "text": "По повод 110-тата годишнина от обявяване Независимостта на Княжество България, Община Бургас организира празничен ритуал на 22 септември (събота). От 10:30 часа на площад „Атанас Сиреков“ ще се състои тържествено издигане на националния флаг, флаговете на Европейския съюз и Община Бургас, след което ще бъде извършен празничен молебен за благоденствието на Независима България. От 11:00 часа ще се положат венци и цветя при паметника на 24-ти Черноморски пехотен полк в памет на загиналите за защита на българската независимост, а от 11:30 часа отново на площад „Атанас Сиреков“ бургазлии ще бъдат зарадвани с празничен фолклорен концерт на професионалистите от ансамбъл „Странджа“. Преди 110 години в старопрестолната столица Велико Търново княз Фердинанд променя историята, прочитайки манифест, с който са отхвърлени последните васални връзки с Османската империя . Нека заедно отдадем заслужена почит към предците ни, работили и отдали живота си на каузата за независима България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Община Бургас организира празничен ритуал на 22 септември по повод 110-тата годишнина от обявяване Независимостта на България"}
{"url": "https://trud.bg/%d1%86%d0%b5%d0%bb%d0%b8%d1%8f%d1%82-%d0%b1%d1%83%d0%bb-%d0%bc%d0%be%d0%bd%d1%82%d0%b5%d0%b2%d0%b8%d0%b4%d0%b5%d0%be-%d0%b2-%d1%81%d0%be%d1%84%d0%b8%d1%8f-%d0%b3%d0%be%d1%82%d0%be/", "text": "Вероятно целият ремонт на бул. „Монтевидео“ в София ще приключи тази година, което изпреварва графика, предвиден за обекта. Това съобщи столичният кмет Йорданка Фандъкова на проверка на обекта. Цялостният проект за разширение на бул. „Монтевидео“, включва 1,5 км. и бе започнат миналата година. „Остана третият етап на разширението в участъка, в който се изпълнява метростанцията при ул. „763“. Ремонтът там беше предвиден за следващата година, но колегите са поработили с директора на „Метрополитен“, така че очаквам още през ноември да можем да започнем изпълнението, и ако времето позволи още тази година да изпълним и този участък и да имаме изцяло завършен бул. „Монтевидео“, потвърди Фандъкова. Дейностите по втория етап от разширението на булеварда, който се извършва това лято, вече приключват. Движението ще бъде пуснато след празниците. Предвидено е утре да започне полагането на износващия пласт асфалт. От утре затварят кръстовището при ул. „Боряна“, движението ще бъде възстановено в понеделник. В частта изпълнена миналата година, булевардът е 4-лентов. Той е 3-лентов в 300-метровата част до бул. „Никола Петков“, като в посока към този булевард лентите ще бъдат две. Намаляването с една лента се е наложило заради запазването на дървета, които иначе биха били отсечени заради булеварда. „Имайки пред вид, че тук предстои да бъде разширен Околовръстният път в следващите години и да се изгради връзка с него, експертите изчислиха, че няма да има нужда от такова широко трасе в този участък“, обясни кметът. Кметът обясни и, че от всички пластове асфалт се взимат проби, за да се гарантира качеството на обекта. За следващата година е заложен ремонтът на бул. „Линкълн“. Общината има и пълна готовност за изпълнение на ул. „Народно хоро“ и неремонтираната част от ул. „Боряна“. Така кв. „Овча Купел“ ще се превърне в изключително привлекателен район заедно с пускането на метрото в началото на 2020 г., твърди кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Целият бул. „Монтевидео“ в София готов тази година\t\t\t"}
{"url": "https://trud.bg/%d1%81%d0%b3%d1%81-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%83%d1%81%d0%bd%d0%b5-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%be-%d0%be%d1%82-%d0%b7%d0%b0%d1%82%d0%b2/", "text": "Съдия Димитрина Ангелова от Софийския градски съд отказа да пусне предсрочно от затвора англичанина Колин Такър, който бе осъден на 12 г. за изнасилване на 6-годишно момиченце. Такър е излежал общо 8 г. 3 месеца и 27 дни, от които 1 г. 1 месец и 27 дни са за положен труд, още толкова са му приспаднати от първоначалния арест и реално е излежал 2 г. 6 месеца и 9 дни. Според съда, той е изтърпял половината от наказанието си, но за това време оценката за него от затворническата администрация не е променена значително. При влизането му зад решетките са му определени 85 точки, а сега те са намалени на 70. Така е оценен рискът от рецидив или извършване на друго престъпление. Такър работи, награждаван е многократно и поведението му е добро. Но заради този застой в проблемната зона и опасността от рецидив, съдът реши да отхвърли молбата му. „Не съм виждал баща си от много години. Моля да бъда освободен“, обърна се към съдия Ангелова затворникът. В началото на заседанието англичанинът помоли то да се гледа при закрити врати, но съдът отказа. Решението на СГС не е окончателно и може да бъде обжалвано пред апелативния съд. През 2006 г. Такър купил къща в стражишкото село Ново градище. Англичанинът изкарвал прехраната си като пастир на селските овце и кози. На 14 декември 2009 г. той гостувал на бабата на детето, за да зареди мобилния си телефон, защото нямал ток в дома си. Възрастната жена пуснала внучето си да отиде с англичанина до селския магазин. Той обаче отвел детето в къщата си и го изнасилил. Заради престъплението първоначално Окръжният съд във Велико Търново му дава 15 г. затвор, които апелативният намалява окончателно на 12 г.", "date": "2018.09.21", "title": " СГС отказа да пусне предсрочно от затвора англичанина Колин Такър, осъден за изнасилване на 6-годишно момиченце"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bf%d0%be%d0%b8%d1%81%d0%ba%d0%b0-%d0%be%d1%82-%d0%b3%d0%bb/", "text": "Омбудсманът Мая Манолова се срещна с главния прокурор Сотир Цацаров и поиска пълна проверка на разходите за възстановяването на с. Хитрино. Повод за сигнала е недоволството и притеснението на хора от Хитрино, които са на мнение, че липсват прозрачност и отчетност при изразходването на средствата. Те твърдят, че са извършени строително-монтажни работи на здрави сгради, а срутените не били възстановени. Над 100 души са посетили приемната на Манолова, а 70 са сигналите от притеснени граждани. Заради това омбудсманът поиска пълна проверка за това колко пари са изразходвани и какво е свършено. По думите й 4 от семействата ще посрещнат поредна зима във фургони. Трябвало е да бъдат изградени 13 нови къщи, но някои от тях все още не са готови. Манолова обясни, че има три източника на финансиране като основните възражения за за това как са изхарчени парите, събрани във Фонд социална закрила към социалното министерство. Става дума за 5 млн. лв. Освен тях пари са събрани с помощта на БЧК от дарения на граждани. Сумата е около 2 760 000 лв. Те са изразходвани с решение на Обществен съвет и с тях е купено обзавеждане и електрически уреди. Оплаквания за неправомерно изразходване на тези средства няма, но Манолова е внесла всички документи и протоколи при Цацаров, за да няма съмнения. Третото перо на финансиране е от дарителската сметка към общината в Хитрино, за която също е имало въпроси. Главният прокурор Сотир Цацаров се е ангажирал да направи проверка на всички документи.", "date": "2018.09.21", "title": " Омбудсманът Мая Манолова поиска от главния прокурор пълна проверка на разходите за възстановяването на Хитрино"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b4%d0%be%d0%ba%d1%8a%d0%b4%d0%b5-%d0%b5-%d1%81%d1%82%d0%b8%d0%b3%d0%bd%d0%b0%d0%bb%d0%be-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be/", "text": "Видео на SkyscraperCity, заснето с дрон Racata, показва докъде е стигнало строителството по изграждането на наклонената кула „Елипс Център“ на бул. „Цариградско шосе“ в София. Бизнес сградата клас А е разположена в района на оформящото се столично Сити до магазин „Метро“ на входа на столицата по бул. „Цариградско шосе“ преди разклона за „Младост“, „Дружба“ и летището. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Вижте докъде е стигнало строителството на наклонената кула „Елипс Център“ в София (ВИДЕО)"}
{"url": "https://trud.bg/%d1%83%d1%87%d0%b8%d1%82%d0%b5%d0%bb%d0%ba%d0%b8-%d0%be%d1%82-%d0%b2%d0%b5%d0%bb%d0%b8%d0%bd%d0%b3%d1%80%d0%b0%d0%b4-%d0%bf%d1%80%d0%b5%d0%b2%d0%b5%d0%bb%d0%b8-%d0%b4%d0%b5%d1%86%d0%b0-%d0%bf%d1%80/", "text": "Учителки от Велинград, които превели деца през жп прелез при спуснати бариери и идващ влак, ще получат дисциплинарни наказания, предава   Най-вероятно това ще е предупреждение за уволнение, съобщи директорът на Основно училище „Неофит Рилски“ Юлия Трионджиева. От полицията вече са съставили акт на педагозите, заради нарушение на Закона за движение по пътищата. Случаят е поет и от Агенцията за закрила на детето. Както вече съобщихме, от снощи има разпространено любителско видео в социалните мрежи, на което се вижда как малки ученици, водени от учителката си , пресичат жп линията , въпреки забраната. Авторът на клипа е Филип Каролев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Учителки от Велинград, превели деца през жп прелез при спуснати бариери, ще получат дисциплинарни наказания"}
{"url": "https://trud.bg/%d0%b7%d0%b0-30-%d0%b3-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b7%d0%b0%d0%b3%d1%83%d0%b1%d0%b8%d0%bb%d0%b0-25-%d0%bc%d0%bb%d1%80%d0%b4-%d0%bb%d0%b2-%d0%be%d1%82-%d0%b8%d0%b7%d1%82/", "text": "България е загубила невъзвратимо около 25 млрд. лв. през последните 30 г. от това, че обучени в средни специални училища или университети млади хора са напуснали страната веднага след дипломирането си. Това съобщи във Варна изпълнителният директор на Асоциацията на индустриалния капитал в България /АИКБ/ Добрин Иванов. Той участва в дискусионен форум,  посветен на съвременните бизнес модели и форми на труд в условията на дигитализация и глобализация, организиран от Икономическия университет. За да се спре изтичането на мозъци, от АИКБ предлагат приетите по държавна поръчка студенти да бъдат задължени да работят в страната за определен период след дипломирането си, а ако не желаят – да връщат поне част от инвестираните в обучението им средства. „Това не означава да се ограничават правата на младите хора на придвижване и работа. Всеки може да емигрира, но и държавата трябва да си търси парите, вложени в образование“, подчерта Иванов. АИКБ предлага и промяна в начина на финансиране на университетите. Целта е държавата да плаща обучението само в тези специалности, които реално се търсят на пазара на труда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.21", "title": " За 30 г. България загубила 25 млрд. лв. от изтичане на мозъци"}
{"url": "https://trud.bg/%d1%81%d1%82%d0%be%d1%8f%d0%bd%d0%be%d0%b2%d0%b8%d1%87-%d0%b8%d0%b7%d0%b2%d0%b0%d0%b4%d0%b8-%d0%b1%d1%83%d1%88-%d0%be%d1%82-%d0%b3%d1%80%d1%83%d0%bf%d0%b0%d1%82%d0%b0/", "text": "Славиша Стоянонович, старши треньорът на „Левски“, взе кардинални мерки след загубата от „Локомотив“ (Пловдив) с 0:1 в предешния кръг. За двубоя „Витоша“ (Бистрица), който е тази вечер, словенецът извади от групата Серджиу Буш. Румънският таран не впечатли в двата си мача като титуляр, а на „Лаута“ се представи далеч под очакванията. Изнанадващо, но на резервната скамейка няма да бъде и доскорошният капитан на тима, стражът Божидар Митрев. Мястото му ще бъде заето от Николай Кръстев, завърнел се след кратък престой под наем в „Ботев“ (Враца). А Стоянович няма да даде шанс за изява за пореден път и на Ривалдиньо. Бразилският нападател все още не е играл от началото на кампанията, въпреки че отдавна се възстанови от контузия и тренира наравно с отбора. И той не попадна в разширения състав, а същото важи и за новото попълнение Виана.", "date": "2018.09.21", "title": " Стоянович извади Буш от групата"}
{"url": "https://trud.bg/%d0%b4%d0%b5%d0%bd-%d0%b1%d0%b5%d0%b7-%d0%ba%d0%be%d0%bb%d0%b8-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f/", "text": "На 22 септември 2018 г. – събота, София отново ще се присъедини към вече традиционната за Европа инициатива – Ден без автомобили. „Един от най-ярките примери е Париж, където всяка година през септември пешеходците превземат улиците на целия град. Само градския транспорт, колела и всякакви други видове безмоторни превозни средства се допускат за движение“, съобщават от Столичната община. От 11:00 до 17:00 часа на 22 септември, центърът на София ще бъде затворен за влизане на автомобили в обхвата на синята зона за паркиране. Гражданите и посетителите на града ще могат да разчитат на градския транспорт за стигане до центъра, а в периметъра между бул. “Княз Александър Дондуков”, бул. “Васил Левски”, бул. “Патриарх Евтимий”, бул. “Христо Ботев”, бул. “Александър Стамболийски”, да се придвижват пеша, с колело, тротинетка или отново с градски транспорт. За улеснение на софиянци на сайта на общината, както и на Фейсбук страницата на  , ще бъде качена карта с описание на всички улици с ограничен автомобилен достъп. „Жителите и посетителите на София ще имат възможност да се разходят спокойно в центъра на града, да тестват електрически велосипеди или да се включат в някой от турове, които разказват за историята на града, архитектурата и неговата природа“, казват от градската управа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Ден без коли в центъра на София"}
{"url": "https://trud.bg/%d0%bc%d0%b0%d1%80%d1%81%d0%b5%d0%bb%d0%b8%d0%bd%d1%8c%d0%be-%d0%b3%d0%be%d0%bd%d0%b8%d0%bc-%d0%b7%d0%b0%d0%b4%d1%8a%d0%bb%d0%b6%d0%b8%d1%82%d0%b5%d0%bb%d0%bd%d0%b0-%d0%bf%d0%be%d0%b1%d0%b5%d0%b4/", "text": "Авторът на едно от попаденията за „Лудогорец“, бразилецът Марселиньо, се закани неговият отбор да поправи лошия старт в групите на Лига Европа в предстоящото гостуване на „Цюрих“.  „Те започнаха с победа, така че сега ние ще гоним успех като гост срещу тях, за да съхраним шансове за следващата фаза – обясни опитният футболист. – Предстои ни много важен двубой срещу сериозен съперник.“  Южноамериканецът призна, че „зелените“ са били надиграни от „Байер“ в Разград.  „Пресираха ни много здраво, ако се бяхме представили по-добре тактически, можеше да е се представим по-успешно. Не можехме да си дадем 4-5 поредни паса.“  На свой ред неговият треньо Пауло Аутуори също призна поражението от „аспирините“. Опитният бразилски специалист подобно на собственика на клуба Кирил Домусчиев, също прие философски обрата.  „Това е добър урок за нас, защото трябва да знаем, че един мач не трае 25 или 30 минути, а 90, в които трябва да сме на ниво и концентрирани – обясни Аутуори след срещата. – „Байер“ започна също много добре, бореше се здраво. Всички немски отбори са конкурентни, на съвсем друго ниво, което трябва да знаем – разликата между България и Германия.“  Аутури подчерта, че равнището на мача е било на най-високо ниво.  „Тръгнахме добре, но противникът беше по-добър, няма никакво съмнение в това. Нещата не се получиха за нас, футболът беше от много високо ниво, с много висок интензитет. Загубата е логична.“  Неговият колега от Германия, бившият национал на Бундестима Хайко Херлих, на свой ред остана доволен от развоя. Именно благодарение на победата треньорът на „аспирините“ запази поста си. 46-годишният треньор бе поставен под напрежение заради слабите резултати на старта на сезона.  „Факт е, че ни липсваха някои детайли от играта в началото – обясни Херлих. – При първия гол, който падна от фаул, стената не бе построена добре. Но трябва да призная, че не бяхме обезверени от слабото начало на мача. На почивката трябваше да предприемем някои промени, за да предотвратим контраатаките на противника. Мисля, че идеята сработи и това ни помогна. Бяхме наясно с добрите изпълнители на „Лудогорец“.", "date": "2018.09.21", "title": " Марселиньо: Гоним задължителна победа в Цюрих"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b8%d1%85%d0%b0-%d0%bd%d0%b8-%d0%b7%d0%b0%d0%b2%d0%b5%d1%82%d0%b8/", "text": "„Получихме предложение за основа на националния ни проект за единение „Визия за България” да вземем заветите на Васил Левски, които са  морална Конституция за всеки българин. Приемаме ги с удоволствие и се обръщаме към всички българи- да търсим единение върху тях. Те са актуални и днес, и завинаги- и заветът за „чиста и свята република”, и за „равенство с другите европейски народи”. Беше ни дадено копие на тефтерчето на Левски”. Това заяви лидерът на БСП Корнелия Нинова, след среща с  ръководствата на Общобългарския комитет „Васил Левски“, Фондация „Васил Левски“ и Патриотично общество „3 март“ във връзка с общественото обсъждане на проекта „Визия за България“, съобщиха от пресцентъра на БСП. Тя добави, че след тази среща, БСП остава отворена и за следващи такива, когато Визията добие окончателен вид към края на декември. „Получихме конкретни идеи по много секторни политики, в областта на образованието и науката, сигурността, икономика и доходи. Имаме и предложения за законодателни инициативи. Предложенията ще бъдат взети предвид”, каза още лидерът на БСП. Тя уточни, че са били поставени основни акценти върху теми, които са надпартийни и за които да се търси национално съгласие- като демографска политика, национална сигурност, българско производство, образование. „Не само е вмешателство, а е и абсурд. Антипазарно и антиевропейско поведение”. С тези думи лидерът на левицата Корнелия Нинова коментира въпрос, свързан с опита на земеделския министър да убеди големите търговски вериги да продават хляб без печалба, за да се компенсира скокът в цената му. „Държавата има други механизми да повлияе върху цената на насъщния- например да сигнализира Комисията за защита на конкуренцията, която да проследи на пазарен и законен принцип за договореностите между производителите и търговските вериги. Там биха установили, че се прилагат непазарни механизми и натиск на големите върху малките производители. Натискани са да продават продукцията си под себестойност. От 1 лев за хляб, 35 стотинки се плащат на производителя, 45 прибира веригата и 20 стотинки отиват като ДДС за държавата”, посочи Нинова. Тя припомни, че БСП предложи  да се свали ДДС на хляба и храните- практика, която се прилага в цяла Европа. Само у нас и в Дания няма намален ДДС на хляба. „Да поставиш държавата на колене, да молят пет вериги да  спасят народа от високата цена на хляба, е унижение на България и край на държавността и институциите“, убедена е Нинова. Тя обясни, че бюджетът няма да бъде ощетен, ако бъде изсветлено случващото се в сектора. Освен това, при положение, че държавата има излишък от над 1 милиард, той може да компенсира по-малкия приход в бюджета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Корнелия Нинова: Предложиха ни заветите на Левски да залегнат във „Визия за България”\t\t\t"}
{"url": "https://trud.bg/%d1%86%d0%b5%d1%86%d0%ba%d0%b0-%d1%86%d0%b0%d1%87%d0%b5%d0%b2%d0%b0-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d1%81%d0%b5-%d0%b2%d1%8a%d0%b2/", "text": "До края на годината ще бъдат въведени първите електронни гривни за проследяване срещу бягство от правосъдието – това съобщи днес в Стара Загора Министърът на правосъдието Цецка Цачева, предаде  . Тя връчи сертификати на магистрати, полицейски служители и социални работници, които завършват обучение на тема „Права на децата, специализация по младежко правосъдие за професионалисти в България. Цачева каза още, че първите 250 устройства ще бъдат поставени на хора, лишени от свобода, работещи на външни обекти, такива, които са в отпуск и в някои от затворите. Правосъдният министър бе категоричен, че те не са достатъчни, но ще бъдат наблюдавани как ще заработят в практиката. В Стара Загора Цецка Цачева коментира и случая с намерения боен пистолет във Врачанския затвор. Там е разпоредена пълна проверка. „Намерени са части от пистолет, които тепърва експертизата предстои да установи дали всички те съставляват в цялост годно оръжие или не. В момента се извършват разследващи дейности. Самият факт, че макар и на части, подобни вещи се намират на територията на затвора за мен е обезпокоително, категорично недопустимо и във всички случаи това означава неизпълнение на служебните задължения от длъжностите и служебните лица, които са допуснали подобно внасяне в затвора. Те няма как да попаднат в помещението, в което то е открито“, каза тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Цецка Цачева: До края на годината се въвеждат електронни гривни за проследяване срещу бягство"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d1%81%d1%8a%d1%89%d0%be-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-danske-ban/", "text": "Великобритания започна разследване по подозрение за използването на регистрирани в Обединеното кралство дружества за пране на пари посредством най-голямата датска банка Danske Bank, съобщи в петък Националната агенция за борба с престъпността (NCA), цитирана от Ройтерс. Трябва да се има предвид, че руски и британски субекти доминират в списъка със сметки, използвани за извършване на финансови транзакции за 200 млрд. евро чрез клона на Danske Bank в Естония в периода между 2007-а и 2015-а година, като от датската банка заявиха, че много от тези транзакции изглеждат подозрителни, информира БНР. Според вътрешно разследване на Danske Bank, до 2013-а година броят на регистрирани в Обединеното кралство клиенти на банката в нейния естонски клон е надвишил хиляда, наред с клиенти от Русия, Британски Вирджински острови и Финландия. Говорител на NCA заяви, че агенцията за борба с престъпността работи с партньори от цялото британско правителство, за да ограничи възможността на престъпниците да използват регистрирани в Обединеното кралство компании за пране на пари. Преди два дена главният изпълнителен директор на Danske Bank Томас Бьорген подаде оставка след приключване на поръчано от банката разследване, което показа, че в естонския ѝ клон е имало редица пропуски в контрола и спазването на правилата. Трябва да се има предвид, че 54-годишният Бьорген отговаряше между 2009-а и 2012-а година за международните операции на Danske Bank, включително и тези в клона на баката в Естония, напомня Ройтерс. По-рано този месец „Уолстрийт джърнъл“ съобщи, че и американските оторизирани органи разследват най-голямата банка в Дания по обвинения в пране на огромни потоци от пари, идващи от Русия и от бивши съветски държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Британските власти също разследват Danske Bank за пране на пари"}
{"url": "https://trud.bg/%d0%bd%d0%b0%d0%b4-15-000-%d0%bb%d0%b2-%d0%b4%d0%b0%d0%b4%d0%be%d1%85%d0%b0-%d0%b7%d0%b0-%d0%b1%d0%be%d0%bb%d0%b5%d0%bd-%d0%b0%d0%b1%d0%b8%d1%82%d1%83%d1%80%d0%b8%d0%b5%d0%bd%d1%82-%d0%b2%d0%bc%d0%b5/", "text": "Над 15 000 лв. събраха в две училища в Търговище в подкрепа на абитуриента Християн Христов, като обявиха акция вместо за букети, в първия учебен ден, парите да отидат за лечение на момчето. В І СУ „Св.Св. Седмочисленици” са преброили 7700 лв., които са пуснати в кутиите за дарения само в първия учебен ден. И малки, и големи са откликнали на апела, но не са пропуснали и цветята за любимите учители. В училището на Християн ІІ СУ „Проф. Никола Маринов”, откъдето стартира кампанията пък преброиха 7314 лв. в двете кутии. Такива има поставени в магазини и заведения в града. Обявена е също дарителска сметка. Предстои и организирането на благотворителен концерт. Средствата са нужни за скъпи изследвания на момчето, които не се правели у нас и били договорени в турска болница за началото на октомври. Целта е да се потвърди работната диагноза, поставена от наши лекари и да се направи операция. Съмненията били за сериозно заболяване на червата, което изисквало изключително специфична оперативна намеса. Уникредит Булбанк  BG19 UNCR 70001523378617  BIC UNCRBGSF АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Над 15 000 лв. дадоха за болен абитуриент вместо за букети в първия учебен ден в Търговище"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b8%d1%81%d0%ba%d0%b8%d1%82%d0%b5-%d0%b4%d0%b0%d0%bd%d1%8a%d1%86%d0%b8-%d0%b8-%d1%81%d1%82/", "text": "Държавата ще облекчи административните процедури, които се изискват при износа на продукция при производството на пневматично и ловно оръжие. Това заяви министър-председателят Бойко Борисов, който присъства на откриването на ново производство в завод за компоненти за ловно и спортно оръжие в Габрово. „С вицепремиера Дончев се разбрахме да подпомогнем продукцията, която произвеждате, по-бързо да се изнася и да бъде отрегулиран този процес“, поясни Борисов, съобщиха от правителствената информационна служба. Министър-председателят посочи, че ниските данъци в България и ремонтите и строежите на пътища в страната привличат все повече чуждите инвеститори у нас. „С тази инфраструктура България все повече, чрез политиката на сближаване, става конкурентоспособна“, допълни премиерът Борисов. Той подчерта, че за година и половина правителството работи последователно върху приоритета „образование“ – с увеличаването на учителските заплати, с модернизацията на образователната инфраструктура и с възможностите за засилено практическо обучение в училищата. Инвестициите, свързани със строителството на новото производство в Габрово, възлизат на близо 15 милиона лева. За последната година броят на служителите в завода е нараснал със 17 %. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.21", "title": " Премиерът Борисов: Ниските данъци и строежите на пътища привличат все повече чуждите инвеститори"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b1%d0%b8%d0%b2%d1%88-%d0%be%d0%b1%d0%bb%d0%b0%d1%81%d1%82%d0%b5%d0%bd-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%b8-%d0%b4%d0%b2%d0%b0/", "text": "Условна присъда от 2 г. и половина с 5-годишен изпитателен срок и 2500 лв. глоба получи от Добричкия окръжен съд бившият областен управител на Добрич Динчер Хаджиев, заемал поста от 2005 до 2008 г. Заедно с него условни наказания получиха и бившият шеф на дирекция „Административен контрол, регионално развитие и държавна собственост“ в областната управа Пламен Ганев и бившия началник на отдел в Службата по кадастър в Добрич Костадин Костадинов. Тримата бяха признати за виновни, че умишлено са продавали държавни имоти на ниски цени, за да облагодетелстват купувачите. В съучастие Хаджиев и Ганев изтъргували 6 крайморски терена, част от капитала на Специализираната болница за рехабилитация „Тузлата“. От сделката лечебното заведение загубило над 665 000 лв. Хаджиев продал и държавен апартамент в Добрич с близо 15 000 лв. под пазарната оценка. Заедно с другите двама осъдени той харизал още 2 имота в Добрич и Шабла на цени, занижени общо със 135 102 лв. За престъпленията Пламен Ганев получи 2 г. и половина лишаване от свобода с 5-годишен изпитателен срок, а Костадин Костадинов – 9 месеца, отложени с 3-годишен срок. Въпреки че са нанесли солидни щети за бюджета магистратите прецениха, че проточилото се почти 5 г. досъдебно производство е изключително смекчаващо вината обстоятелство, както и това, че тримата са изправени на съд за деяния, извършени преди повече от 10 г. Заради разследването Хаджиев и Ганев нямаха право да заемат и обществени длъжности. Присъдата може да се обжалва пред Апелативния съд във Варна. След финала на заседанието бившият областен управител обяви, че ще стори това, защото е невинен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " Осъдиха бивш областен управител и двама чиновници, продали евтино държавни имоти"}
{"url": "https://trud.bg/%d0%b4%d0%bc%d0%b8%d1%82%d1%80%d0%b8%d0%b9-%d0%bf%d0%b5%d1%81%d0%ba%d0%be%d0%b2-%d0%bd%d0%be%d0%b2%d0%b8%d1%82%d0%b5-%d1%81%d0%b0%d0%bd%d0%ba%d1%86%d0%b8%d0%b8-%d0%bd%d0%b0-%d1%81%d0%b0%d1%89-%d1%81/", "text": "Говорителят на Кремъл Дмитрий Песков определи новите санкции на САЩ срещу Русия като враждебни действия, чиято цел е изтласкването на Москва от пазара, предава TACC. „Тези действия са враждебни, да кажем така – неприятелски, непредсказуеми, и – разбира се, продължават на нанасят щети и в без това намиращите се в жалко състояние двустранни отношения“, подчерта Песков пред журналисти в Москва. Според него, „тук може да се види факторът на недобросъвестната конкуренция, нечестната конкуренция“. Песков предполага, че санкциите са „опит с непазарни методи, методи, които влизат в разрез с нормите и принципите на международната търговия, да бъде изтласкан от пазара основният конкурент на американските производители“. „Продукцията на руския военно-промишлен комплекс е не просто конкурентна, а най-често свръхконкурентна“, подчерта говорителят на руския държавен глава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Дмитрий Песков: Новите санкции на САЩ срещу Русия целят изтласкването на Москва от пазара"}
{"url": "https://trud.bg/%d0%b4%d0%bc%d0%b8%d1%82%d1%80%d0%b8%d0%b9-%d0%bf%d0%b5%d1%81%d0%ba%d0%be%d0%b2-%d1%81-%d0%bd%d0%be%d0%b2%d0%b8%d1%82%d0%b5-%d1%81%d0%b0%d0%bd%d0%ba%d1%86%d0%b8%d0%b8-%d1%81%d0%b0%d1%89-%d0%b5%d0%bb/", "text": "Говорителят на Кремъл Дмитрий Песков определи новите санкции на САЩ срещу Русия като враждебни действия, чиято цел е изтласкването на Москва от пазара, предава TACC. „Тези действия са враждебни, да кажем така – неприятелски, непредсказуеми, и – разбира се, продължават на нанасят щети и в без това намиращите се в жалко състояние двустранни отношения“, заяви Песков пред журналисти в Москва. Според него, „тук може да се види факторът на недобросъвестната конкуренция, нечестната конкуренция“. Песков предполага, че санкциите са „опит с непазарни методи, методи, които влизат в разрез с нормите и принципите на международната търговия, да бъде изтласкан от пазара основният конкурент на американските производители“. „Продукцията на руския военно-промишлен комплекс е не просто конкурентна, а най-често свръхконкурентна“, подчерта говорителят на руския държавен глава. По думите му, въведените в четвъртък мерки са „не просто нови санкции, те бяха обявени предварително“.  „Американските анонсират, след това обявяват за втори път, а след това вече въвеждат санкции, за да имат време на анализират заплахите и да минимализират рисковете, които несъмнено възникват с действията на Вашингтон“, категоричен бе Песков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Дмитрий Песков: С новите санкции САЩ елиминират конкуренцията от Русия"}
{"url": "https://trud.bg/%d0%bd%d0%b5%d0%be%d1%87%d0%b0%d0%ba%d0%b2%d0%b0%d0%bd%d0%be-4-%d1%82%d0%b8-%d1%81%d1%8a%d0%b4%d0%b8%d1%8f-%d1%81%d0%b8-%d0%bf%d1%80%d0%b0%d0%b2%d0%b8-%d0%be%d1%82%d0%b2%d0%be%d0%b4-%d0%b7%d0%b0/", "text": "В необикновена ситуация изпадна казусът с обвиняемите за нападението в Роженския манастир, до момента четвърти поред съдия от Районен съд-Сандански си дава отвод и не желае да гледа делото за постановяване на мярка. Вероятната причина е, че сред обвиняемите е адвокат Стефан Матеев, който е техен познат, тъй като Сандански е малък град. Матеев е син на бивш следовател и бивша секретарка на кметството в града. Другите обвиняеми са двама ученика и един мъж. В съда работят днес 7 съдии, ако всички се откажат, то делото за мярката трябва да се прехвърли в друг район, вероятно в Петрич. Очаква се развитие по странния съдебен казус. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Неочаквано, 4-ти съдия си прави отвод за мярката на обвиняемите по казуса „Роженски манастир“"}
{"url": "https://trud.bg/%d1%81%d0%b5%d1%81%d1%82%d1%80%d0%b8%d1%82%d0%b5-%d1%81%d1%82%d0%be%d0%b5%d0%b2%d0%b8-%d0%b1%d0%b8%d1%85%d0%b0-%e2%84%96-2-%d0%b2-%d1%81%d0%b2%d0%b5%d1%82%d0%b0/", "text": "Габриела и Стефани Стоеви продължават да громят на силния турнир В Чанчжоу (Китай), който е от Суперсериите и е с награден фонд $1 млн. Настоящите европейски шампионки победиха и вторите в света Цинчън Чън и Ифан Цзя (Китай) с 21:19, 16:21, 21:19, а битката продължи 65 минути. В решителната трета част българките поведоха с 11:4 и запазиха аванса си през цялото време. Азиатките успяха само веднъж да ги доближат при 20:19, но нашият дует спечели следващата точка, а с това и срещата. По-рано през годината китайките отказаха лагер на Стоеви, за да не си разкриват силните оръжия.  Българките за първи път ще играят в полуфиналите на състезание от такъв ранг, като в света тези турнири са само три. За място на финала Гарбиела и Стефани излизат срещу световните шампионки Маю Мацумото и Вакана Нагахара (Япония).", "date": "2018.09.21", "title": " Сестрите Стоеви биха № 2 в света"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b5%d0%b4-%d0%ba%d0%b8%d1%82%d0%b0%d0%b9%d1%81%d0%ba%d0%b8-%d0%b8%d0%bd%d0%b2/", "text": "Китай е изключително важен за туризма в европейски мащаб, работим целенасочено за популяризиране на България като туристическа дестинация на пазар Китай. Подготвяме маркетингова кампания за привличане на гости от Китай, която планираме да бъде реализирана през следващата година. Официалният туристически портал на България ще бъде достъпен и на китайски език, след обновяването му през 2019 г. Това каза министърът на туризма Николина Ангелкова на работна среща с китайски бизнесмени и инвеститори, която се проведе днес в София, съобщават от Министерство на туризма. В разговора участваха Пинг Лиу, президент на Брайт Фууд Груп, Шаохуа Пу, председател на борда на директорите на Брайт Дайъри и други представители от компанията. От 10 г. тя произвежда и разпространява на китайския пазар кисело мляко с бранда „Момчиловци“, а от 4 г. участва в организацията на едноименния фестивал на киселото мляко у нас. Пинг Лиу подчерта, че „Момчиловци“ е известно на над 150 млн. китайци и е най-популярното кисело мляко в Китай. Тази година сред основните фокуси в Европа е инициативата „2018 г. – Година на туризма ЕС – Китай“. Потенциалът на китайския пазар е огромен и се очаква в следващите години пътуванията на китайските туристи непрекъснато да се увеличава, заяви министър Ангелкова. Тя информира събеседниците си, че Министерството на туризма разработва и специален продукт за далечни пазари, с който да се популяризират възможностите за туризъм в региона. Това е т.нар. „Балкански маршрут“, който е съвместен проект между 11 страни от Балканите-България, Сърбия, Румъния, Сърбия, Турция, Черна гора, Хърватия, Албания, Босна и Херцеговина, Словения и Република Македония. През миналата година в Шанхай бе открит първия български туристически информационен център, припомни министър Ангелкова. В момента се работи по подготовката за откриване на център в Пекин и се проучват възможностите такива обекти да има и в други китайски провинции. Министър Ангелкова и г-н Пинг Лиу коментираха, че отношенията между България и Китай се развиват динамично в последните години и доказателство затова са срещите на високо ниво между министър-председателя Бойко Борисов и председателя на Държавния съвет на Китай Ли Къцян в София през юли в рамките на форума „16 + 1“. Гостът изрази надежда, че доброто партньорство ще продължи, а това ще повлияе положително за увеличаване на туристите. В периода януари- юли тази година посещенията на китайски туристи у нас са близо 15,5 хил., като това нарежда пазар Китай на 32 място сред водещите страните за входящ туризъм в България, каза министър Ангелкова, посочвайки, че възможностите са много по-големи. През 2017 година посещенията от китайски гости бяха над 26,2 хил., тогава бе отчетен ръст от 41,2% в сравнение с предходната година. Г-н Пинг Лиу посочи, че страната има потенциал с всяка година да удвоява посещенията си от китайски туристи. Двамата заявиха готовност за подкрепа и организиране на съвместни инициативи, които ще допринесат за обмен на туристи между двете държави.  ", "date": "2018.09.21", "title": " Министър Ангелкова пред китайски инвеститори: Подготвяме кампания за привличане на туристи от Китай"}
{"url": "https://trud.bg/%d0%b2%d1%82%d1%83-%d1%81-%d0%be%d1%86%d0%b5%d0%bd%d0%ba%d0%b0-945-%d0%b7%d0%b0-%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d0%b0%d0%ba/", "text": "Великотърновският университет получи една от най-високите оценки по критериите за институционална акредитация, предвидени в Закона за висшето образование, от Националната агенция за оценяване и акредитация – 9,45 и максимален срок на институционална акредитация шест години.  Това съобщи в петък ректорът на висшето училище проф. Христо Бонджолов. „Благодаря на всички, които постедователно, методично и професионално участваха в целия процес по акридитирането на Великотърновския университет и за техния принос за постигнатия изключителен резултат“, заяви проф.Бонджолов. През 2012 г. оценката на ВТУ беше 9,04.", "date": "2018.09.21", "title": " ВТУ с оценка 9,45 за институционалната акредитация"}
{"url": "https://trud.bg/%d0%b8%d0%bd%d0%b5%d1%80%d0%ba%d0%be%d0%bc-%d0%bf%d0%be%d0%b4%d0%b0%d0%b4%d0%b5-%d0%b2-%d0%ba%d0%b7%d0%ba-%d0%bd%d0%be%d0%b2%d0%be-%d1%83%d0%b2%d0%b5%d0%b4%d0%be%d0%bc%d0%bb%d0%b5%d0%bd%d0%b8/", "text": "Днес, 21 септември 2018 г., „Инерком България“ ЕАД, след значителна промяна в обстоятелствата и отстраняването на всички предпоставки и изразени опасения от Комисията за защита на конкуренцията по предстоящата концентрация, подаде в Комисията ново уведомление по реда на чл. 79, ал. 1 от ЗЗК, съобщават от компанията. В групата на Инерком беше извършено преструктуриране, в резултат на което дружествата-производители на електрическа енергия от фотоволтаични централи, не са част от портфолиото й. Планираната концентрация ще бъде осъществена въз основа на договора за покупка на акции, сключен на 23 февруари 2018 г. между „ЧЕЗ“ а.с. и „ЧЕЗ Бългериън Инвестмънтс“ БиВи от една страна, като Продавачи, и „Инерком България“ ЕАД като Купувач. Надяваме се на бързо решение от страна на КЗК след отстраняването на установените от Комисията предпоставки за създаване на концентрация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " „Инерком“ подаде в КЗК ново уведомление за закупуване на активите на ЧЕЗ в България"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80/", "text": "Земеделският министър Румен Порожанов е разпоредил проверка в Българската агенция по безопасност на храните заради некоректен доклад до Световната организация по здравеопазване на животните, представящ ситуацията по развитие на чумата по дребните преживни животни. Това съобщи министърът по време на парламентарния контрол: “Да, първоначалният доклад не съответства на реалната обстановка. Ще възложа на инспектората да провери именно длъжностни лица, които не са направили доклада коректен в информационната система на ОИЕ“. Докладът е изпратен на 13 септември т.г. и е подписан от директора на БАБХ Дамян Илиев. Неточността в него е, че се твърди, че стадо от 203 овце в Болярово, за което през юли е потвърдило наличие на вируса, е ликвидирано, а това не е вярно, обясни депутатът от БСП Кристиан Вигенин, цитиран от БНР. Той поиска по-сериозни мерки спрямо Българската агенция за безопасност на храните: “Защото подобни информации, цялата поредица от действия във връзка с чумата по дребните преживни животни, нарушиха тотално и невъзвратимо доверието в Агенцията по безопасност на храните“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Министър Порожанов разпореди проверка на БАБХ заради некоректен доклад за чумата по дребните преживни животни"}
{"url": "https://trud.bg/%d0%bb%d0%b8%d0%bf%d1%81%d0%b0-%d0%bd%d0%b0-%d0%ba%d0%b0%d0%b4%d1%80%d0%b8-%d1%81%d0%bf%d1%8a%d0%b2%d0%b0-%d0%b4%d0%b8%d0%b3%d0%b8%d1%82%d0%b0%d0%bb%d0%bd%d0%b0%d1%82%d0%b0-%d1%82%d1%80%d0%b0%d0%bd/", "text": "Българският бизнес полага усилия да бъде в крак с глобалните тенденции в сферата на цифровата трансформация. Дигитализацията не е непозната концепция за родните компании, но близо една трета от тях все още нямат цялостна стратегия. Данните са от мащабно проучване за нивото на дигитализация в България, проведено съвместно от Siemens България и Германо-Българската индустриално-търговска камара (ГБИТК). Резултатите бяха представени от главния изпълнителен директор на Siemens България д-р инж. Боряна Манолова по време на конференцията „Икономика 4.0“ по повод отбелязването на 25 години германска икономика в България. В анкетата са се включили мениджъри на различни нива от общо 76 български и чуждестранни фирми, работещи в страната, от над 30 различни индустрии. Над 60% от запитаните са представители на висшия мениджмънт. 12% се определят като среден мениджмънт, а 14 на сто – като оперативен мениджмънт. Фирмите в България са на различни етапи от внедряването на дигиталните технологии в бизнес операциите си, сочи проучването. Повечето от тях се намират все още в начална или междинна фаза, а едва една четвърт (25%) са посочили, че са в напреднал етап. Основна част от компаниите (40%) планират да инвестират между 2 и 3 процента от оборота си в дигитални технологии, а под 5 на сто са тези, които смятат да вложат над 10 процента. Около 12% заявяват, че имат директор по дигитализацията или съответен отдел, който се занимава с това. Резултатите от проучването сочат още, че българските компании имат ясна визия какви ползи могат да очакват от внедряването на дигиталните технологии. Най-високи очаквания /значителен или огромен ефект/ възлагат те по отношение на оптимизацията на ресурсите (89%), подобреното планиране (89%), увеличаването на конкурентоспособността (89%) и подобреното събиране и анализ на данни (88%).  Подобрено обслужване (86%) и по-високо качество (79%) също са сред основните мотиви по пътя към дигиталната трансформация. Бизнесът ни обаче няма високи очаквания за нарастване на печалбите и за намаляване на екологичния отпечатък като следствие от цифровизацията. Близо 40% смятат, че дигиталната трансформация ще има никакъв, пренебрежим или малък ефект върху печалбите на компаниите им, а половината от запитаните не очакват особен положителен ефект върху екологията. Квалификацията на служителите (50%) и размерът на инвестициите (46,1%) са основна пречка пред българския бизнес по отношение на по-нататъшното внедряване на дигитални технологии и процеси. Компаниите осъзнават и необходимостта от по-голяма прогнозируемост и яснота по отношение на ефектите и процесите на дигитализация. Недостатъчната зрялост на технологиите е посочена като пречка от 31,6%, а неясните икономически ползи – от 23,7%. Особени сътресения и загуба на работни места в резултат от цифровата трансформация на бизнесите не се очакват, показват още резултатите. Близо 2/3 от анкетираните (приблизително 63%) не прогнозират промени в броя на служителите, а делът на участниците, които очакват движения във възходяща или низходяща посока, е равен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Липса на кадри спъва дигиталната трансформация на бизнеса у нас"}
{"url": "https://trud.bg/%d0%bb%d1%8e%d0%b1%d0%be-%d0%b3%d0%b0%d0%bd%d0%b5%d0%b2-%d0%b7%d0%b0%d0%bf%d0%be%d0%b2%d1%8f%d0%b4%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-3-%d0%bf%d0%be%d0%b1/", "text": "Любо Ганев издаде заповед на националите – три победи и класиране за финалния кръг в Италия на световното първенство. За трети път най-великият български волейболист направи промоция на своята книга „Светът отвисоко“, като след Варна и Русе финалът бе в София.  „Няма мърдане – отсече 210-сантиметровият гигант. – Искам три победи и отиваме в Италия. Толкова много заявки имам за моята книга, че няма да мога сам да ги пренеса. Всеки от  момчетата ми е обещал да носи по два броя в багажа си.“ Националите играха късно снощи с Иран, а мачът завърши след редакционното приключване на „Труд“. Но на промоцията бе истинско съзвездие от спортни легенди. Волейболните суперзвезди от близкото минало Мила Кьосева и Антонина Зетова дойдоха да уважат Любо. До тях беше и Богдан Кючуков, дългогодишен треньор на националите. Сред ВИП-овете бе и Анатоли Илиев, основен организатор на „София – европейска столица на спорта 2018“. Компания му правеше Йорданка Благоева, бивша световна шампионка на скок на  височина.  „Светът отвисоко“ е поредната книга, издадена от „Книгомания“, от поредицата на Владимир Памуков и Тодор Шабански за спортни величия на България. Освен Ганев подобни албуми имат Христо Стоичков, Валентин Йорданов, Стефка Костадинова и Армен Назарян. Авторите, към които вече се числи и младият фоторепортер Костадин Андонов, обещаха, че поредицата ще продължи и догодина.", "date": "2018.09.21", "title": " Любо Ганев заповяда на България – 3 победи"}
{"url": "https://trud.bg/%d0%bf%d1%81%d0%b8%d1%85%d0%b8%d1%87%d0%bd%d0%be-%d0%b1%d0%be%d0%bb%d0%b5%d0%bd-%d1%83%d0%b1%d0%b8-%d1%81-%d0%ba%d1%80%d0%b0%d0%ba-%d0%bf%d0%b0%d0%bb%d0%b5%d0%bd%d1%86%d0%b5-%d0%bf%d1%80%d0%b5%d0%b4/", "text": "Психично болен мъж смаза с крак малко, бяло кутре пред входа на ветеринарната лечебница, която се намира при стадиона в Благоевград. Новороденото кученце било закарано от стопанката си в лечебницата и то излязло пред входната врата. В този момент минавал психично болния млад мъж, известен в града. Проявил изненадваща агресивна реакция и започнал да рита кутрето, след което го убил зверски като го размазал с крак. Дежурната ветеринарна лекарка се разкрещяла и той избягал. Жената изпаднала в шок от страшната гледка и повикала полиция. Според нея, болния младеж е опасен, защото утре може да посегне и на човек. По случая е образувано досъдебно производство, полицията познава извършителя, който е отдавна освидетелстван и едва ли може да бъде съден за постъпката си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Психично болен уби с крак паленце пред ветеринарна лечебница, докторката в шок"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%bd%d0%b0-%d0%b4%d1%83%d0%bd%d0%b0%d0%b2-%d0%bc%d0%be%d1%81%d1%82-2-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-5-%d0%ba%d0%b3/", "text": "Митнически инспектори и гранични полицаи на ГКПП – Дунав мост 2 задържаха 5 кг хероин, укрит в тайник на лека кола. Наркотикът е открит в автомобил „Мерцедес“ с българска регистрация около 19.30 ч. на 18 септември, съобщиха от Агенция „Митници“. Първоначално превозното средство е сканирано с рентгенова апаратура. Рентгенът установил отклонение в конструкцията на автомобила. В помощ на митническите инспектори е включено и специализираното куче Хера. Четириногият митничар дал знак, че в областта на багажника има наркотик. Установен е добре замаскиран тайник зад регистрационния номер на колата. Под ръководството на дежурен разследващ полицай от ГПУ Видин и в присъствието на шофьора на колата, от тайника са извадени 10 правоъгълни пакета, обвити с индиго и облепени с тиксо. Общото тегло на извадените пакети е 5090 грама. Съдържанието на пакетите е проверено с полеви наркотест, който е реагирал на хероин. По случая е в ГПУ Видин е образувано досъдебно производство. Водачът на автомобила е задържан в следствения арест.", "date": "2018.09.21", "title": " Митничари на Дунав мост 2 задържаха 5 кг хероин, укрит в тайник на лека кола"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d1%82%d1%8f%d0%bb%d0%be%d1%82%d0%be-%d0%bd%d0%b0-18-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d1%81%d0%b8%d0%bb%d0%b2%d0%b8%d1%8f-%d0%bf/", "text": "18-годишната Силвия Петрова,  в началото на седмицата днес, е била намерена мъртва в парк „Марица“, потвърдиха пред  от полицията. В огледа на парка са участвали 30 полицаи и служители на Жандармерията, обясниха още от МВР в Хасково. По първоначална информация се касае за самоубийство. Тялото на момичето е открито на дърво в затънтено място в парка от полицаите, участвали в претърсването му. Тази вечер ще бъде направена аутопсия. 18-годишната възпитаничка на Природо-математическата гимназия „Иван Вазов“ бе в неизвестност от 15 септември. В първия учебен ден- 17 септември, бе обявена за общодържавно издирване, след сигнал от родителите й, подаден сутринта на същия ден. Съучениците на момичето разпространиха в социалната мрежа зов за помощ със снимката на Силвия и молба всеки, който разполага с информация за нея, да позвъни в полицията. Вчера бе открит денонощен телефон, на който да се подава информация за изчезналото момиче и подробно описание с какво е била облечена в деня на изчезването й, както и че е била засечена на видеокамери в Димитровград. Съученици и познати на семейството описват Силвия, като изключително добро, кротко, свито, стеснително и затворено момиче. Почти цялото лято била при баба си на село. От там тръгнала в събота сутринта, като казала, че отива с приятелка на пазара, за да си напазарува необходими за училище неща. Родителите и по-малката й сестра били на почивка в Гърция, разказваха запознати. Веднага след като се прибрали, родителите подали сигнала в полицията, която незабавно започна издирване на момичето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " Намериха тялото на 18-годишната Силвия Петрова от Димитровград, обявена за общодържавно издирване"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%b1%d1%80%d1%8a%d0%b7%d0%b8%d1%86%d0%be%d0%b2-%d0%ba%d0%be%d0%b9%d1%82%d0%be-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%b2-%d0%bb%d0%b8%d1%86/", "text": "21-годишният  , който преди дни простреля в лицето полицай от столичното 3-то РУП, ще бъде настанен за изследване в държавната психиатрична болница в Ловеч. Това реши състав на Софийския градски съд. Младежът е обвинен в опит за убийство на полицая Георги Йовчев. Той бе настанен с наранявания по лицето в „Пирогов“. Христо Бръзицов страда от изключително тежка форма на параноидна шизофрения, обясниха трима експерти, които са прегледали и изготвили експертиза. Той отключва заболяването преди две години след интернет връзка с по-малко момиче. По онова време той е на 19 г., а тя на 17. Момчето отключило заболяването и смятало, че го мислят за педофил. Направил е два тежки опита за самоубийство. Първия път се ръгал с нож, който майка му Живка изтръгнала от ръцете му. Втори път опитал да сложи край на живота си като скочил от високо, но майка му отново го спасила навреме. Решение на върховен съд в Страсбург, където живее семейството, е постановил принудително и продължително лечение. Христо два пъти влизал в психиатрия, но не достатъчно дълго. Заради това майка му решила да се върне с него в България и да го лекува. Самата тя е подала сигнал в 3-то РУП още на 1 август, а няколко дни по-късно е образувана и прокурорска преписка, в която се казва, че той трябва незабавно да бъде настанен за принудително лечение. Изпълнението на мярката обаче се забавило и така на 18 септември полицията влиза в дома на семейството в столичния кв. „Илинден“. „Аз го направих, за да защитя майка ми и мен. Видях полицай на вратата и без да искам натиснах спусъка. Не искам да ходя в психиатрия“, заяви категорично Бръзицов. Според СГС няма нужда той да бъде настанен за изследване, а за лечение. Въпреки това обаче първо ще бъде изследван в Ловеч, за да бъде освидетелстван и ще бъде лекуван адекватно. Младият мъж бе доведен в залата с белезници на ръцете, пранги на краката и със засилена съдебна охрана. Решението на съда не е окончателно и може да бъде обжалвано. След края на заседанието майката Живка Бръзицова обясни, че два месеца се е срещала с кварталните полицаи от 3-то РУП. Тя подчерта, че целта на посещението на униформените в дома им на 18 септември била синът й да бъде настанен принудително в психиатрия. „Категорично не е стрелял срещу полицаи. Стреля по мен“, каза майката на Христо пред журналисти. Тя обясни, че са се прибрали в България, защото във Франция не може да бъде лекуван принудително, а тук има такава възможност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Христо Бръзицов, който простреля в лицето полицай, ще бъде настанен за изследване в психиатрична болница\t\t\t"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%b7%d0%b0%d0%bf%d0%b5%d1%87%d0%b0%d1%82%d0%b0%d1%85%d0%b0-%d0%b4%d0%b0%d0%bd%d1%8a%d1%87%d0%bd%d0%b8-%d1%81%d0%ba%d0%bb%d0%b0%d0%b4%d0%be/", "text": "Агенция „Митници“ е извършила проверка на данъчни складове в района на Карнобат за производство на алкохолни напитки. От агенцията съобщават за констатирани множество нередности по Закона за акцизите и данъчните складове, във връзка, с което ще бъдат предприети действия за обезпечаване на доказателствата чрез запечатване на обектите при първоначален срок от 48 часа, съгласно реда на ДОПК. Мярката може да бъде продължена с определение от компетентния съд, гласи съобщението. Междувременно, служители на „Винпром Карнобат” сигнализират в социалните мрежи за напрежение в завода, който се намира между селата Цирковски и Венец. Във „Фейсбук” група на град Карнобат е публикувано видео, в което се вижда, че работниците не могат да влязат в обекта, информира БТВ. В района има служители на Агенция „Митници”. Според хората, държавните служители искат да затворят завода за производство на алкохол. На 5 септември прокуратурата влезе в компаниите на Миньо Стайков – „Топаз мел“, „Винпром Карнобат“ и „Сис индустриийс“. При акцията беше задържан самият Стайков и още 9 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " Митничари запечатаха данъчни складове във „Винпром Карнобат”"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b0%d1%82%d0%b8-%d0%b2-%d0%be%d1%82%d0%bf%d1%83%d1%81%d0%ba-%d1%87%d0%b8%d0%bd%d0%be%d0%b2%d0%bd%d0%b8%d1%86%d0%b8/", "text": "Министър-председателят Бойко Борисов разпореди на министрите да отстранят държавните служителите и експертите, които са споменати в журналистическо разследване. Това се казва в съобщение на Министерски съвет. Премиерът Бойко Борисов разпореди на министрите да отстранят временно или в отпуск всички държавни служители и експерти, които са споменати в журналистическо разследване на сайта “БиволЪ” за нередности при усвояването на евросредства, докато текат проверките по случая. Припомняме, че на 14 септември 2018 г. сигнал по повод същата публикация беше изпратена от вицепремиера Томислав Дончев до главния прокурор, МВР и Комисията за противодействие на корупцията и отнемане на незаконно придобитото имущество (КПКОНПИ), с копие до изпълнителния директор на Изпълнителна агенция „Одит на средствата от ЕС“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Борисов прати в отпуск чиновници"}
{"url": "https://trud.bg/%d0%bf%d1%80%d0%be%d0%b2%d0%b0%d0%bb%d0%b8-%d1%81%d0%b5-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%bc%d1%8f%d1%80%d0%ba%d0%b0%d1%82%d0%b0-%d0%bf%d0%be-%d0%ba%d0%b0%d0%b7%d1%83%d1%81%d0%b0/", "text": "В необикновена ситуация изпадна казусът с обвиняемите за нападението в Роженския манастир – всички съдии от Районен съд-Сандански си дадоха отвод и отказаха да гледат делото за постановяване на мярка. Мотивите на седемте съдии, които не пожелаха да водят делото, са едни и същи. Познават адвоката Стефан Матеев, който е обвиняем по делото и не желаят това да доведе до коментари за влияние върху изхода на казуса за мярката. Сандански е малък град, всички се познават, а адвокат Матеев е син на бивш следовател и бивша секретарка на кметството в града. Другите обвиняеми са двама ученика и един мъж. В съда работят общо 8 съдии, седем направиха отвод, а един е в отпуск. Според процедурата Върховния касационен съд ще трябва да разпредели делото за мярката на друг районен съд. Четиримата обвиняеми са задържани за 72 часа, те имат   за грабеж на отчето на Роженския манастир, който вързали и му отнели мобилен телефон, за унищожени 16 камери и един е обвинен за притежание на газово оръжие незаконно преработено в бойно. Четиримата нападнаха Роженската света обител и копаха дупка в стената на църквата, смятайки,че там има заровени жълтици от времето на Яне Сандански. Такива не са намерени, но пък иманярската група се сдоби с обвинения.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " Провали се делото за мярката по казуса „Роженски манастир“, всички съдии си дадоха отвод"}
{"url": "https://trud.bg/%d0%bf%d0%be%d0%b2%d0%b5%d1%82%d0%ba%d0%b8%d0%bd-%d0%bf%d0%be-%d1%81%d0%b8%d0%bb%d0%b5%d0%bd-%d1%81%d1%8a%d0%bc-%d0%be%d1%82%d0%ba%d0%be%d0%bb%d0%ba%d0%be%d1%82%d0%be-%d0%b1%d1%8f%d1%85-%d0%b2/", "text": "Александър Поветкин демонстрира самочувствие преди утрешния бой с Антъни Джошуа на стадион „Уембли“. Залогът са шампионските титли на британеца в тежка категория.  „В много добра форма съм – обяви Поветкин. – Антъни е един от най-силните боксьори, но и аз съм силен. Когато се бих с Владимир Кличко бях по-слаб и се намирах в недобра физическа форма, но сега не не така.“ Опасения за изхода от срещата изказа и Еди Хърн, мениджър на британеца.  „Александър е добре трениран, олимпийски шампион, но и притежава повече опит“, призна Хърн.  39-годишният Поветкин е с актив от 34 победи, от които 24 с нокаут и загуба от Кличко преди 5 г. А Джошуа (28 г.) е с 21 успеха, от тях 20 с нокаут и досега не е губил. Същевременно Международния олимпийски комитет (МОК) вдигна отново жълт картон на Международната федерация по бокс (АИБА), като призоваха кандидатурата на Гафур Рахимов, временно изпълняващия функциите на президент, да не бъде издигана на изборното събрание на 3 ноември в Москва. Узбекът е подозиран в организирана престъпност. От МОК заплашиха, че в противен случай това ще застраши съхранението на този спорт в олимпийската програма.", "date": "2018.09.21", "title": " Поветкин: По-силен съм, отколкото бях в мача с Кличко"}
{"url": "https://trud.bg/%d0%bc%d0%b5%d0%b9-%d0%bd%d0%b5-%d0%b5-%d0%bf%d1%80%d0%b8%d0%b5%d0%bc%d0%bb%d0%b8%d0%b2%d0%be-%d0%b4%d0%b0-%d1%81%d0%b5-%d0%b1%d0%bb%d0%be%d0%ba%d0%b8%d1%80%d0%b0-%d0%bf%d1%80%d0%b5%d0%b4%d0%bb%d0%be/", "text": "Европейският съюз трябва да третира Великобритания с уважение по време на преговорите за брекзит. Това подчерта британският премиер Тереза Мей, след като останалите европейски лидери на практика отхвърлиха нейния план за „меко” излизане от евросъюза. В официално обръщение на „Даунинг Стрийт” тя обяви, че „не е приемливо” да се блокира предложението на Лондон без да се предлага ясна алтернатива, информира БТВ. „Няма да пренебрегна резултатите от референдума и няма да допусна разпадане на страната ми”, подчерта тя. Сред проблемните области са както икономическите отношения, така и границите между Ейре (в ЕС) и Северна Ирландия (в състава на Великобритания). Брюксел предлага Северна Ирландия да остане в митническия съюз и единния пазар, но според британското правителство това би означавало отделяне на територия от Обединеното кралство. Ако не се стигне до споразумение, на 29 март 2019 г. Великобритания ще се отдели от ЕС без регламентирани отношения със съюза в търговията, трудовата мобилност и ред други сфери – развитие, което Брюксел не желае, но според специалисти ще удари многократно по-тежко Лондон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Мей: Не е приемливо да се блокира предложението на Лондон за „мек“ Брекзит, без да се предлага ясна алтернатива"}
{"url": "https://trud.bg/%d0%bd%d0%b5%d0%b1%d0%b5%d1%82%d0%be-%d1%81%d1%82%d1%80%d0%b5%d1%81%d0%bd%d0%b0-%d1%81%d0%be%d1%84%d0%b8%d1%8f%d0%bd%d1%86%d0%b8-%d0%bf%d1%80%d0%b5%d0%b4%d0%bf%d1%80%d0%b0%d0%b7%d0%bd%d0%b8%d1%87/", "text": "Много софиянци и гости на столицата днес поглеждаха небето с почуда и удивление. Петъчният ден поднесе два небесни феномена, които потребителите в социалните мрежи не пропуснаха да отбележат и снимат. На някои от публикуваните фотоси се виждат и двете явления. Около обяд над столицата можеше да се наблюдава т.нар. „хало“ – рядък, за нашата страна, оптичен феномен, оформящ ореол около Слънцето. Халото се получава от пречупването на светлината високо в атмосферата. Обикновено се наблюдава в студени райони или при студено време, когато ледени кристали, наречени „диамантен прах“ плават във въздуха. Халата са използвани за прогнозиране на времето преди метеорологията. Друг оптичен феномен, който включва отразяване на светлината през водни капки или ледени кристали, е дъгата. В същото време потребители в социалните мрежи публикуваха снимки, на които в небето се виждат характерните димни следи от преминали самолети. Според тях, това са т.нар. кемтрейлс, познати на интересуващите се от теории на конспирациите. Конспиративната теория за химическите линии в небето, оставяни от самолетите, твърди, че някои от тях са следи от химически или биологични агенти, преднамерено разпръсквани с цели, пазени в тайна от обществеността в секретни, нелегални програми, ръководени от правителствата по света. Тази теория не е приета от научната общност, според която съществуват единствено кондензационни следи (наричани още „контрейлс“) и няма научни доказателства в подкрепа на конспиративната теория за тях. Думата „кемтрейл“ идва от „кемикъл трейл“, т.е. „химически линии“. Терминът се отнася конкретно до въздушни следи, които са причинени от систематично изпускане при големи височини на химически субстанции, които не се откриват в обикновените кондензационни следи. Тук се изключват други форми на разпръскване в атмосферата: разпръскването на препарати от селскостопанската авиация, облачното засяване, авиорекламата и противопожарното въздухоплаване. Поддръжниците на тази конспиративна теория обясняват целите на подобна практика с различни предполагаеми цели: управлението на слънчевата радиация, контрол на популацията, въздействие върху хидрометеорологическите процеси, разпръскване на електропроводящи материали, които да служат за прилагане на електромагнитни супероръжия (като каквото е определяна HAARP), или прилагане на биологическо или химическо оръжие, като се твърди, че тези линии причиняват респираторни и други здравни проблеми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " Небето стресна софиянци предпразнично (СНИМКИ)\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%83%d0%b1%d0%b8%d1%82-%d0%b8%d0%b7%d0%b4%d0%b8%d1%80%d0%b2%d0%b0%d0%bd-%d0%bc%d1%8a%d0%b6/", "text": "Рейхан Джевджет Мехмед на 34 г. от шуменското село Вълнари, който се издирва от 16 септември, е бил открит мъртъв в гориста местност край населеното място. Той е станал жертва на убийство, научи „Труд“. В петък следобяд полицаи и разследващи са стигнали до мястото и трупа. По непотвърдена информация е известен и извършителят на убийството. Според местни хора, Рейхан е станал жертва на ревнив съперник. Дори били чували закани по негов адрес. Убитият има втора съпруга и дете от нея, които живеели в Шумен. Той пребивавал в селото без семейството си. С баща му държали местния магазин, но от известно време Рейхан печелел пари и от задгранични превози на хора със собствен автомобил. Бил обявен от близките си за издирване в началото на седмицата. Последно бил на гости в неделя вечерта, тръгнал към магазина си и повече никой не го видял. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Откриха убит издирван мъж"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d1%80%d0%b0%d0%b7%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2-3/", "text": "Българският държавен глава Румен Радев изразява съболезнованията си към временно изпълняващата длъжността президент на Социалистическа република Виетнам Данг Тхи Нгок Тхинх по повод кончината на президента на страната Чан Дай Куанг. Това съобщиха от прессекретариата на държавния глава. В писмото си Румен Радев отбелязва, че с преждевременната кончина на президента Чан Дай Куанг България е изгубила приятел, работил активно за развитието и укрепването на българо-виетнамското партньорство и сътрудничество. Президентът изпраща своите искрени съчувствия към семейството и близките на президента, допринесъл за благоденствието на народа на Виетнам и за утвърждаването на страната като фактор на мира в региона.", "date": "2018.09.21", "title": " Президентът Радев изрази съболезнования по повод кончината на президента на Виетнам"}
{"url": "https://trud.bg/%d0%be%d1%82%d1%80%d0%be%d0%b2%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d1%81%d0%ba%d1%80%d0%b8%d0%bf%d0%b0%d0%bb-%d0%b1%d0%b8%d0%bb%d0%b8-%d0%b7%d0%b0%d0%b4%d1%8a%d1%80%d0%b6%d0%b0/", "text": "Британският разследващ сайт “Bellingcat” съобщи, че двамата заподозрени от Лондон в отравянето на бившия двоен агент Сергей Скрипал и дъщеря му Юлия са били задържани за кратко в Холандия по-рано тази година, предаде АП. Сайтът се позова на неназован запознат източник, който заявил, че руснаците Руслан Боширов и Александър Петров били освободени от холандските власти без им бъдат повдигани някакви обвинения. По-рано тази седмица швейцарски медии съобщиха, че двама неидентифицирани руски агенти са били арестувани в Холандия през пролетта, докато се опитвали да пренесат хакерско оборудване в Швейцария, за да шпионират лаборатория, изследвала проби от “Новичок”. Инцидентът със Скрипал в Солсбъри ще бъде сред темите на изказването на US президента Доналд Тръмп пред общото събрание на ООН на 26 септември, съобщи постоянната представителка на САЩ в международната общност Ники Хейли.", "date": "2018.09.21", "title": " Отровителите на Скрипал били задържани в Холандия\t\t\t"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d1%81%d0%ba%d0%be%d1%82%d0%be-%d0%bb%d0%b5%d1%82%d0%b8%d1%89%d0%b5-%d1%81%d1%85%d0%b8%d0%bf%d1%85%d0%be%d0%bb-%d0%be%d1%82%d0%bc%d0%b5%d0%bd%d0%b8-%d0%bd%d0%b0/", "text": "Над 100 полета са отменени днес на холандското летище „Схипхол“ заради силен вятър, съобщи Холандската корпорация за радио и телевизия, цитирана от ТАСС. От съображения за сигурност авиокомпания “Ка Ел Ем“ е отменила около 100 полета от и до европейски държави. Летищната управа се надява пътниците да бъдат превозени с по-късни полети. Отменени са полети и на авиокомпания „Изиджет“. По-рано холандският Кралски метеорологичен институт обяви жълт код за опасно време заради силния вятър с пориви до 95 км/ч. В крайбрежните провинции предупреждението ще е в сила до вечерта, а в останалата част от страната се очаква следобед вятърът да утихне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Холандското летище „Схипхол“ отмени над 100 полета"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%bd%d0%b0%d0%bf%d1%80%d0%b0%d0%b2%d0%b8-%d0%be%d0%b3/", "text": "Във връзка с извършеното на 18.09.2018 г. посегателство в храм „Св. Успение Богородично“ в Роженския манастир – недвижима културна ценност от „национално значение“ Главна дирекция „Инспекторат за опазване на културното наследство“ направи оглед на място, при който се установи следното: Извършена е умишлена повреда на културна ценност. Частично е избит прозоречен отвор при абсидното стенно пространство на храма. Прозорецът е зазидан още през втората половина на 19 век и вътрешната страна на абсидното пространство е била изписана, като е запазена в сравнително добро състояние и до днес. Поради голямата дебелина на стената на храма, вандалите не са достигнали вътрешната страна на зида и не са засегнали мазилката и изключително ценния живописен слой. Огледът беше извършен в присъствието на Архимандрит Епифаний, – игумен на Роженския манастир, отец Николай от Мелник, г-н Вангел Анталавичев – заместник-кмет на Община Сандански, г-н Антон Ковачев – директор на Археологическия музей в гр. Сандански. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " Министерство на културата направи оглед на Роженския манастир след иманярското копаене"}
{"url": "https://trud.bg/%d0%b1%d0%b0%d0%b1%d1%85-%d0%bd%d1%8f%d0%bc%d0%b0-%d0%bd%d0%b5%d0%ba%d0%be%d1%80%d0%b5%d0%ba%d1%82%d0%bd%d0%b0-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d1%8f-%d0%b2-%d0%b4%d0%be%d0%ba/", "text": "Българската агенция по безопасност на храните (БАБХ) е подала коректна информация за случая с чума по дребните преживни животни в град Болярово до Световната организация по здравеопазване на животните (OIE). Това съобщиха от пресцентъра на БАБХ, след като по-рано днес в парламента земеделския министър Румен  , че е разпоредил проверка в агенцията заради неточности в доклада. „Във връзка с парламентарно питане на народния представител от „БСП за България“ Кристиан Вигенин до министъра на земеделието, храните и горите по отношение на информацията в доклада до OIE, БАБХ уточнява, че данните в него са точни и се актуализират своевременно“, уточняват от БАБХ. В доклада си специалистите са описали правилно мерките, които трябва да се предприемат за ликвидиране на огнището на заразата в стадото на Ана Петрова, но изпълнението им бе възпрепятствано от собствениците на фермата, припомнят от агенцията по храните. В продължение на два месеца стопаните не допускаха ветеринарните власти до стопанството. По тази причина огнището все още не е приключено и ликвидирано. Както многократно вече обясни БАБХ, твърде вероятно е това да доведе до удължаване срока на рестрикциите за България в засегнатите региони, както и до разширяване на самите зони, гласи информацията. Мерките за борба с огнището на чума по дребните преживни животни в Болярово, посочени в заповед на изпълнителния директор на БАБХ д-р Дамян Илиев, са адекватни и съобразни с международното законодателство. Информацията за тях е нотифицирана и актуализирана акуратно в системите на OIE и ЕС за заболявания по животните, уверяват от БАБХ. Българската агенция по безопасност на храните изпраща рутинни и последващи доклади относно епизоотичната обстановка в страната във връзка с чумата по дребните преживни животни в изпълнение на ангажиментите на страната ни като член на Световната организация по здравеопазване на животните (OIE). Докладите се правят в онлайн система, разработена и поддържана от OIE, а всяка модификация по документите се валидира и извършва от същата организация. „В доклада от 13 септември е включена информация за потвърденото огнище в Болярово. Документът не е окончателен за извършените дейности, а описва мерките, които трябва да се предприемат за ликвидирането на заболяването. Тъй като огнището не е приключено и с оглед актуализация на епизоотичната ситуация, е поискана модификация на доклада. Тя е извършена на 18 септември“, се казва в позицията на агенцията по храните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.21", "title": " БАБХ: Няма некоректна информация в докладите до Световната организация по здравеопазване на животните"}
{"url": "https://trud.bg/%d0%b2%d1%83%d1%87%d0%b8%d1%87-%d0%be%d1%82%d0%b8%d0%b2%d0%b0-%d0%bf%d1%80%d0%b8-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%bd%d0%b0-2-%d0%be%d0%ba%d1%82%d0%be/", "text": "Президентите на Сърбия и Русия Александър Вучич и Владимир Путин ще се срещнат на 2 октомври в Москва, обяви в петък руския посланик в Белград Александър Чепурин, предава ТАНЮГ. По-рано в петък Вучич похвали Чепурин в „Туитър“ за „искрения му ангажимент за изграждане на възможно най-добри отношения между Сърбия и Русия“. „Очаквам нова среща с президента Путин и съм уверен, че нашите разговори ще донесат голяма полза за сръбския и руския народ“, пише още сръбският държавен глава. Чепурин, от своя страна, написа също в „Туитър“, че той и Вучич са говорили за условията на предстоящата визита по време на кратък телефонен разговор. „Посещението ще се проведе в началото на октомври. На срещата с президента Путин се очаква да бъдат разгледани важни двустранни и регионални въпроси. Настроението е позитивно“, написа руският дипломат.", "date": "2018.09.21", "title": " Вучич отива при Владимир Путин на 2 октомври"}
{"url": "https://trud.bg/%d0%be%d0%b1%d1%80%d0%b0%d1%82-%e2%84%9610-%d0%b7%d0%b0-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b2-%d0%b5%d0%b2%d1%80%d0%be%d0%bf%d0%b0/", "text": "Със смесени чувства „Лудогорец“ затвори мача с „Байер“ (Леверкузен) на старта на груповата фаза на Лига Европа. „Орлите“ имаха всички предпоставки да започнат ударно с победа срещу именития си съперник, но тимът на Пауло Аутуори не успя да съхрани аванса от два гола, с който дръпна на „аспирините“ до 30-ата минута. В крайна сметка бившият тим на Димитър Бербатов направи пълен обрат до 3:2 пред пълните трибуни в Разград. Но това далеч не е първи подобен случай в историята на „орлите“. За десети път българският шампион допусна обрат в мач от евротурнирите, където дебютира през 2012 година. Пръв това успя да направи „Динамо“ (Загреб) в един от многото драматични мачове на „зелените“ зад граница. Тогава с треньор Ивайло Петев отбора на „Лудогорец“ бе на броени секунди да вземе хърватския скалп, но Домогой Вида дълбоко в добавеното време донесе успеха за „шахматистите“ с 3:2. В последствие почти всеки сезон българският шампион не съумяваше да съхрани аванс, но в някои случаи срещу себе си имаше клубове от най-висока класа – „Реал“ (Мадрид), ПСЖ, „Арсенал“. Година след болезненото поражение от „Динамо“, тимът на братя Домусчиеви допусна обрат от „Слован“ (Братислава), но той не бе с фатален край. Двубоят в Словакия бе спечелен от домакините с 2:1, но на реванша „Лудогорец“ ликува с 3:0. Малко след това обаче „Базел“ съумя да обърне развоя на срещата в София на прага на групите в Шампионската лига. Вече със Стойчо Стоев в ролята на наставник, „орлите“ поведоха с 2:1, но рецитал на Мохамед Салах донесе успеха на гостите – 2:4. Частичен обрат за родния представител имаше и в Белград. Там през 2014-а гостите дръпнаха с два гола чрез Марселиньо, но в крайна сметка „гробарите“ се добраха до 2:2. Но и това не попречи на новия старши треньор Георги Дерменджиев и неговия екип да изведат тима до групите на Шампионската лига след онзи луд мач със „Стяуа“ в София. Вече в основната фаза, „зелените“ поведоха и на „Реал“ (Мадрид) отново чрез Марселиньо, но Кристиано Роналдо и Карим Бензема донесоха успеха на „кралете“. Можи би най-черната страница на „Лудогорец“ в Европа, тази с молдовския „Милсами“ през 2015-а, също бе белязана с обрат. Вандерсон вкара за българския тим като гост, но разградския тим допусна два гола и отпадна безславно.  При второто си участие в групите на Шампионска лига „зелените“ повеждаха и на ПСЖ (1:3), и на „Арсенал“ (2:3) в София. И двама мача обаче бяха загубени. Срещу „артилеристите“ преднината дори бе от два гола.  А негативен развой в Европа имаше и в ерата „Димитър Димитров“. Преди година „орлите“ допуснаха поражение в Литва от „Жалгирис“ с 1:2, след като първи откриха резултата. Но вторият двубой в България бе спечелен безапелационно – 4:1.  Обобщено, всяка европейска кампания е минавала под знака на обратите за „орлите“. Но въпреки тях „Лудогорец“ успя да донесе радост на своите фенове. Дали така ще се развият събитията и в настоящата европейска кампания за водения от Пауло Аутори отбор само времето ще покаже. И може би няма да се налага дълго чакане по темата. Още следващият мач – гостуването на „Цюрих“ на 4 октомври може да ни даде отговор.", "date": "2018.09.21", "title": " Обрат №10 за „Лудогорец“ в Европа"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-10-%d0%b8%d0%bc%d0%b0-%d1%81%d0%b8%d1%80%d0%b8%d0%b9%d1%86%d0%b8-%d0%ba%d1%80%d0%b0%d0%b9-%d0%b2%d0%b0/", "text": "Полицаи установиха десет чужди граждани в района на пътен възел Вакарел, съобщиха от МВР. Автопатрулът на РУ – Ихтиман забелязал група чужди граждани, придвижващи се пеша – четири деца, три жени, двама младежи и мъж, всички без документи за самоличност. По техни данни са от Сирия. Предстои да бъдат отведени в районното управление за изясняване на самоличост и предаването им на компетентните служби.", "date": "2018.09.21", "title": " Полицаи задържаха 10-има сирийци край Вакарел"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-%d0%bd%d0%be%d0%b2%d0%b0-%d1%83%d0%bb%d0%b8%d1%86%d0%b0-%d0%b2-%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%81%d0%ba%d0%b8/", "text": "На мястото на черен път в кв. „Железник” в Стара Загора започна изграждането на новата улица „Петкана Захариева”. Първа копка направи кметът Живко Тодоров. Зам.-кметът по строителството Янчо Калоянов, съобщи че улицата ще бъде дълга 210 метра, с 12 метра широчина, тротоарите ще бъдат по 2,50 метра и с осветление. По думите му, улицата ще бъде готова до Нова година и ще създаде по-нормални условия за живот на хората от квартала. В кв. „Железник“ са реновирани 11 междублокови пространства, ремонтира се изцяло училище „Железник“, което ще бъде завършено до края на годината, обновена е детската градина, към която се изграждат блокове за още две групи, асфалтирани са улиците, направени са нови градинки. В най-западния квартал на Стара Загора, който се разрасна много в последните години, се изградиха много нови жилищни кооперации. Там инфраструктура никога не е имало, а част от проблема е наличието на частни терени, които трябваше да бъдат отчуждени.  Община Стара Загора ще финансира дейностите по строителството от капиталовата си програма.", "date": "2018.09.21", "title": " Изграждат нова улица в старозагорски квартал"}
{"url": "https://trud.bg/%d0%b8%d1%81%d0%ba%d1%80%d0%b5%d0%bd-%d0%b2%d0%b5%d1%81%d0%b5%d0%bb%d0%b8%d0%bd%d0%be%d0%b2-%d0%ba%d0%b0%d0%b7%d1%83%d1%81%d1%8a%d1%82-%d1%81-%d1%83%d0%bd%d0%b3%d0%b0%d1%80%d0%b8%d1%8f-%d0%bd%d0%b5/", "text": "Правителството е излъчило ясен сигнал, макар да няма нормативна сила, че върви в посока против санкциите срещу Унгария. Това каза зам.-председателят на ПГ „Обединени патриоти“ Искрен Веселинов по  . „То възложи изготвяне на позиция, която е в определена посока, именно да не се подкрепят санкции срещу Унгария“, добави той. „Не става дума за Орбан, а за тенденции, които ще определят бъдещето на ЕС. От една страна са силите и политическите формации, които смятат, че държавите трябва да запазят своя суверенитет“, уточни Веселинов. Според него не е правилно европейски чиновници, които не са избирани никога по никакъв начин да диктуват вътрешните правила на една държава, да раздават оценки на една държава дали е демократична, или дали се спазват законът, без да има всякакви процедури. „Самата процедура, която беше  , беше изключително порочна. Беше дадена възможност на един от най-яростните лидери от либералните среди да изготви Доклада за Унгария. Тази дама не отиде нито веднъж в Унгария. Това е първият идеологически сблъсък в ЕС, в който псевдо либералните среди, които управляват Европа от десетилетия, които са индоктринирани с тази идеология, се опитват да се разправят с национално мислещите“, коментира зам.-председателят на ПГ на ОП. Според Веселинов изводът в доклада се опира на твърдения, които не са доказани по никакъв начин. „Конкретният случай е с Конституционния съд на Унгария, който е с намалени правомощия, поради което има заплаха за върховенството на закона. Обаче този съд в сравнителната таблица, която се прави, правомощията, които конституционните съдилища в отделните страни, имат, е в първите 25% като възможности. Т.е. казват намалят правомощията на Конституционния съд, но не ги сравняват с правомощията на други страни. Утвърдени демокрации с техните конституционни съдилища имат далеч по-малки правомощия. Имаме етикет без съдържание“, заяви депутатът. Веселинов отбеляза, че според него случаят с Унгария е първата искрица за идеологическото бъдеще на Европа.", "date": "2018.09.21", "title": " Искрен Веселинов: Казусът с Унгария не е за Орбан, а за  бъдещето на ЕС"}
{"url": "https://trud.bg/%d1%81%d0%b8%d0%bd%d0%b4%d0%b8%d1%86%d0%b8%d1%82%d0%b5-%d0%bd%d0%b0-%d0%ba%d1%82%d0%b1-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%be%d0%b1%d0%b5%d0%b7%d0%bf%d0%b5%d1%87%d0%b5%d0%bd%d0%b8/", "text": "Синдиците на КТБ поискаха да бъдат подновени обезпечения за 240 млн. лв. по отпуснати от фалиралата банка заеми. Преди дни изминаха 6 месеца от обнародването на последните промени в Закона за банковата несъстоятелност – срок, в който парламентът даде възможност на синдиците да подновят освободени и изтекли през периода на специалния надзор обезпечения по отпуснати от КТБ заеми, независимо от това дали обезпеченията са собственост на учредилите ги фирми или са прехвърлени на други дружества. Внесени са 182 заявления за подновяване на обезпечения в Централния регистър на особените залози, обявиха синдиците. От тях вписаните подновявания са 94 броя, има 3 отказа, а по останалите се очаква произнасяне. Предприети са действия по подновяване на 33 ипотеки по кредити от КТБ, в т.ч. и на 6 морски ипотеки на стойност 25 млн. лв. Заявени са вписвания на 9 особени залози върху търговски предприятия на длъжници на КТБ и 2 искания за подновяване на залог върху акции. Тези действия ще увеличат сумата, която синдиците ще съберат от длъжниците на КТБ, и ще бъде разпределена между кредиторите на банката.", "date": "2018.09.21", "title": " Синдиците на КТБ поискаха обезпечения за 240 млн. лв.\t\t\t"}
{"url": "https://trud.bg/%d0%bb%d0%b8%d0%ba%d1%8a%d1%82-%d0%bd%d0%b0-%d0%bd%d0%b0%d0%b9%d0%b4%d0%b6%d1%8a%d0%bb-%d1%84%d0%b0%d1%80%d0%b0%d0%b6-%d1%81%d0%b5-%d0%bf%d0%be%d1%8f%d0%b2%d0%b8-%d0%b2%d1%8a%d1%80%d1%85%d1%83-%d0%ba/", "text": "Бившият лидер на „Партията на независимостта на Обединеното кралство“ (ЮКИП), Найджъл Фараж, винаги е имал способността да привлича вниманието на публиката към своята евроскептична кауза, но според негови съпартийци той няма нищо общо с последната сензационна новина: на пазара излизат кондоми с лика му. Сред предметите, които привлякоха най-голямо внимание на конференцията на ЮКИП в Бирмингам, в петък, бяха презервативи в пакетчета, на които е принтиран лика на Фараж с повдигнати вежди и фразата „За, когато имате тежък Брекзит“ отдолу. „Струват по един паунд, или два паунда за четири – Ние в ЮКИП обичаме да правим сделки, стига да са добри сделки“, заяви Себастиян Чийк, 20-годишен студент, който е измислил пакетчето и продаваше 200 кондома, за да събере пари за младежката организация на фракцията,  съобщawa Reuters. До обяд на първия ден от двудневната конференция, почти половината от кондомите с Фараж бяха изкупени: „Това е уважаван презерватив… вървят много бързо“, заяви Чийк.", "date": "2018.09.21", "title": " Ликът на Найджъл Фараж се появи върху кондоми\t\t\t"}
{"url": "https://trud.bg/%d1%82%d0%be%d0%ba%d1%8a%d1%82-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d0%be%d1%82-%d0%be%d0%ba%d1%82%d0%be%d0%bc%d0%b2%d1%80%d0%b8/", "text": "Цената на тока няма да бъде повишавана от 1 октомври въпреки увеличението на природния газ с близо 14 на сто. Това съобщиха за “Труд” от Комисията за енергийно и водно регулиране. От там посочват, че в резултат на динамиката на цените, съответно на приходите от продажба на квоти емисии, във Фонд “Сигурност на електроенергийната система” е натрупан излишък от средства, от който в началото на 2018 г. са изплатени разходи на обществения доставчик в размер на над 58 млн. лева. Остатъкът е достатъчен, за да не се формира дефицит във фонда, което позволява цените на електроенергията да бъдат задържани, посочват от КЕВР. Вече стана ясно, че цената на парното се вдига в редица градове, като в София увеличението ще е с близо 8 на сто, в Пловдив – 9%, а в Плевен – 4,66%. Поскъпване ще има и в Бургас и Варна – съответно с 4,8% и 2,27%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.21", "title": " Токът няма да поскъпва от октомври\t\t\t"}
{"url": "https://trud.bg/us-%d1%81%d0%b0%d0%bd%d0%ba%d1%86%d0%b8%d0%b8-%d1%81%d1%80%d0%b5%d1%89%d1%83-%d1%80%d1%83%d1%81%d0%b8%d1%8f-%d1%83%d0%b4%d0%b0%d1%80%d0%b8%d1%85%d0%b0-%d0%ba%d0%b8%d1%82%d0%b0%d0%b9/", "text": "Анкара също е на мушката на Вашингтон  Москва и Пекин остро разкритикуваха нови антируски санкции на Вашингтон, които за първи път удариха и Китай, предаде АФП. “САЩ си играят с огъня, а това е глупаво”, каза руският зам. външен министър Сергей Рябков, а говорителят на Кремъл Дмитрий Песков нарече новите наказателни мерки “враждебни”. В четвъртък Държавният департамент включи 27 физически и 6 юридически лица от Русия, свързани със службите и с военните на Москва, в списък със санкционирани за намеса в изборите за US президент през 2016 г. Но от конфликта между Русия и САЩ пострада и Китай, който вече е въвлечен в мащабна търговска война със САЩ, след като Вашингтон обяви нови мерки срещу трети страни, които търгуват с Русия. Наложени са финансови санкции над Департамента за въоръженията на Централния военен съвет на Китай и над ръководителя му Ли Шанфу. Причината е купуването на 10 руски изтребителя Су-35 миналия декември и на оборудване за зенитно-ракетни системи С-400 т.г., уточни външнополитическото ведомство. По този начин китайското ведомство губи право на лицензи за износ в САЩ и на трансакции в US финансовата система. В гневна реакция Пекин призова Вашингтон да свали санкциите или “да понесе последствия”. “Изключително сме възмутени от тези действия, които нарушават основни принципи в международните взаимоотношения”, посочи говорителят на китайското МВнР Гън Шуан. “На практика китайските санкции целят оказване на натиск над Русия заради нейните пагубни действия”, каза анонимен източник от американската администрация. Той обаче не коментира, дали ще има мерки срещу други страни, които си купят комплекси С-400. Преговори за такава сделка с Москва води Анкара.", "date": "2018.09.21", "title": " US санкции срещу Русия удариха Китай\t\t\t"}
{"url": "https://trud.bg/%d0%bf%d0%b0%d1%80%d0%bd%d0%b8-%d0%bb%d0%be%d0%ba%d0%be%d0%bc%d0%be%d1%82%d0%b8%d0%b2%d0%b8-%d1%89%d0%b5-%d1%82%d0%b5%d0%b3%d0%bb%d1%8f%d1%82-%d0%b0%d1%82%d1%80%d0%b0%d0%ba%d1%86%d0%b8%d0%be%d0%bd/", "text": "На 6-и и 7-ми октомври (събота и неделя) „БДЖ-Пътнически превози” ЕООД ще организира атракционни пътувания по различни маршрути в страната за любителите на железопътния транспорт и ретро подвижния състав. Пътуванията са част от инициативите на националния железопътен превозвач по повод отбелязването на 130 години от създаването на Български държавни железници – „130 години пътуваме заедно”, съобщиха от националния превозвач. Атракционните влакове ще бъдат теглени от парни локомотиви и ще представят голяма част от историческото наследство на БДЖ. В съставите им ще бъдат и вагони от царската композиция „Корона експрес” и правителствения влак от 80-те години „Витоша експрес”. Специалните композиции ще пътуват по следните маршрути:  На 6-и октомври:  София – Мездра – Плевен – Мездра – София;  Горна Оряховица – Шумен – Варна. На 7-и октомври:  София – Септември – Пловдив – Карлово – София;  Варна – Карнобат – Стара Загора – Горна Оряховица. Влакът на 06.10.18 г. по маршрута София-Мездра-Плевен-Мездра-София, както и този на 07.10.18 г. по маршрут София-Септември-Пловдив-Карлово-София ще бъдат теглени от парен локомотив № 05.01, а в съставите им ще бъдат включени личният вагон-салон на царица Йоанна от „Корона експрес” и вагон-ресторантът от „Витоша експрес”. Атракционните композиции по маршрут Горна Оряховица-Шумен-Варна в съботния ден и Варна-Карнобат-Стара Загора-Горна Оряховица в неделния ще бъдат теглени от парен локомотив № 16.27, а в съставите им ще пътуват личният вагон-салон на цар Борис III от „Корона експрес” и най-големият салонен вагон от царския влак. Всеки от тези влакове ще бъде съставен и от пет вагона за настаняване на пътниците. Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях. Цените на билетите са 18.00 лв. за един участък*, 27.00 лв. за два участъка и 45.00 лв. за повече от два участъка или за билети отиване и връщане по маршрутите София-Плевен-София и София-Карлово-София. Билетите са с включени запазени места. Закупилите билети могат да започнат своето пътуване от всяка една гара в участъците по маршрута на влаковете, на които те ще спират. За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място. * Участъци са: София-Мездра; Мездра-Плевен; Горна Оряховица-Шумен; Шумен-Варна; София-Септември; Септември-Пловдив; Пловдив-Карлово; Карлово-София; Варна-Карнобат; Карнобат-Стара Загора; Стара Загора-Горна Оряховица. Предварителната продажба на билети и резервацията на запазени места за пътуване с атракционните влакове стартира от днес 21-ви септември. Билети могат да бъдат закупени от билетните каси и бюрата във всички гари в страната. Подробно разписание на влаковете от атракционните пътувания е качено на  .", "date": "2018.09.21", "title": " Парни локомотиви ще теглят атракционни влакове по повод 130-тата годишнина на БДЖ\t\t\t"}
