{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f-%d1%81%d0%bf%d0%b8%d1%80%d0%b0-%d1%88%d0%be%d1%84%d1%8c%d0%be%d1%80-%d1%81-243-%d0%bf%d1%80%d0%be%d0%bc%d0%b8%d0%bb%d0%b0-%d0%bd%d0%b5-%d0%b3%d0%be-%d0%b0/", "text": "Шофьор, седнал пиян зад волана, е спрян два пъти за една нощ в Дряновско. Информацията е от пресцентъра на Областната дирекция на МВР в Габрово, където подробно обясняват как в неделя срещу понеделник, около 2,30 ч. е спрян за проверка автомобил „Опел Корса” с габровска регистрация, идващ от Велико Търново към Габрово. Зад волана бил 38-годишен дряновец, чиято проба на дрегера отчела 2,43 промила алкохол в кръвта. Два часа по-късно, според полицейската сводка, същият водач поел по обратния път зад волана на същия автомобил, който този път бил без регистрационни табели, и имал нещастието отново да бъде спрян от полицейски патрули. Този път дрегерът заковал на 1,96 промила алкохол в кръвта на водача. Последният отказал кръвна проба, а по случая е образувано бързо производство. В ситуацията, обаче, остава неясно защо не е бил възпрян още при първата проверка, когато апаратът е показал „завидните” 2,43 промила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Полиция спира шофьор с 2,43 промила, не го арестува\t\t\t"}
{"url": "https://trud.bg/%d1%86%d0%b8%d0%ba%d0%bb%d0%be%d0%bf%d1%81%d0%ba%d0%b8-%d0%b3%d1%80%d0%b0%d0%b4%d0%b5%d0%b6-%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%ba%d1%80%d0%b0%d0%b9-%d0%b7%d0%bb/", "text": "Над 50 антични монети Археолози проведоха спешни разкопки на интересен археологически обект край Златоград този месец. За пръв път той е проучван от проф. Николай Овчаров през 2004 г., когато той се натъква на останките на сгради от тракийската епоха. Сега обаче към откритията се включва и непозната крепостна стена. “Тя е градена в типичен за елинизма стил и се датира в периода IV-I в. пр. Хр. Сградите на хълма и крепостната стена са напълно синхронни с намиращия се в непосредствена близост могилен аристократичен некропол, частично разкрит през 2016 г. от археолога Любен Лещаков. В него бяха открити многобройни сребърни накити “, разказа проф. Овчаров. На хълма завърши разкриването на сградите. В руините се откриват хиляди късове керамика, както и прекрасни монети на древногръцкия град Маронея. Античните монети са вече повече от 50, но за съжаление обектът е бил атакуван често от иманяри и други красиви метални предмети са загубени завинаги, казват археолозите. Според тях събраните факти дотук сочат, че може би става дума за тракийска царска резиденция, подобна на тези, които са открити в местността “Кози грамади” в Средна Гора. Докато работи на хълма, екипът случайно попада на непозната досега крепостна стена. “На места тя е запазена на повече от 4 м височина. Става дума за т. нар. “циклопски градеж”, характерен за крепостите от прочутата микенска култура. Това е героичната епоха на Троянската война”, уточни проф. Овчаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " „Циклопски градеж“ разкриха край Златоград\t\t\t"}
{"url": "https://trud.bg/%d0%b4%d0%b6%d0%be%d0%bd-%d0%b1%d0%be%d0%bb%d1%82%d1%8a%d0%bd-%d1%81%d0%b0%d1%89-%d1%89%d0%b5-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d1%82-%d1%81%d1%8a%d1%81-%d1%81%d1%8a%d1%8e%d0%b7/", "text": "Плановете на САЩ за изтегляне от Договора за ликвидация на ракети със среден и малък обсег (ДРСМО) с Русия са сериозни, но преди да бъде изпратено официално уведомление до Русия се предвиждат и по-нататъшни обсъждания. Това увери съветникът на държавния глава на САЩ Доналд Тръмп – Джон Болтън, за водещото американско издание The Wall Street Journal.  по време на предизборен митинг в щата Невада на 20 октомври, събота. Той повтори позицията си в коментарите си пред репортери в Белия дом в понеделник, заявявайки, че ако се наложи САЩ ще изградят цялостен ядрен арсенал, използвайки необичайно острър език спрямо Русия, припомнят от редакцията. „Ще го изградим, докато не достигнем до тяхното ниво. Когато го направим, всички ние ще проявим разум и ще спрем, и, между другото, не само ще спрем, но и ще намалим – това бих искал да направя“, заяви лидерът на Вашингтон. Попитан дали има намерение по този начин да заплаши Русия, Тръмп заяви: „Това е заплаха за всеки, който поискате. Включва Китай, Русия и всеки, който иска да играе тази игра. Не можете да играят тази с мен“, увери Тръмп. Болтън, който е дългогодишен критик на договора от 1987 г., заяви, че е провел „обширна дискусия за това какво каза президентът“ в понеделник с колегата си от Москва, Николай Патрушев, секретар на Съвета за сигурност на Руската федерация. „Мисля, че ако погледнете изявлението на президента от Невада, ще видите, че то е много силно, много ясно и много пряко по въпроса какво ще направят САЩ“, увери Болтън. Същевременно той поясни, че администрацията във Вашингтон „ще проведе множество консултации със съюзниците в Европа и Азия [и] със сигурност ще имаме повече дискусии с Русия“. Държавният глава на САЩ Доналд Тръмп обяви оттеглянето на страната от ДРСМО с аргумента за нарушения от страна на Русия. Той подчерта, че Вашингтон „няма да приеме“ ситуацията и заради това излиза от „наработещото споразумение“. На свой ред от Министерството на външните работи на Руската федерация свързаха американското решение с „мечтата им за еднополюсен свят“. Москва осъжда новите действия на САЩ, които чрез шантаж се опитват да изтръгнат от Москва отстъпки в областта на стратегическата стабилност, заяви заместник-министърът на външните работи на Руската федерация Сергей Рябков. ДРСМД е подписан през 1987 г. от тогавашния генерален секретар на ЦК КПСС Михаил Горбачов и американския президент Роналд Рейгън. Споразумението предвижда забрана за производство на балистични и крилати ракети с ядрени бойни глави с обсег от 500 до 5500 км, а също и провеждането на изпитания за такива. САЩ обвиняват Русия заради разработената в страната ракета 9M729 за системата „Искандер“. Според Вашингтон тя попада в обхвата на действие на договора. В Москва обаче са на различно мнение: от своя страна руснаците също уличиха Вашингтон в нарушаване на споразумение, в частност заради разполагането на американски системи за ПРО на територията на Румъния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Джон Болтън: САЩ ще разговарят със съюзниците си преди официално да обявят изтеглянето си от договора за ракетите с Русия"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d1%81%d0%be%d0%bb%d1%83%d0%bd%d1%81%d0%ba%d0%b0-%d0%b5-90-%d0%bf%d1%80%d0%be%d1%86%d0%b5%d0%bd%d1%82%d0%b0-%d0%b7%d0%b0/", "text": "Ремонтните дейности по ул. “Солунска” са завършени на 90 процента. Това каза Евгени Крусев, зам.-кметът на Столичната община по направление “Транспорт и транспортни комуникации” Евгени Крусев при проверка на обектите там. Предстои доставката на съоръжения от Германия, които да бъдат монтирани в тротоарите като отводнителни системи. “Възстановена е паважната настилка, изградено е ново енергийно ефективно осветление, подменена е цялата подземна инфраструктура, която на места беше на 100 години, бордюрите са с водооттичане, поставени са подземни контейнери за отпадъци”, каза още Крусев. По думите му ремонтът на ул. “Граф Игнатиев” протича в срок. А работата по обектите ще продължи дори и при лошо време, тъй като ще се поставят шатри за работниците. “Наясно сме, че затрудняваме гражданите и гостите на града”, коментира Крусев.", "date": "2018.10.23", "title": " Ремонтът на „Солунска“ е 90 процента завършен"}
{"url": "https://trud.bg/%d1%81%d0%ba%d0%be%d0%bf%d0%b8%d0%b5-%d1%81%d1%8a%d0%b1%d0%b8%d1%80%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%bc%d0%b5%d0%b4%d0%b8%d0%b8-%d0%b2-%d1%87%d1%83%d0%b6/", "text": "Македонската столица Скопие ще бъде домакин на Световна среща на българските медии, която ще се проведе от днес до 28 октомври. Представители на близо 40 български медии от 25 държави ще обсъдят теми като “Различните лица на патриотизма”, “Бизнес и национален дълг” и “Пропаганда срещу журналистика”. В дискусията участие ще вземе и главният редактор на в. “Труд” Петьо Блъсков. Целта на формата е създаване на общност на българските медии по света, която да спомогне за решаването на различни проблеми. Организатори са Българската телеграфна агенция и Асоциацията на българските медии по света, в партньорство с Македонската информационна агенция и други институции.  ", "date": "2018.10.23", "title": " Скопие събира българските медии в чужбина\t\t\t"}
{"url": "https://trud.bg/%d1%87%d0%b5%d0%bb%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%ba%d0%be%d0%bb%d0%b0-%d0%b8-%d0%bc%d0%b0%d0%bb%d1%8a%d0%ba-%d0%ba%d0%b0/", "text": "Челен удар между лек автомобил и малък камион затвори временно главен път Е-79 край Кресна, предаде „Канал 3“. Пътният инцидент е станал в 15:10 часа на завой пред магазин. Пострадал е водачът на лекия автомобил, който е откаран в болница, но без опасност за живота. Заради почистване на разлялото се масло по пътя, движението беше затруднение за около час. След 16:00 часа то беше затворено в двете посоки за опесъчаване на платното, а към момента се извършва в една лента, като на място са полицаи, които регулират трафика. Движението е много интензивно и са се образували големи колони от автомобили. Все още се изясняват причините за инцидента.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Челна катастрофа между кола и малък камион блокира временно главен път Е-79 край Кресна\t\t\t"}
{"url": "https://trud.bg/%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d1%81%d0%bf%d0%b5%d1%88%d0%bd%d0%b0%d1%82%d0%b0-%d0%bf%d0%be%d0%bc%d0%be%d1%89-%d1%81%d1%8a%d1%81-1635-%d0%bc%d0%bb%d0%bd-%d0%bb%d0%b2/", "text": "Купуват 400 нови линейки Над 230 обекта на спешната медицинска помощ в страната ще бъдат напълно обновени и модернизирани със 163,5 млн. лв. по Оперативна програма “Региони в растеж” 2014-2020 г. Договорът за средствата бе подписан от строителния министър Петя Аврамова и колегата й от здравеопазването Кирил Ананиев. С парите ще бъдат закупени 400 линейки. Предвижда се и основен ремонт и изграждане на нови центрове в 34 лечебни заведения, в които държавата има участие в над 50% от капитала. Това става ясно от думите на Аврамова. Срокът за изпълнение на проекта е 36 месеца. Благодарение на изпълнението му ще преструктурираме болничната медицинска помощ в страната, така че тя напълно да отговаря на потребностите на всички граждани, заяви министър Ананиев. Здравният министър подчерта, че вече има класиран изпълнител по обществената поръчка за купуване на 280 линейки, като договорът с него се очаква да бъде подписан днес. Стойността му е 38,3 млн. лв. До края на годината се очаква да бъде извършена и първата доставка на линейките за спешна медицинска помощ. На 20-ти ноември ще бъдат отворени офертите в търга за купуване и на 120 високопроходими линейки.", "date": "2018.10.23", "title": " Обновяват спешната помощ със 163,5 млн. лв.\t\t\t"}
{"url": "https://trud.bg/%d0%b1%d0%b0%d0%b1%d1%85-%d0%bao%d0%bd%d1%81%d1%82%d0%b0%d1%82%d0%b8%d1%80%d0%b0%d0%bd-e-%d1%81%d0%bb%d1%83%d1%87%d0%b0%d0%b9-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0/", "text": "Българската агенция по безопасност на храните констатира първи случай на Африканска чума при дива свиня край Кайнарджа, обл. Силистра. Мъртвото диво прасе е открито непосредствено до самата телена ограда, на границата с Румъния, в която се е оплело при опит за преминаване на територията на България. Съоръжението е изпълнило предпазните си функции. Изпитването на взетите проби потвърди наличие на вируса на Африканска чума по свинете (АЧС), съобщиха от пресслужбата на БАБХ. С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Извършено е унищожаване и загробване на намерената дива свиня. Извършена е дезинфекция на мястото на загробване. Ще се извършват постоянни клинични прегледи за АЧС при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта АЧС в България. Мерките при домашни свине са насочени към стриктни мерки за биосигурност с цел, прекъсването на възможността за прехвърляне на заразата между дивата и питомната популация свине в страната. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени най-вече към дивата популация. Стратегията за контрол на АЧС е основана на ранно откриване на болестта и прилагане на стриктни мерки за контрол и биологична сигурност в обектите. Към момента АЧС е констатирана в девет държави членки: Белгия, Чехия, Полша, Естония, Латвия, Румъния, Унгария, Латвия, Румъния. Утре, 24 октомври, от 13.00 ч. ще се проведе заседание на Областната епизоотична комисия в гр. Силистра, на която ще бъдат обсъдени мерките, както и действията на различните служби в областта. Мястото на откриване на мъртвата дива свиня е в близост до огнищата на АЧС в Румъния. Предстои допълнително разширяване на епизоотологичното проучване, както и посещение на място на експерти от Централното управление на БАБХ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " БАБХ: Кoнстатиран e случай на Африканска чума при дива свиня в Силистренско"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%b4%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d1%82%d1%80%d1%8a%d0%bc%d0%bf-%d0%b2-%d0%bf%d0%b0/", "text": "Държавният глава на Руската федерация Владимир Путин предложи организирането на среща с американския президент Доналд Тръмп в кулоарите на церемонията по отбелязването на 100-годишнината от края на Първата световна война, която ще се проведе в Париж на 11 ноември. Лидерът на Кремъл отправи поканата в рамките на разговор със съветника на Тръмп по националната сигурност Джон Болтън, който е на посещение в Москва, предава TACC. „Разбира се, би било полезно да продължим директния диалог с президента на САЩ, преди всичко, в кулоарите на международни мероприятия, които ще се състоят в близко време – например в Париж, заяви Путин, като същевременно допълни: „Разбира се, ако американската страна е заинтересована от тези контакти“. В отговор Болтън увери руския президент, че Тръмп ще се радва да се види с него. „Разбира се, на президента (на САЩ) Тръмп ще бъде много приятно са се види с Вас в Париж в кулоарите на международната среща, за която споменахте“, заяви американският политик.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Путин предложи да се срещне с Тръмп в Париж на 11 ноември"}
{"url": "https://trud.bg/%d1%81%d0%b2%d0%b5%d1%82%d0%bb%d1%8c%d0%be-%d0%bb%d1%8a%d0%b2%d0%b8%d1%86%d0%b0%d1%82%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%bd/", "text": "Издирваният от месец заради автокражба Светослав Петков, по прякор Лъвицата, се предаде с адвокат в Дирекция на полицията. 42-годишният софиянец мина в нелегалност на 25 септември, когато успя да избяга от полицейски капан в Студентския град. Тогава при опит за отвличане на джип БМВ полицаи заловиха партньора му Георги Воденичаров-Кико. Малко по-късно две съдебни инстанции оставиха Кико на свобода срещу 3000 лв. гаранция. Въпреки че има 4 присъди за автокражби, последната от които е от 2013 г., той се води реабилитиран. Пред съдиите Кико не отричаше да е имал придружител, но твърдеше, че той не е бил Светльо Лъвицата, а съвсем друг човек. Оплакваше се също, че при залавянето му полицаите са били цивилни с качулки и слезли от коли без надписи “Полиция”. После го пребили, без да му кажат защо. Прякорът на Светльо Лъвицата идва от детството му, когато бил запленен от филмче с историята за Лъвицата Елза. Известен е сред автоапашите отпреди повече от 10 години, когато беше модерно да се отвличат автомобили срещу откупи. Затова през 2009 г. попада в кръга на заподозрени около бандата на “Наглите”, използвала същите способи при похищенията на хора.", "date": "2018.10.23", "title": " Светльо Лъвицата, издирван за кражба на джип, се предаде"}
{"url": "https://trud.bg/%d1%81%d1%82%d1%80%d0%b5%d0%bb%d1%8f%d1%85%d0%b0-%d0%bf%d0%be-%d0%b1%d0%bc%d0%b2-%d0%b8-%d0%be%d1%84%d0%b8%d1%81%d0%b8-%d0%b2-%d1%81%d0%be%d1%84%d0%b8%d1%8f-%d0%be%d0%b1%d0%b7%d0%be%d1%80/", "text": "По колата има драскотини от лек сблъсък Столичната полиция издирва стрелец, открил огън по автомобил БМВ. Куршумите са надупчили и стъклата на офис сграда, но инцидентът се е разминал без пострадали. Изстрелите отекнали към 20,10 ч на ул. “Бойчо войвода” в квартал “Яворов”, близо до Военно-историческия музей. По първоначални данни мишена е била колата, паркирана през офис сградата, а вероятно витрините са надупчени от рикошети. Стреляно е 8 пъти с пистолет. От СДВР не съобщиха за задържани по случая. Сайтове съобщиха, че по време на пукотевицата в офисите на няколкото частни фирми все още е имало служители. Работещи в сградата обаче категорично опровергаха това пред “Труд”. Те завиха, че последните им колеги са си тръгнали около 19, най-късно 19,30 ч. Версията им е, че в случая става дума за разчистване на сметки между наркомани. Хората бяха категорични, че БМВ-то е спряло случайно на улицата там и не е на някои от шефовете им. По колата личат следи от охлузване след удар с друг автомобил, затова и не е изключено стрелбата да е при шофьорска свада, след която са избягали всички участници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Стреляха по БМВ и офиси в София (обзор)\t\t\t"}
{"url": "https://trud.bg/20-%d1%80%d1%8a%d1%81%d1%82-%d0%bd%d0%b0-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%b2-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be/", "text": "Настояват за спокойствие за работа Ръст на заплатите в строителния сектор с 20% искат от бранша. Липсата на кадри и изтичането им в чужбина е една от темите, които се обсъждат по време на срещите на Камарата на строителите в България с представителите на политическите сили и институциите у нас. За това мерки трябва да вземе и държавата, която да осигури спокойствие на фирмите за работа и да се спрат нападките срещу бизнеса, обединиха се от гилдията и ръководството на БСП. От професионалната организация настояват за въвеждането на минимални реални цени за всички строителни дейности, както и разчети за нормите за труд. Подобни правила ще гарантират край на дъмпинга и високо качество на проектите, обясни председателят на КСБ инж. Илиян Терзиев. С по-високи заплати ще се реши проблемът с липсата на кадри и изтичането им в чужбина, ще се внасят повече данъци в бюджета, ще се повиши потреблението и ще се задвижи икономиката, обясни той. В момента строителните компании работят при цени от 1/2 до 1/3 от тези в Европа. За да се гарантира по-високо качество на проектите трябва да се унифицират правилата и тръжните процедури, включително и за общинските проекти, каза изпълнителният директор на Камарата инж. Мирослав Мазнев.", "date": "2018.10.23", "title": " 20% ръст на заплатите в строителството\t\t\t"}
{"url": "https://trud.bg/%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d0%bd%d0%b1-%d0%b4%d0%b8%d0%bc%d0%b8%d1%82%d1%8a%d1%80-%d1%80%d0%b0%d0%b4%d0%b5%d0%b2-%d1%89%d0%b5-%d1%83%d0%ba/", "text": "България може да допринесе за укрепването на еврозоната, посочва управителят на БНБ Димитър Радев пред изданието Euromoney Yearbook: Global Banking & Policy. “Разумното управление на публичните финанси на България осигури балансирани бюджети за по-голяма част от миналите две десетилетия. Съотношението дълг/БВП на България е на трето място сред най-ниските в ЕС. Ето защо да се добави още един глас в полза на здравия разум по въпросите за управлението на публичните финанси в еврозоната, би било от полза за всички”, посочва Радев.", "date": "2018.10.23", "title": " Управителят на БНБ Димитър Радев: Ще укрепим еврозоната"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%bd%d0%b0-%d1%82%d1%8a%d1%80%d0%b3%d0%be%d0%b2%d1%86%d0%b8%d1%82%d0%b5-%d0%b2-%d0%b8%d0%bd%d1%82%d0%b5/", "text": "Учителските заплати започват от 920 лв. Гарантират вземания на работници от фалирали фирми до 8400 лв. Националната агенция за приходи ще затегне контрола над търговците в интернет. През 2019 г. е планирано да бъдат направени проверки на 800 онлайн търговци, а през следващите две години броят на проверените ще нарасне съответно до 850 и 900 броя. Това е записано в мотивите на Министерството на финансите към проектобюджета за 2019 г., който е пуснат за обществено обсъждане. По 500 проверки на година ще се правия и на хазартни обекти. Целта на засиления контрол е повишаване на приходите в хазната, като се очаква данъчните и осигурителни приходи през 2019 г. да нараснат с близо 2,5 млрд. лв. Благодарение на повишените приходи в хазната ще се увеличат разходите за децата. През 2019 г. с 25,1 млн. лв. от бюджета да бъдат финансирани заниманията по интереси на около 700 хил. ученици, които до 2018 г. бяха допустими за финансиране със средства от ЕС. Чрез заниманията по интереси се подкрепя развитието на ключови компетентности на учениците в областта на математиката, информатиката, природните науки и технологиите и се подпомага професионалното им ориентиране. Ще бъдат увеличени и средствата за подпомагане на храненето на децата от подготвителните групи и учениците от 1-4 клас с 8 млн. лв. Стартовата заплата на учителите пък ще бъде повишена от 760 на 920 лв. С бюджета за 2019 г. максималният месечен размер на гарантираните вземания на работници от фалирали фирми нараства от 1300 на 1400 лв. Законът гарантира изплащането на до 6 неизплатени заплати при фалит на фирма, което прави общо максимална сума от 8400 лв. Сред предизвикателствата, по отношение на които трябва да се вземат мерки, е тенденцията към увеличаване на работното време и интензивността на труда, пише в мотивите към бюджета. Сред приоритетите на бюджета за 2019 г. е и социалната политика. Месечни добавки за социална интеграция се очаква да получават 502 хил. души с увреждания. Във връзка с поетите ангажименти от правителството за приемане на законодателство за хората с увреждания, с бюджета за 2019 г. са предвидени средства за асистентска подкрепа на хората с увреждания в размер на 71,5 млн. лв. Друга съществена промяна е, че Националният институт по метеорология от звено към БАН става юридическо лице към Министерството на образованието.   Повече пари за библиотеки и музеи Повече пари за библиотеки, музеи и центрове за предоставяне на социални услуги ще има през 2019 г. Увеличаването на средствата става чрез повишаване на стандартите за тяхната издръжка. Стандартите за библиотеките, музеите и художествените галерии с регионален характер са завишени с 8,6%, а за читалищата с 13,3%. С най-голям процент са завишени стандартите за центровете за настаняване от семеен тип за деца/младежи с увреждания (18%). Стандартите за центровете за настаняване от семеен тип за пълнолетни лица с увреждания са завишени с 14%, за домовете за пълнолетни лица с увреждания – с 13%, а за защитените жилища за лица с увреждания – с 12%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Затягат контрола на търговците в интернет\t\t\t"}
{"url": "https://trud.bg/%d0%ba%d1%80%d1%83%d0%bc-%d0%b7%d0%b0%d1%80%d0%ba%d0%be%d0%b2-%d0%b1%d1%81%d0%bf-%d0%b8%d1%81%d0%ba%d0%b0%d0%bc%d0%b5-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be/", "text": "Не гледаме със злорадство на този спектакъл, който не радва никого. Така коментира пред   поисканата оставката на Валери Симеонова и последвалия коалиционен съвет на ОП зам.-председателят на ПГ на „БСП за България“ Крум Зарков. Искаме правителството да си отиде заради това, за което заслужава, а именни заради несправяне с ключовите проблеми на обществото, а не заради 3-4 човека, които не могат да се разберат, добави той и каза, че БСП се готви за евентуални предсрочни избори. Патриотите играят – искат не, искат – ролята на патерица, която държи ГЕРБ на власт. Основата е в несправянето с ключово проблеми на обществото, затова искаме оставката на правителството, заяви зам.-председателят на ПГ на „БСП за България“. „Ние се подготвяме сериозно, имаме документ „Визия за България“, с който обикаляме страната. Опитваме се да направим така, че ключови политики да бъдат заложени още преди евентуалните предсрочни избори, които стават все по-реалистични“, коментира той. Постигнахме пряк контакт с хиляди хора и десетки и стотици организации, заяви още Зарков. Той обясни, че днес са обсъждали алтернативен Бюджет – и посочи, че за пенсиите предлагат преизчисление на всички пенсии така че да се преодолее първо разликата, която съществува между староотпуснатите и новите, които създават сериозни напрежения, за да има справедливо увеличение на всички пенсии. Предлагаме и по-висок таван и много други неща, добави зам.-председателят на ПГ на „БСП за България“. И бе категоричен, че един от начините за сваляне на правителството е вотът на недоверие, който са подготвили за трети път. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.23", "title": " Крум Зарков, БСП: Искаме правителството да си отиде заради несправяне с ключовите проблеми на обществото"}
{"url": "https://trud.bg/%d0%b8%d0%bd%d1%82%d0%b5%d1%80%d0%bf%d0%be%d0%bb-%d0%b7%d0%b0%d0%bb%d0%be%d0%b2%d0%b8-500-%d1%82%d0%be%d0%bd%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%bb%d0%b5%d0%ba%d0%b0%d1%80/", "text": "Координирани полицейски операции на Интерпол в 116 държави доведоха до конфискуването на 500 тона незаконни фармацевтични продукти, достъпни по интернет. Сред тях има фалшиви лекарства срещу рак и болкоуспокояващи таблетки, както и незаконни спринцовки, съобщи днес международната полицейска организация, цитирана от Ройтерс. Базираната в Лион Международна организация на криминалната полиция уточни, че операцията с кодово име Пангея ХI е довела до залавянето на потенциално опасни фармацевтични продукти на стойност около 14 млн. долара. „Като се концентрира върху доставките, манипулирани от организирани престъпни мрежи, операцията доведе до затварянето на 3671 интернет линкове, включително сайтове, страници в социални мрежи и онлайн търговски платформи“, посочи Интерпол. Незаконната търговия с лекарства по интернет и особено в т. нар. Тъмна мрежа, през последните години се разраства, въпреки че властите затварят големи сайтове за пазаруване, защото престъпните банди разнообразяват дейността си и търсят нови клиенти онлайн. Това е вторият голям удар по търговията с незаконни лекарства, извършен този месец от Интерпол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Интерпол залови 500 тона незаконни лекарства при координирани полицейски операции в 116 държави"}
{"url": "https://trud.bg/%d0%b6%d0%b8%d0%b2%d0%b5%d0%b5%d0%bc-%d0%b2-%d0%ba%d1%80%d0%b8%d0%b2%d0%be%d1%80%d0%b0%d0%b7%d0%b1%d1%80%d0%b0%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b0-%d0%bc%d0%b0%d1%85/", "text": "Македонският въпрос се превърна в театрална сцена Гърция е страна, която няма да спре да изненадва с парадоксите си, независимо от сферата, в която се случват. Тайно финансиране, официално заложено в гръцкия бюджет, и политически капризи обезглавиха архитекта на Преспанското споразумение Никос Кодзиас, но пък бетонира министерското кресло на дяснопопулисткия министър на отбраната Панос Каменос, който от момента на подписването на договора заяви, че ще гласува „против“ в парламента. Парадоксално, но факт! Проследявайки церемонията, на която бившият вече министър на външните работи Никос Кодзиас предаде щафетата на премиера Алексис Ципрас в прегръдки, целувки и похвали един за друг, определено се възхитих от византийското хладнокръвие, наследено от гръцката политическа система. Никос Кодзиас предизвика политическа криза в правителството на Алексис Ципрас с оставката си и причината за това бе, че не получи подкрепа от министър-председателя в словесен конфликт, избухнал с министъра на отбраната. И въпреки изказаните тежки думи при подаване на оставката, на официалната церемония Ципрас и Кодзиас демонстрираха отношения на добри и любящи приятели. Стигна се до там, че министър Кодзиас заяви,че си тръгва щастлив от поста. „Премиерът и редица министри направиха своя избор, след което аз направих моя избор“, написа той в Туитър.  Алексис Ципрас е лидер на лявата партия СИРИЗА, на която голяма част от членовете и симпатизанти са твърди комунисти. Ето защо и партията до 2010 г., когато избухна кризата, никога не е надхвърляла 3%. Социалният и политически земетръс обаче, предизвикан от икономическата криза в страната, разби старите управляващи партии и подари зашеметяваща победа от 35% на Алексис Ципрас по време на изборите през 2015 г. Поради липсата обаче на мнозинство от 151 депутати, необходими за формиране на правителство, той бе принуден да се коалира с крайнодесния лидер Панос Каменос, чиято партия „Независими гърци“ получи 3,65%. И така новото правителство бе сформирано от „ляво-дясно“ политическо пространство, което изненада и Европа. Пореден парадокс. Впоследствие премиерът Ципрас изпълни мечтата на коалиционния си партньор като му повери министерството на отбраната. Министър Каменос винаги е демонстрирал, че се чувства удобно във военни дрехи и ботуши, харесва му да пилотира хеликоптери и да наблюдава с бинокъл военните учения на артилерия и авиация, както и да предизвиква турците със своеволни планове за разширяване на региона. Никос Кодзиас, който до скоро управляваше външното министерство, е стар член на Централния комитет на Комунистическата партия, идеологически лидер написал книга в полза на диктатурата на генерал Ярузелски в Полша. Обвинен за сталинист и сътрудник на тайната полиция на ЩАЗИ в Източна Германия. Обвинения, които разбира се, отрича. От краен проруски се превърна в проамерикански привърженик и бе главен герой на неотдавнашното експулсиране на двама руски дипломати от гръцка територия, което предизвика гнева на Москва. Той изигра своята ключова роля по Македонския въпрос, но се намери извън министерството на външните работи в деня, когато македонският премиер Зоран Заев успя да осигури гласовете, необходими за изпълнение на споразумението от Преспа. Премиерът Ципрас и външният министър Кодзиас подписаха и подкрепиха споразумението от Преспа независимо, че 75% от гръцкия народ не бе съгласен с това споразумение. Министърът на отбраната и правителствен партньор Панос Каменос открито заяви, че не подкрепя споразумението и заплаши, че ако се стигне до ратификация в гръцкия парламент, ще напусне коалицията и правителството ще падне. Въпреки това, докато споразумението влезе в гръцкия парламент, двамата коалиционни партньори продължават хармонично да управляват, като че нищо не се случва. Преди две седмици военният министър бе на официално посещение в Америка. Там не само предложи четири нови военни бази на американците без да е попитал някой в Гърция, но и презентира собствен план за заобикаляне на споразумението от Преспа със създаване на балканско НАТО. Предложение, което е в разрез с официалната гръцка политика, подкрепяща споразумението от Преспа. Това бе и капката, която преля в отношенията между военния министър Панос Каменос и бившия вече външен министър Никос Кодзиас. На заседание на министерския съвет избухна конфликт между двамата държавници, като Кодзиас атакува Каменос, че предложеното в Америка е неприемливо, подкопава официалната политика на македонското правителство, дава аргументи на ВМРО и че не е работа на министъра на отбраната да води външна политика. Сблъсъкът между двамата политици ескалира и в рамките на около половин час премиерът и всички министри станаха свидетели на произнесени тежки думи и от двамата. „Аз няма да търпя обиди. Напускам поста и завеждам дело срещу господин Каменос“, каза Кодзиас. В словесния сблъсък министър Каменос обвини министър Кодзиас и за несправедливо управление на известните „тайни финансови фондове“. Тайните фондове са стар грях на гръцката политическа система. Всяка година бюджетът осигурява няколко десетки милиони евро, които се разпределят между три министерства (външно, военно и вътрешно), които се управляват от министрите, без да се дава никаква сметка за тези пари. Изразходват се без документи, без да се контролира и къде отиват. Общото оправдание за харченето им е „да подкрепят националните интереси на Гърция“. Известно е, че с тези пари гърците финансират политически фигури, журналисти или медии от трети държави, които обикновено извършват различни „поръчки“, които не могат да се финансират официално. И тези пари не са никак малко. Преди кризата през 2007 година бяха 160 милиона. След кризата драстично сумата намаля, като през 2016 година падна на около 50 милиона, част от които бяха насочени към православните патриарси по целия свят, които обективно провеждат политика в полза на Гърция. По време на кавгата министър Каменос обвини министър Кодзиас, че е използвал тези тайни фондове, за да го удари с публикации чрез гръцки вестници и да популяризира споразумението от Преспа на Балканите, заедно с Джордж Сорос. „Този документ е национално предателство. Той е изработен от слуга на американския спекулант, който успя да изманипулира премиера Алексис Ципрас“, каза Каменос. Кодзиас отвърна ядосано, че Каменос управлява собствените си тайни финанси с непрозрачност. Именно този скандал между двамата министри за тайните парични фондове в Македонския казус доведоха до оставката на министър Кодзиас, който в рамките на Министерския съвет очакваше подкрепа от премиера Ципрас, която така и не получи. И да искаше премиерът Ципрас не можеше да го подкрепи, тъй като правителственото му мнозинство зависи от седемте депутати на коалиционния му партньор Каменос. Ако беше подкрепил министър Кодзиас, правителството щеше да падне. Така се стигна до гръцкия парадокс: Ципрас да изгони министъра, който е разработил споразумението от Преспа, което самият той като министър-председател страстно подкрепя, и да задържи министъра, който не е съгласен със сделката и заплашва, че ще разтърси правителството веднага щом сделката влезе в парламента. И така г-н Кодзиас загуби битката при сблъска си с военния министър Панос Каменос. Щом като стана ясно, че македонският премиер Зоран Заев е осигурил 80-те депутати, необходими за ускоряване на споразумението от Преспа, премиерът Ципрас приветства тази голяма стъпка на приятелство между двата народа за стабилността в региона. В същото време министър Каменос контрира в собствено изявление, като заяви, че това е срам, защото депутати от македонската опозиция са купени с 2 милиона евро, за да гласуват. „Кой би си помислил, че в Европа на ценностите и демокрацията, този, който не гласува, както му е наредено, ще отиде в затвора, а този, който се покорява на заповедите, получава бонус от 2 милиона евро черни пари. Срам!“ – написа Каменос. Отговори му правителственият говорител на премиера Зоран Заев, предупреждавайки го, че разпространява fake news. Съответно говорителят на гръцкото правителство не защити министъра си за атаката, която получи от македонския говорител. В крайна сметка гръцкият премиер Алексис Ципрас закупи поредното си политическо време с оставката на външния министър Никос Кодзиас, като заяви, че неговото правителство все още има подкрепата на мнозинството от депутатите и изключи вероятността за предсрочни избори.", "date": "2018.10.23", "title": " Живеем в криворазбрана балканска махала\t\t\t"}
{"url": "https://trud.bg/%d0%bf%d1%80%d0%be%d1%84-%d0%b4-%d1%80-%d1%81%d0%b8%d0%bb%d0%b2%d0%b0-%d0%b0%d0%bd%d0%b4%d0%be%d0%bd%d0%be%d0%b2%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd-%d0%ba%d0%be%d0%bd/", "text": "България продължава да е сред страните в света с най-висока смъртност от инсулти, въпреки че най-съвременните методи за лечение на болестта са достъпни у нас и се покриват от Здравната каса. Кои са причините все повече българи да умират след мозъчен удар, защо инсулти косят и младите хора и по какъв начин може да се овладеят тези тревожни тенденции, питаме националния консултант по интервенционална неврология и ръководител на Втора клиника по нервни болести във варненската УМБАЛ “Св. Марина” проф. д-р Силва Андонова. – България е една от страните в света с най-голяма смъртност от инсулти. Каква е актуалната статистика, проф. Андонова? Подобрява ли се картината или напротив? – За съжаление, картината се влошава. Страната ни бе на трето място по смъртност в света, но последните данни, които бяха изнесени на първата у нас конференция по инсулт във Варна през юни, показаха, че вече сме на второ място. А перспективата до 2035 г. е да има 14% ръст на болните, 13% увеличение на случаите с тежка инвалидизация и 25% – на смъртността. Тези данни са страшни и на фона на факта, че възрастта на пациентите намалява и много млади българи умират или остават инвалиди след прекаран мозъчен удар. – Кои са причините за тази страшна картина – нездравословният начин на живот, липсата на достъп до лечение, или и двете? – Има много причини. Една от тях са нелекуваните рискови фактори. Тук не става дума само за хипертония и диабет, а и за тютюнопушене, за злоупотреба с алкохол и наркотици. Тези вредни навици са предпоставка за мозъчни удари при млади хора. Стресът, разбира се, също е рисков фактор от ежедневието. Има нужда и от повишаване на здравната култура. Хората трябва да са информирани както за рисковите фактори, така и за това как да реагират, когато се появят симптоми на остър инсулт. Правим кампании, но те са епизодични и явно са недостатъчни, защото имаме млади пациенти, които чакат да им мине слабостта или изтръпването на крайниците и търсят помощ, едва когато получат пареза. Това понижава качеството на лечение, въпреки че всичко, което се предлага в болниците в Европа, го има и у нас. – Какви са симптомите, при които човек веднага трябва да потърси помощ? – Слабост или изтръпване на ръката, крака, двойно виждане, спадане на клепач, нарушение на говора. Всичко това се случва остро и внезапно, не за седмици и месеци. Тогава пациентът веднага трябва да се транспортира до болница, където има изграден център за лечение на инсулти. – Достатъчно ли са тези центрове у нас? – На книга са достатъчно – 134 за миналата година. Но само в 36 от тях се провежда диференцирана терапия с венозна тромболиза. Отчетените резултати обаче показват, че някои са приели по над 1000 души с инсулт и не са провели нито една тромболиза за годината, а други – със също толкова голям поток от болни, са приложили метода при 0,09%. Тези фрапиращи случаи са знак, че сме в дълг на пациентите, защото начинът да подобрим качеството на лечение и да понижим смъртността от мозъчни удари е именно чрез диференцирана терапия. Освен венозната тромболиза, такава е и ендоваскуларното лечение. – Какви са предимствата на тези методи и приложими ли са те за всички пациенти с инсулт? – Диференцираната терапия не е подходяща за всички. При тромболизата увреденият съд се прочиства с медикаменти, които разтварят тромба. Времевият прозорец за реакция обаче е ограничен до 4 часа и половина. Ако болният с остър инсулт има ритъмни нарушения и приема нови антикоагуланти, този метод не е приложим заради риска от кървене. Тогава може да се направи ендоваскуларно или вътресъдово лечение. То е спасяващо за пациенти с исхемичен инсулт, когато тромбът е запушил голям кръвоносен съд – вътрешна или средна мозъчна артерия, и венозно лекарство не може да го разтвори. С микрокатетри се стига до засегнатото място, прекарва се стент и с него се изважда тромбът. Тази терапия е ефективна до шестия час. У нас, благодарение на здравното министерство, тя бе въведена като методика през 2016 г. – броени месеци, след като това се случи в Европа. И въпреки че стентовете са много скъпи, болните не плащат нищо. Наскоро чрез ендоваскуларно лечение спасихме пациентка от Силистра. Жената постъпи в крайно тежко състояние, сега е на крака. Но за жалост вода газим, жадни ходим, защото въпреки разписаната методика, това лечение у нас се прилага само в две университетски болници – в “Св. Анна” в София и в “Св. Марина” във Варна. – Защо големи здравни заведения с центрове за лечение на инсулт избягват диференцираната терапия? – Най-общо заради пропуски в организацията. За да провеждаш тромболиза, трябва да разполагаш със специалисти и техника, които да работят без почивка 365 дни в годината. Нужна е и инфраструктура – интензивно отделение за инсулти, неврохирургия и непрекъснато обучение. Този комплекс от изисквания е спирачка за много болници. За ендоваскуларното лечение е необходим мултидисциплинарен екип от невролог, неврохирург, съдов хирург, анестезиолог и физиотерапевт за ранна рехабилитация, както и магнитен резонанс, специализиран ангиограф, отделение по диализа. – Но у нас университетските болници са повече от две, нямат ли другите всичко необходимо? – Има лечебни заведения, които отговарят на всички стандарти, но им липсва практика. Първо трябва да имат опит във венозната тромболиза, за да приложат вътресъдово лечение, тъй като мозъкът е нещо много сложно и в него не може да бърка всеки. Когато си начинаещ, винаги има страх, да не усложниш болния. Смятам обаче, че е недопустимо страхът да е водещ. Медицината напредва и не можем да си позволим да изоставаме, ако реално искаме да помагаме на болните. Казвам го от опит, защото в “Св. Марина” прилагаме ендоваскуларното лечение от повече от 8 г., когато все още беше иновативна практика. Началото не беше никак лесно, но с обучение и практика всичко се получава. – Колко пациенти с инсулт лекувате годишно чрез диференцирана терапия? – От 2016 г. вътресъдово лечение сме приложили на 8 души, а венозната тромболиза варира всяка година. За миналата при 1630 приети пациенти, сме приложили метода при 42, други години сме стигали и до 8% от всички лекувани. От 2 г. в Медицинския университет във Варна се провеждат и обучения по тези две високоспециализирани дейности. Всички колеги могат да се включат в тях. За да стимулираме напредъка в тази област, организирахме и първата национална конференция по инсулт. Ще правим такива конференции през година, защото на тях стават ясни проблемите и се търсят начини за решението им. А през останалото време ще има практически обучения с лектори на световно ниво. Целта е всички центрове за лечение на инсулти у нас да направят крачка напред. Убедена съм, че с желание, упоритост, обучение, екипност и инфраструктура постепенно можем да направим така, че да не сме в челните позиции по смъртност от инсулти. – От години работите за създаване на регионална мрежа за лечение на инсулти в Североизточна България. Какъв е ефектът от нея? – Още през 2009 г. поставихме началото на изграждането на тази мрежа, чиято цел е да оптимизираме времето за реакция. Всяка година обучаваме по два пъти лекарите от спешната помощ, поддържаме тясна връзка и между болниците в Североизточна България, което е много важно, когато всяка минута е ценна за спасяването на живот. Тази година с корекции в пътеката за венозна тромболиза отпадна и едно от основателните притеснения на малките болници. Преди те не можеха да си покрият разходите, ако са направили процедурата на пациент, но тя не даде нужния ефект и се наложи да го пратят при нас за ендоваскуларно лечение. Сега пътеката им се заплаща и в този случай. – Само в Североизточна България ли има такава мрежа? – На този етап това си остава регионална инициатива. Искаме да стане национална, тъй като не бива да крием един от друг какво работим, а да предаваме и обменяме знания и опит. – Ръководената от Вас клиника участва в международен регистър за лечение на инсулти, в който се проследява състоянието на пациентите до третия месец след изписването от болница. Какво сочат резултатите? – Клиниката ни участва в международния регистър от 2011 г. като един от центровете, в които се приемат пациенти с тежки усложнения. Данните сочат, че тези, при които е приложена венозна тромболиза, се възстановяват много по-добре от останалите. Смъртността по време на престоя в болница при нас е съизмерима с тази в останалите центрове в регистъра от цял свят. Но на третия месец след изписването при нас тя достига 24% при средна за останалите между 14 и 16%. Това повдига въпроса за връзката между болничната и доболничната помощ и за липсата на информация какво се случва с човека, след като напусне клиниката. Масово болните си отиват вкъщи, тъй като хосписите са скъпи, а центровете за рехабилитация са малко. Всеки център за лечение на инсулти у нас е длъжен да има рехабилитатор и кинезитерапевт, но повечето поддържат минимума, което не е от полза за пациентите. В нашата клиника от 5 г. имаме такива специалисти на щат и ефектът е видим – намаляват инфекциите, болните по-бързо се изправят на крака, защото рехабилитаторът и кинезитерапевтът не са с тях почасово, а цял ден. Те обучават и близките им. – Освен лекар сте и преподавател. Интересна специалност ли е неврологията за студентите и колко от младите медици остават да работят тук, след като приключи специализацията им? – С годините младите хора стават все по-пробивни и идейни. Още от студентската скамейка искат да се ориентират какво точно ще работят. Неврологията не страда от дефицит на интерес. Дори имаме студенти, които идват допълнително да се обучават в клиниката, преди да е дошло време да се дипломират. В момента имам 10 специализанти, надявам се да останат да работят при нас, както е ставало досега. Стига да ти се учи, университетската болница дава огромни шансове за развитие и в практиката, и в научната дейност. Петима от моите специализанти, например, вече са асистенти в Медицинския университет. – Има ли други нервни болести, при които честотата се увеличава като при инсултите? – Не бих казала. Но много от нервните болести, за които доскоро се считаше, че са нелечими, вече се лекуват. Ще дам пример с Паркинсон. Тази болест се контролираше само с медикаменти, но вече навлиза и оперативното лечение. Скоро ще започнем да правим дълбока мозъчна стимулация на пациенти с Паркинсон. Това е изход от омагьосания кръг, при който организмът свиква с лекарствата, но дозировката им не може повече да се увеличава. С малки електроди и подкожно устройство, подобно на пейсмейкър, се стимулират засегнатите ядра на мозъка. Така се намаляват и дозите на лекарствата. Лечението е подходящо и за болни от дистония, епилепсия, тежка депресия. Друга сфера с голям потенциал в неврологията са стволовите клетки. Центърът по костномозъчни трансплантации в “Св. Марина” вече има натрупан опит с 18 алогенни и 68 автоложни трансплантации. Освен че лекуват тежки хематологични заболявания, се проучва ефектът им при множествена склероза, а в света се правят изследвания за прилагане на този метод и при болни от Паркинсон. Нашият гост  Проф. д-р Силва Андонова е ръководител на Втора клиника по нервни болести в УМБАЛ “Св. Марина” във Варна, директор по лечебно-диагностичната дейност на болницата, а от началото на тази година е и национален консултант по интервенционална неврология. Преподавател е в катедра “Нервни болести и невронауки” в Медицинския университет във Варна. Национален координатор на международния регистър за инсулти SITS и представител за България по проекта на Европейската организация по инсулт ESO-EAST.        ", "date": "2018.10.23", "title": " Проф. д-р Силва Андонова, национален консултант по интервенционална неврология, пред „Труд“: В дълг сме към пациентите с инсулт\t\t\t"}
{"url": "https://trud.bg/%d1%80%d0%b0%d0%b4%d0%b8%d0%be%d0%bc%d1%8a%d0%bb%d1%87%d0%b0%d0%bd%d0%b8%d0%b5%d1%82%d0%be/", "text": "Процедурата по избор на нови бойни самолети влезе в етапа на радиомълчанието. След като на 1 октомври пред десетки журналисти, камери и фотоапарати бяха изтеглени четирите оферти, експертната комисия дръпна завесата. Изглежда само министърът на отбраната Красимир Каракачанов знае какво става, след като от време на време съобщава, че ще удължава срока за нейната работа. Оказва се, че дори и председателят на Комисията по отбрана в парламента ген. Константин Попов не знае какво се случва зад завесата. За радиомълчание първи заговори президентът ген. Румен Радев. Може да се твърди, че приказките му не са напразни, като се има предвид, че е запознат не само като политик, но и като експерт, с детайлите на процедурата. С този призив се обърна към премиера, министрите и народните представители. Нека покажем, че сме цивилизована държава и прозрачност, обективност и равнопоставеност не са празни приказки, заяви той. В бойната авиация радиомълчанието е предпоставка за поситигане на успех.  Би трябвало изпълнението на един боен полет да бъде така подготвено, че да няма разговори по радиосредствата, които да дадат възможност противникът да добие необходимата му информация. По този начин се осигурява внезапност на изпълнение на задачата и победа във въздушния бой. Нарушаването на т.нар. радиомълчание от оторизираните фактори в МО, би могло да се изтълкува, че има предварително нагласени неща, бе категоричен министърът на отбраната, с което до голяма степен се съгласи с призива на президента. Докато не внесем доклада в Министерския съвет, каза още той, няма логика да се говори. На свой ред в това време на радиомълчание министърът внесе още един своеобразен термин. Той определи като несериозна идеята за вземане на бойни самолети „под наем“. Това не е „рент а кар“ – отиваш в гаража на фирмата, наемаш автомобил, качваш се и караш, коментира Красимир Каракачанов. Подготовката на пилотите е две години, а поддръжката на тези самолети, докато са „под наем“, разходите по тях, не приемам това за сериозно“, заяви министърът. За да бъде не само така образен, но и толкова категоричен, Красимир Каракачанов има сериозни основания. Изглежда някои среди у нас трябва да позамълчат, когато става дума за Военновъздушните сили. И не само по времето, когато работи въпросната експертна комисия. Често, казва командирът на ВВС генерал-майор Цанко Стойков, в общественото пространство темата на Военновъздушните сили е разглеждана извадена от контекста на основното им предназначение и използвана манипулативно в услуга на различни интереси и много рядко обективно. Той държи да се знае, че „Българските военновъздушните сили са основен и незаменим компонент на националната мощ на Република България“. И сега внимание! Следващите думи на командира на ВВС подсказват защо министърът смята, че самолетите не са „рент а кар“ и толкова остро коментира тази тема: „Популярното твърдение, че членството на Република България в НАТО и ЕС и обстоятелството, че засега нито една от съседните държави не ни разглежда открито, като потенциален противник, изключва възникване на заплахи за суверенитета и териториалната ни цялост, е меко казано наивно.“ И по-нататък: „Не рядко са изразявани мнения, че военната ни авиация е твърде скъпа за издръжка вид въоръжена сила, която би могла по примера на Прибалтийските страни да бъде спестен някой лев чрез наемане на охрана на въздушното ни пространство от НАТО.“ Добре ли е това? Такива твърдения, отговаря генерал-майор Стойков, са не само некоректни и манипулативни, но те са и опасни. „Израз на посредственост е да се твърди, визирайки ситуацията с Прибалтийските републики, че НАТО осигурява сигурност на своите членове срещу заплащане“, смята той. И добавя, че сме длъжни да изграждаме свои способности. Очевидно, ножът е опрял до кокала, след като пред широка авиационна общественост в навечерието на празника на ВВС командирът съвсем отговорно предупреди: „Стратегическо погрешно и безотговорно е да се налагат подобни посредствени и манипулативи спекулции, относно алтернатива на Българските Военновъздушни сили.“ Така е. Подхлъзнем ли се веднъж, направим ли тази крачка да търсим алтернатива на бойната ни авиация, ще повлечем и армията, като цяло. Така че, коли под наем – да, но бойни самолети – в никакъв случай. Като че ли се връща оня дебат от преди три години, когато една промяна на Закона за отбраната и въоръжените сили пораждаше и такива мрачни прогнози : „Ако чужди самолети охраняват небето ни, това ще е началото на края на българските Военновъздушни сили и сериозен удар по отбраната на страната като цяло.“ Поне засега политическата воля и усилията да се сключи договор за нови самолети дават друга перспектива. И не дават шанс на тези, които искат да ловят риба в мътна вода.   Зад завесата Надничането зад завесата е типична българска страна. Ваденето на изводи, които са по-скоро преднамерени, отколкото обективни – също. В този смисъл изборът на изтребител е тест, доколко експертите и политиците ни ще издържат на изкушението да дръпнат завесата, или ще станат герои за един ден за сметка на бъдещето на армията и националната ни сигурност като цяло.                  ", "date": "2018.10.23", "title": " Радиомълчанието\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b4%d0%b6%d0%b0%d0%bc%d0%b0%d0%bb-%d1%85%d0%b0%d1%88%d0%be%d0%b3%d0%b8-%d0%b5/", "text": "Турският президент Реджеп Тайип Ердоган заяви, че убийството на саудитския журналист Джамал Хашоги е било планирано дни преди смъртта му, предадоха Асошиейтед прес и Анадолската агенция. Ердоган говори в парламента пред депутати от неговата Партия на справедливостта и развитието. По думите на турския президент записи от камери за видеонаблюдение показват, че Хашоги не е напуснал сградата на консулството на Саудитска Арабия в Истанбул. Турският президент посочи, че камерите в консулството са били отстранени. По думите му саудитски екип от трима души е пристигнал в Истанбул дни преди убийството на Хашоги, а екип от 15 саудитски представители е влязъл в консулството в деня на убийството. Ердоган каза, че саудитският екип е посетил гора в Истанбул и Ялова. Турският президент посочи, че арестът на 18 души в Саудитска Арабия във връзка с убийството на Хашоги съвпада с информацията, с която разполага турското разузнаване. По думите на Ердоган доказателствата сочат, че Хашоги е бил убит по жесток начин. Саудитският журналист Джамал Хашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.23", "title": " Ердоган: Убийството на Джамал Хашоги е било планирано (ВИДЕО)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%b0%d1%81-%d1%81/", "text": "Борисов поздрави генерал Сиси за шофьора, който го вози в Сочи Да се създаде българо-египетска комисия с участието на всички министри от двете държави договориха по време на среща в Кайро премиерът Бойко Борисов и президентът на Египет Абдел Фатах Ал Сиси. През 2019 г. форматът ще заседава два пъти и още през януари ще се събере в София, стана ясно от думите на Борисов. „С Египет освен древната ни история, освен древните исторически ценности, които притежават двете държави, ни свързва и още нещо – имаме и еднакво отношение към етносите, и двете държави са изключително етнически толерантни. Сиси е известен с толерантността си, към етносите”, подчерта Борисов. Той обяви, че България и Египет ще си сътрудничат в областта на здравеопозването, образованието, туризма, икономиката. „Представих идеята за създаване на хранителен хъб. Хората в Африка живеят в голяма бедност. Говорихме и за газовия хъб”, заяви на съвместния брифинг с египетския президент Бойко Борисов. Той подчерта, е двете държави ще си сътрудничат и по темите миграция, транснационална престъпност, сигурност и борба с тероризма. „Поздравих генерал Сиси за шофора, който имаше наскоро (б.р. Борисов имаше предвид Путин, който повози в новата си лимузина египетския президент в Сочи. Аз съм возил Туск, Меркел, Юнкер, Ердоган”, припомни премиерът. „Би трябвало да благодарим на България, че ни дава възможност гласът на Египет да стигне до ЕС. Египет е важен фактор за стабилността и сигурността в региона”, заяви Абдел Фатах Ал Сиси. „Разговаряхме за Сирийската криза, Либийската криза, Палестинския въпрос – важно е да бъде намерено справедливо решение и за двете държави”, каза още президентът на Египет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.23", "title": " Договорихме създаване на българо-египетска комисия\t\t\t"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b5-%d0%bf%d1%80%d0%b8%d0%b2%d0%b8%d0%ba%d0%b0%d0%bd-%d0%b2%d1%8a%d0%b2-%d0%b2%d1%8a%d0%bd%d1%88/", "text": "Министерството на външните работи на Турция е привикало посланика на Гърция в страната, съобщават телевизия CNN Turk и държавната „Анадолска агенция“, цитирани от електронното издание на гръцкия вестник Kathimerini. Засега не се знае нищо повече по въпроса, отбелязва изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Гръцкият посланик е привикан във външното министерство на Турция"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bd%d0%b5-%d1%81%d0%bc%d1%8f%d1%82%d0%b0%d0%bc-%d1%87%d0%b5-%d1%81%d1%82%d0%b0%d0%b1%d0%b8%d0%bb%d0%bd%d0%be/", "text": "Не смятам, че стабилността на правителството зависи от моята оставка. Това каза вицепремиерът Валери Симеонов в изявление в Министерски съвет. „Не мисля, че моята фигура е кой знае колко значима. Не мога да приема морални оценки от всякакви посоки – отдолу, отгоре, отляво, отдясно. Аз имам собствено мнение, изразил съм го. Продължавам да държа на него“, каза той и уточни, че смята, че казва истината. „Моля, организираният протест в моя подкрепа да не се състои, благодаря на организаторите – чувствам се достатъчно уверен“, допълни вицепремиерът. „Поводът на този кратък брифинг е обявеният контрапротест в защита на моята скромна персона утре в 10.00 пред сградата на МС. След като снощи се запознах с призивите, които са пуснати в различни медии, както и във „Фейсбук“, искам много да благодаря на организаторите“, зави още Симеонов и благодари на организациите, които го подкрепят. Той уточни, че чрез медиите, с оглед на краткото време, се обръща към тях с молба да не провеждат този митинг. „Чувствам се достатъчно уверен и убеден в това, което върша и не е редно да се опитваме да оказваме каквато и да била форма на натиск на коалиционни партньори или някой друг със средства, които не приемам, а именно средствата на уличния натиск“, заяви още Сименов. Вицепремиерът посочи, че всичко това е свързано с промяна на движението. „Благодаря им за вниманието, но мисля, че не е необходимо това“, допълни още вицепремиерът АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Валери Симеонов: Не смятам, че стабилността на правителството зависи от моята оставка"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b1%d1%80%d0%be%d0%bd%d0%b8%d1%80%d0%b0%d0%bd%d0%b8%d1%8f-%d0%b4%d0%b6%d0%b8%d0%bf-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b1%d0%be/", "text": "Брониран джип със заглушители за бомби,   за охрана на египетското правителство, беше на ВИП-а на летището в Кайро за посрещането на премиера Бойко Борисов. Както „Труд“ писа през 2011 г., джипът е произведен в САЩ по спецзаявка на египетското министерство на отбраната и оттам директно е докаран у нас, за да му сложат системи срещу бомби. Превозното средство е оборудвано със спецустройство “бомбджамер”, което забива всички комуникации и неутрализира бомби и мини, задействани от разстояние. Джипът е марка “Шевролет Силверадо” и е най-голям в света. Габаритите му са по-големи и от на военен джип “Хамър”. Шевролетът е брониран, тежи близо 4 т. Оборудван е с три двигателя – два от тях произвеждат ток за “бомбджамер”-а, тъй като системата консумира много ел. енергия. Напълно оборудван струва над 1 млн. евро. Българските специалисти са работили по него три месеца у нас и са го тествали. Когато се е движел по магистрала “Тракия” и са включвали “бомбджамер”-а, са блокирали комуникациите едновременно в три града – напълно в Пловдив и частично в Пазарджик и Кърджали. От друга българска фирма в сферата –  , съобщиха за „Труд“, че изделията, които охраняват от терористични атаки с импровизирани взривни устройства египетския президент, всички министри и всички чуждестранни делегации, които посещават Египет, се произвеждат и доставят от тях, за което имат сключен конфиденциален договор с египетските власти. До сключването на договора се стигнало, след като „Самел-90“ спечелила международен търг в който са участвали 15 фирми от цял свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Вижте бронирания джип с български „бомбджамер“, който пази от атентати властта в Египет"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b2%d0%b4%d0%b8%d0%b3%d0%bd%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%bd%d0%b0-6/", "text": "Специализираната прокуратура повдигна обвинения на 4 лица за участие в организирана престъпна група за   (евро и долари), съобщиха от държавното обвнение. Предстои да бъдат повдигнати и други обвинения на част от тях – за изготвяне на неистински лични документи и държане на наркотични вещества с цел разпространение. Участниците в групата бяха задържани на 20 октомври 2018 г. в кк „Слънчев бряг“ и в Пловдив при съвместна операция на ГДБОП и Специализираната прокуратура, със съдействието на служители и експерти от Областните дирекции на МВР в Бургас и Пловдив. Двама от обвинените са задържани в процес на изготвяне на фалшиви банкноти в модерно оборудвана за целта печатница, разположена в подземен етаж на хотел „Кантилена“ в „Слънчев бряг“. Други двама бяха задържани в Пловдив. Жилището на единия от тях се оказва превърнато в депо за съхранение на готова „продукция“. При извършените претърсвания в нелегалната печатница, освен техниката и консумативите за производство на фалшива валута, са намерени и иззети листа с двустранно и едностранно отпечатани банкноти с номинал 500 евро и 50 евро, както и с номинал 50 щатски долара. Общата стойност на изработваните неистински банкноти е 10 милиона евро и 1 милион и 600 хиляди долара. В Пловдив, в дома на единия от обвинените, са открити и иззети готови фалшиви банкноти с номинал 100 евро за 2 милиона 170 хиляди евро, както и с номинал 50 щатски долара на стойност 100 хиляди долара. Във въпросното жилище са намерени хологламни стикери за банкноти и за български документи за самоличност, както и машини за поставянето им. Иззети са челни страници за български паспорти, както и 3,5 килограма зелена листна маса, реагираща на канабис. Събраните доказателства, в т.ч. със СРС, сочат, че групата е организирана в началото на 2018 г. Тогава е започнало оборудването на нелегалната печатница с техника и материали. Според експерти от Европол и Сикрет сървис, които съдействат по случая на българските разследващи, неистинските банкноти са с изключително високо качество. Доказателства сочат още, че групата е започнала опити за продажба на фалшиви банкноти на черния пазар през септември 2018 г. Те са предлагани на цена 6% от номиналната стойност на евровите банкноти и 20% на доларовите (с презумпцията, че могат да бъдат реализирани и в страни извън ЕС). На четиримата обвинени за участие в групата бе наложено прокурорско задържане до 72 часа. Днес, 23 октомври 2018 г., Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ за всеки от тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Прокуратурата повдигна обвинения на четирима души за производството на фалшива валута в Слънчев бряг"}
{"url": "https://trud.bg/%d0%bd%d0%b0%d1%80%d0%ba%d0%be%d0%bc%d0%b0%d0%bd-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0-%d1%81%d0%b5/", "text": "26-годишен пристрастен към марихуаната варненец отива на съд за седем кражби от магазини за хранителни стоки, съобщиха от Районната прокуратура. Валери А. извършил набезите от 15 април до 15 юли 2017 г. в условията на опасен рецидив. Влизал в търговските обекти и задигал скъпи шоколадови изделия, марков алкохол и цигари. Скривал плячката под дрехите си, а после я продавал, за да си осигури средства за препитание и дрога. Валери бил разкрит по записи от охранителни камери и разпознат от полицейски служители. Младият мъж вече е осъждан. Последната му присъда от 6 месеца лишаване от свобода била наложена от Районния съд във Варна през юли 2016 г. Подсъдимият ще изчака началото на поредния си процес зад решетките. Ако бъде признат за виновен за серията от кражби, той може да получи от 2 до 10 г. затвор, уточниха от прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Наркоман рецидивист отива на съд за седем кражби"}
{"url": "https://trud.bg/7-%d1%80%d1%8a%d1%81%d1%82-%d0%bd%d0%b0-%d0%bf%d0%be%d1%87%d0%b8%d0%bd%d0%b0%d0%bb%d0%b8%d1%82%d0%b5-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "2 726 души от област Шумен са починали през миналата година и спрямо 2016-та броят им е със 178 повече. Ръстът е със 7%, отчитат от местната статистика. Коефициентът на общата смъртност в региона е 15,7 промила при 15,5 за страната. В област Шумен през последните десет години, коефициентът на обща смъртност е бил най-висок през 2017 г., а най-нисък през 2009 г. – 13.7‰, сочат данните. В две шуменски общини броят на починалите намалява, а в осем расте. Най-ниска смъртност е регистрирана в общините Каолиново (12,3‰) и Никола Козлево (12,8‰). Най-висока е в община Смядово (23,6‰), следвана от общините Нови пазар (18,9‰) и Хитрино (18,5‰). В община Шумен общата смъртност (14.7‰) е по-ниска от средната за областта. Смъртността сред мъжете в Шуменско продължава да бъде по-висока в сравнение с тази при жените. През м.г. на 1 000 жени умират 1 064 мъже. През м.г. в област Шумен са починали 10 деца на възраст до 1 година, като броят е същият и през предходната година. С най-висока смъртност в страната през м.г. са областите Видин – 22,7‰, Монтана и Ловеч – по 21,1‰. Сред 28-те области в страната, подредени по възходящ ред, област Шумен заема осмо място по показател смъртонст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " 7% ръст на починалите в Шуменско"}
{"url": "https://trud.bg/%d1%81%d1%82%d0%b0%d1%80%d0%b0%d1%82%d0%b0-%d1%81%d1%82%d0%be%d0%bb%d0%b8%d1%86%d0%b0-%d0%be%d1%82%d0%b1%d0%b5%d0%bb%d1%8f%d0%b7%d0%b0-%d0%bf%d1%80%d0%b0%d0%b7%d0%bd%d0%b8%d0%ba%d0%b0-%d0%bd%d0%b0/", "text": "Велико Търново почете празника на своя гарнизон с военен ритуал, изпълнения на маршова музика и поднасяне на цветя на паметника „Майка България“. Честването бе възстановено през 2015 г. след 68-годишно прекъсване, а инициативата на Съюза на офицерите и сержантите от резерва и запаса веднага получи подкрепата на Община Велико Търново, кмета Даниел Панов и Националния военен университет „Васил Левски”. Пред паметника „Майка България” слово произнесе заместник-кметът проф. Георги Камарашев. Той припомни, че Търновският гарнизон винаги е бил важна част от славната история на Старата столица и България, а ролята на формированието за военното образование и за редица обществени събития е много голяма. Заместник-кметът подчерта, че Велико Търново е град, дал на страната 34 генерали и двама адмирали. Проф. Камарашев обяви, че инициативен комитет вече работи по идеята за изграждане на паметник на Сава Муткуров, който е роден в Търново и е първият български генерал, бил е и военен министър в правителството на Стефан Стамболов.  Слова произнесоха също доц. Марко Златев от НВУ „Васил Левски“ и председателят на комисията по образование в Общинския съвет проф. Михаил Харалампиев. Празникът на военния гарнизон води началото си от 1914 г. е и е посветен на славната победа на българската войска в битката при Люлебургаз-Бунархисар през 1912 г., по време на Балканската война. Началник на Генералния щаб на българската армия по това време е ген. Иван Фичев – внук на майстор Колю Фичето, роден и израснал във Велико Търново. Празникът е честван до 1947 година и е сред най-важните и обичани за великотърновци. Традицията е насилствено прекъсната по политически и идеологически причини. Сред гостите бяха също представители на държавни и образователни институции, на неправителствени организации и сдружения, общински съветници, курсанти, граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Старата столица отбеляза Празника на Търновския гарнизон\t\t\t"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-5-%d0%ba%d0%b0%d1%80%d1%83%d1%86%d0%b8-%d0%ba%d0%be%d0%bd-%d0%b8-%d1%82%d1%80%d0%b8%d0%be%d0%bd/", "text": "През изминалата седмица на територията на всички 13 горски и 5 ловни стопанства в обхвата на Североизточно държавно предприятие са извършени общо 1095 проверки. 213 от тях са на обекти за добив на дървесина, 336 на превозни средства, а 546 са на физически лица – ловци и рибари. Съставени са общо 18 акта и 5 констативни протокола, като са задържани общо 6,7 кубика дървесина без документи за законен произход, 5 каруци, кон и моторен трион. Две от каруците, натоварени с незаконна дървесина, са задържани при проверки на горските стражари на територията на ДГС „Нови Пазар”. Конфискувани са 1,2 кубика нерегламентирано добити дърва за огрев от тях, съобщават от Североизточното държавно предприятие. Акт за нарушение е бил съставен и на ловец, който е засечен да ловува в непозволен терен в ДГС „Преслав”. Авджии прекрачват закона, заради увеличените запаси от елитен дивеч в този район. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Горски арестуваха 5 каруци, кон и трион"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b3%d0%b5%d1%80%d0%b1-%d0%b8%d0%bd%d0%b6-%d0%ba%d0%bb%d0%b0%d0%b2%d0%b4%d0%b8%d1%8f-%d0%b3%d0%b0%d0%bd%d1%87%d0%b5%d0%b2%d0%b0-5/", "text": "В проектобюджета за следващата година, финансовата рамка на Здравната каса се увеличава с 490 млн. лв. и се очаква да надхвърли 4 млрд. лв., съобщи народният представител и член на парламентарната Комисия по труда и социалната политика инж. Клавдия Ганчева. По думите й за личните лекари е предвидено увеличение на средствата с 18 млн. лв., за прегледи при специалисти – с 28 млн. лв. и със 7 милиона повече се предвиждат за изследвания. В сравнение с тази година, за 2019 г. са отделени 176 млн. лв. повече за болниците и 117 млн. лв. повече за лекарства. С 13 % е намаляла задлъжнялостта на болничните заведения в рамките на тази година, информира още инж. Ганчева. Тя съобщи също, че през миналата 2017 г. е отчетено най-ниското ниво на детска смъртност в цялата история на демографската статистика в България. Има и трайно увеличение на средната продължителност на живота у нас. „Здравеопазването е сектор, в който инвестираме много усилия. Но той се нуждае от надпартиен консенсус, вместо с днешна дата да се политизират дълго затлачвани проблеми. За съжаление виждаме, че колегите от БСП не познават нормативната уредба и нямат конструктивни и издържани решения, а отново си служат само лозунги“, коментира инж. Клавдия Ганчева, по повод искания вот на недоверие към правителството на тема здравеопазване. Тя припомни, че от БСП нямат и внесени предложения за законодателни промени в този сектор. По повод едно от обвиненията, отправяни от левицата, че е допуснато роенето на много частни болници, инж. Клавдия Ганчева съобщи факти – през последните девет години най-много разкрити частни лечебни заведения има в периода 2013-2014 година. Тогава, по времето на кабинета „Орешарски“ са дадени разрешения за дейност на 21 частни болници. За сравнение през 2015 такива разрешения са три, през 2016 – шест, а през 2017 – пет. Инж. Ганчева припомни, че през последните години спешната помощ среща сериозна подкрепа от Министерство на здравеопазването. Осигурените финансови средства за 2015 г. са 140 млн. лв., за 2016 г. – 153 млн. лв., а за 2017 г. парите са били 162 млн. лв. Промениха се и механизмите на заплащане на дейността, за да бъде обвързано с това, което извършват спешните отделения. Няма отлив на работещи от спешните приемни отделения, категорична е инж. Ганчева. По повод предстоящите стъпки за оптимизиране на сектора, народният представител обясни: „Изграждаме единна национална здравна информационна система, която ще обедини информацията от всички изпълнители на медицинска помощ, която касае българския пациент. Тази система ще обедини регистри и институции, за да има електронен обмен на информация. Целим прозрачно и добре контролирано здравеопазване. Ще се въведе и електронна рецепта, електронно направление и електронно здравно досие. В момента се провежда търгът за електронна здравна система, която цели всичко да се цифровизира“. По думите на народния представител от най-голямата парламентарна група, аргументите на БСП за вота на недоверие са самоцелни, не предлагат алтернатива и не почиват върху нормативни решения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Депутатът от ГЕРБ инж. Клавдия Ганчева: Финансовата рамка на Здравната каса се увеличава с 490 млн. лева\t\t\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d0%be%d0%b2%d0%b5%d1%87%d0%b5-%d0%bd%d1%8f%d0%bc%d0%b0-%d0%b4%d0%b0-%d0%b8/", "text": "Аз повече няма да играя ролята на „синя каска”, това заяви вицепремиерът и министър на отбраната Красимир Каракачанов, предаде БТВ. „Година и половина се правих на „синя каска”, опитвам се да балансирам между настроенията. Губим много време, вместо да се занимаваме с нещата, които сме заложили в Програмата – по темата с нелегалната миграция, битовата престъпност, демографската криза. Стига толкова, ако работим да работим. Аз не съм влязъл в политиката, за да бъда съдия, повече няма да играя ролята на „синя каска”, коментира Каракачанов. Каракачанов допълни, че всички очакват от него да разреши конфликта в правителството, свързан с поисканата оставка на коалиционния му партньор Валери Симеонов. „Всички ме сочат мен и казват „от Каракачанов зависи”, ще говоря с моите колеги. ВМРО е имало два пъти шанс да сваля правителство. Единият път е било на 9 юни 1923 г., тогава го свалихме. Сега е друга ситуацията, правителството не трябва да пада”, посочи вицепремиерът. „Правителството направи много за тези майки – 150 млн. лв., ако аз получа 150 млн. лв. заем за армията – ще бъда щастлив”, каза още Каракачанов.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.23", "title": " Красимир Каракачанов: Повече няма да играя ролята на „синя каска”\t\t\t"}
{"url": "https://trud.bg/%d0%ba%d0%b0%d0%ba%d0%b2%d0%b8-%d1%81%d0%b0-%d0%bf%d1%80%d0%b0%d0%b2%d0%b0%d1%82%d0%b0-%d0%bc%d0%b8-%d0%bf%d1%80%d0%b8-%d0%bf%d1%81%d0%b8%d1%85%d0%b8%d1%87%d0%b5%d1%81%d0%ba%d0%b8-%d1%82%d0%be%d1%80/", "text": "Въпрос:  Работя в предприятие в сферата на производството и един от ръководителите ми има некоректно поведение към мен. Постоянно ме обижда и заплашва под различни форми. Какви са правата ми в подобни ситуации? Пл. Николова, гр. Варна Отговор:  Уважаема госпожо Николова, българското законодателство забранява всяка пряка или непряка дискриминация, основана на пол, раса, народност, етническа принадлежност, човешки геном, гражданство, произход, религия или вяра, образование, убеждения, политическа принадлежност, лично или обществено положение, увреждане, възраст, сексуална ориентация, семейно положение, имуществено състояние или на всякакви други признаци, установени в закон или в международен договор, по който Република България е страна (чл.4, ал.1 от Закона за защита от дискриминация). Съгласно чл. 5 от Закона за защита от дискриминация (ЗЗД) тормозът на основа на изброените признаци се смята за дискриминация. “Тормоз” е всяко нежелано поведение на основата на дискриминационните признаци, изразено физически, словесно или по друг начин, което има за цел или резултат накърняване достойнството на лицето и създаване на враждебна, обидна или застрашителна среда. Работодател, получил оплакване от работник или служител, който се смята за подложен на тормоз, включително сексуален тормоз, на работното място, е длъжен незабавно да извърши проверка, да предприеме мерки за прекратяване на тормоза, както и за налагане на дисциплинарна отговорност, ако тормозът е извършен от друг работник или служител (чл. 17 от ЗЗД). При неизпълнение на това задължение, работодателят носи отговорност по ЗЗД за актове на дискриминация, извършени на работното място от негов работник или служител. Също така имате право да подадете жалба и пред Комисията за защита от дискриминация, в случай че по-висшестоящият орган не предприеме проверка по вашия случай. Органът, който отговаря за предотвратяване на дискриминация, защита от дискриминация и осигуряване равенство на възможностите е Комисията за защита от дискриминация. Тя е специализиран държавен орган, който осъществява контрол по прилагането и спазването на ЗЗД или други закони, уреждащи равенство в третирането. Съветваме Ви да не подценявате доказателствата. Осигурете си свидетели – често това е невъзможно, защото тормозът се осъществява на “четири очи”. Но в този случай вие може да споделяте със свои колеги за всяка проява на тормоз спрямо вас. Дръжте ги в течение, а и не е изключено да тормозят не само вас. Възможно е да получите информация, която да използвате в своя защита в дадения момент. Съхранявайте всички получени заплашителни имейли или съобщения. При всички случаи бихте могли да подадете сигнал и до териториалната дирекция “Инспекция по труда”, придружен с подробна информация по случая. Д-р Тодор Капитанов, юрист, Национален секретар на КНСБ, консултант и специалист по публични лекции в областта на трудовите и социални въпроси, комуникациите и публичния сектор АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Какви са правата ми при психически тормоз на работното място"}
{"url": "https://trud.bg/100-%d1%83%d1%87%d0%b5%d0%bd%d0%b8-%d0%be%d1%82-12-%d0%b4%d1%8a%d1%80%d0%b6%d0%b0%d0%b2%d0%b8-%d1%81-%d1%83%d1%87%d0%b0%d1%81%d1%82%d0%b8%d0%b5-%d0%b2-%d0%ba%d0%be%d0%bd%d1%84%d0%b5%d1%80%d0%b5%d0%bd/", "text": "Сто световноизвестни историци и медиевисти от България и още единадесет държави ще участват в международната научна конференция във ВТУ „Св.Св.Кирил и Методий“. Форумът е в чест на 60-годишнината на проф. Пламен Павлов. Именити учени, изследователи на темата „Владетел, държава и църква в Средновековните Балкани” – ще се включат с доклади и научни съобщения в пленарните заседания. Това обяви във вторник временно изпълняващият длъжността декан на Историческия факултет доц. Николай Кънев. Форумът ще се проведе от 26 до 28 октомври. Официалното откриване ще направи доайенът на българската средновековна историческа наука акад. Васил Гюзелев. „Конференцията се организира с финансовата подкрепа на Фонд „Научни изследвания” към МОН, Фондация „Българска памет”, Община Велико Търново, ВТУ „Св. св. Кирил и Методий”, Регионалния исторически музей в Бургас, спомоществователи и частни лица.„Конференцията е с наслов „България, българите и светът”. Той е алюзия за широкия обхват на научните интереси на проф. Пламен Павлов и за неговата изключително значима роля по отношение на българските общности в чужбина, а тематичното заглавие, около което се концентрират докладите – „Владетел, държава и църква в Средновековните Балкани” – най-добре отразява преките научни дирения на проф. Павлов“, изтъкна доц. Кънев. „Проф. д-р Пламен Христов Павлов не е ординерен кабинетен учен, който си седи в своята кула от слонова кост и пише забележителни трудове. Проф. Павлов е учен с кауза. Малко са такива учени, които отделят огромно време и част от своя интелектуален потенциал на каузата, наречена България и българите”,заяви доц. Иван Лазаров, ръководител на катедра „Стара и средновековна история”. Той допълни, че фактът, че пристигат толкова много учени показва международния авторитет на проф. Павлов и подчерта, че Велико Търново е домакин на мащабен научен форум за трета поредна година. „Идеята ни е да покажем, че денят 26 октомври, който е началото на въстанието на Асеневци и обявяването на Търново за столица на България – е ден, който не бива да бъде забравен, защото Търново е не само историческата столица, но за нас той е и духовната столица не само на българите в политическите граници на нашата държава, но и на българите по целия свят”, отбеляза доц. Иван Лазаров. Тримата историци са категорични, че намерението на Историческия факултет не е само да се пошуми и след това нещата да се забравят до следващия юбилей на някой друг, а да се издаде рефериран том с докладите, който да бъде включен в международния научен обмен и във всички рейтингови агенции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " 100 учени от 12 държави с участие в конференцията „Владетел, държава и църква в Средновековните Балкани” във ВТУ\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d0%bf%d0%be%d1%81%d0%b5%d1%82%d0%b8-%d1%83%d1%87%d0%b8%d1%82%d0%b5%d0%bb%d0%b8-%d0%b8-%d1%83%d1%87%d0%b5%d0%bd%d0%b8/", "text": "Кметът на Шумен Любомир Христов продължава да посещава училища в града и населените места и тази седмица бе гост на учениците и учителите от ОУ “Панайот Волов” в село Мадара. Там го посрещнаха с инициатива, посветена на Националната седмица на четенето. По-малките ученици бяха подготвили драматизация по приказката на Ран Босилек “Дядо и ряпа”, а по-големите разказваха увлекателно за родния край и рецитираха стихотворения за България. В една от класните стаи деца и учители бяха подредили и истинска изложба с мисли за ползите от четенето. Любомир Христов поздрави учениците: “Виждам, че много сте се старали и здраво сте учили. Поздравявам ви за усърдието и за чудесните изпълнения. Много труд и постоянство са били необходими, бъдете винаги така упорити. Слушайте вашите учители, четете, пишете, смятайте, защото без образование човек трудно успява да се реализира в живота и да постигне мечтите си”. По-късно кметът се срещна с педагозите от училището и разговаря с тях за проблемите, които срещат в работата. “В Мадара няма необхванати деца в училищна възраст, но въпреки това броят на учениците в клас, за съжаление, намалява”, сподели директорката Магдалена Божанова. “Училището ни е хубаво, сградата е доста голяма и са необходими повече средства за поддържане, с каквито обаче не разполагаме”, каза още тя. В разговора с учителите кметът Любомир Христов коментира недостига на пари за ремонтни дейности в учебните заведения по селата и обясни, че този въпрос стои на вниманието на администрацията. Общината търси възможности за неговото решаване, защото е важно запазването на училищата в селата. Той пое ангажимент да постави въпроса за по-широко обсъждане, да бъде разгледан на заседание на Консултативния съвет на директорите и да се търси мнението на всички. „От вас обаче зависи децата да бъдат обхванати в учебния процес и да получат качествено обучение по места“, каза Христов и напомни, че такава е и политиката на Министерството на образованието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Кметът на Шумен посети учители и ученици в с. Мадара"}
{"url": "https://trud.bg/%d0%bd%d0%b0-%d0%b4%d1%8a%d0%bd%d0%be%d1%82%d0%be-%d0%bd%d0%b0-%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d0%be%d1%82%d0%ba%d1%80%d0%b8%d1%85%d0%b0-%d0%be%d1%81%d1%82%d0%b0%d0%bd%d0%ba/", "text": "Най-древните потънали останки на неповреден кораб, лежал на дъното на Черно море над 2400 години, бяха открити от научен англо-български екип, предадоха  и  . „Никога не бих предположил, че ще можем да открием непокътнат кораб от древността на два километра дълбочина“, заяви проф. Джон Адамс от Центъра за морска археология към университета в Саутхамптън. Той добави, че находката ще промени схващанията ни за корабостроенето и за навигацията по време на античността. Според инфографика на вестник   корабът се намира южно от Варна във водите на Черно море. Експедицията Black Sea Map проучва в продължение на три години дъното на Черно море на площ от над 2000 квадратни километра край българското крайбрежие. Изследванията бяха осъществени със сонар и управляем дистанционно апарат с камери за дълбоководни снимки. Екипът откри над 60 останки от кораби датиращи от древността, от римската епоха до XVII век. Най-древните от тези отломки били разкрити на дълбочина, в която отсъства кислород, което е позволило запазването на материалите в продължение на хиляди години. Точните датировки са били осъществени с анализ на радиоактивен изотоп на въглерода. „Ние имаме още по-древни отломки, но уникалността на новооткритият обект се състои в това, че е много добре запазен“, заяви пред Би Би Си археоложката Хелън Фар, която сътрудничи на проекта. По нейните думи корабът лежал на морското дъно на едната си страна със запазени мачта, скамейки за гребците и корабно кормило. Подобен вид древногръцки търговски кораби били наблюдавани досега само по изображение върху грънчарски изделия. Експедицията беше осъществена от учени от университета в Саутхамптън съвместно с техни колеги от българския Национален археологически музей, БАН и Центъра за подводна археология. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " На дъното на Черно море откриха останки на най-древния неповреден кораб в света (СНИМКИ)"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8%d1%8f-%d1%80%d0%b5%d0%b4/", "text": "Близо 800 лица и 450 превозни средства са проверени при операция за опазване на обществения ред в Сливен и селата на общината, отчетоха от Областната дирекция на МВР. Засиленият контрол и превенция са извършени след нападението над сливенски полицаи в ромския кв.“Надежда“. Проверките в квартала са извършени от 28 служители на реда – от местното Районно управление и от звеното за тактически действия. Проверени са магазини, игрални зали, питейни заведения, както и 68 лица от криминалния контингент. Задържани са трима мъже за извършен грабеж и две домови кражби. Посетени са седем адреса по сигнали за силна музика, издадени са 16 протокола за предупреждение. В малките населени места са констатирани 136 нарушения на Наредбата за обществения ред, Закона за движение по пътищата, Закона за българските лични документи. Съставени са 55 акта и 78 фиша, иззети са 3 музикални уредби. Полицейските операции на нощните патрули срещу конвенционалната престъпност и по Наредбата за опазване на обществения ред в Сливен и общината ще продължат, казаха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Засилени проверки за обществения ред в Сливен и селата"}
{"url": "https://trud.bg/%d0%bf%d0%be%d1%81%d0%be%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%b0%d1%89-%d1%89%d0%b5-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0-%d1%80%d0%b5%d1%81%d1%82%d0%b0/", "text": "Посланикът на САЩ Ерик Рубин обяви днес, че ще използва Посланическия фонд за опазване на културното наследство за реставрацията, консервацията и осъвременяването на начина на представяне на Свещарската тракийска гробница, която е в Списъка на световното културно наследство на ЮНЕСКО. Свещарската тракийска гробница е уникален пример на Средиземноморската гробищна архитектура и привлича близо 50 000 посетители всяка година. Гробницата е построена през 3-ти век пр.Хр., за да съхранява тленните останки на заможен гетски владетел, който е бил погребан там заедно с конете си. Най-забележителните украси в гробницата се намират в гробната камера – 10 женски фигури (кариатиди), чиито хитони са оформени като обърната палмета. Такъв вид скулптури са уникални за региона. Съвременният обект не е проектиран за 50 000 посетители, нито за дългосрочна консервация. Ето защо посредством Посланическия фонд за опазване на културното наследство Посолството на САЩ присъжда субсидия от 184 000 долара за консервацията, реставрацията и осъвременяване на начина на представяне на Свещарската тракийска гробница с цел да допринесе за опазване на културното богатство на България и развитието на нейната туристическа индустрия. Проектът, който е предложен и ще бъде администриран от Фондация Credo Bonum, включва експертно ремонтиране и обновяване на важни части на гробницата, както и инсталиране на професионално осветление, образователни експозиции и друга подобрена туристическа инфраструктура. Заместник-министърът на културата Амелия Гешева, археолози, включително и главният археолог на обекта проф. Диана Гергова, както и културни експерти присъстваха на обявяването на субсидията, което се състоя в главната зала на Археологическия музей в София. Този проект за опазване на културното наследство на България е последният от поредица проекти, спонсорирани от Посолството на САЩ от 2002 година до сега. Част от тях са: Kонсервация и реставрация на средновековната църква от 14-ти век „Св. Йоан Алитургетос“ в град Несебър (обектът ще бъде открит през ноември). Консервация на две християнски гробници от края на 4-ти век, преместени от централната част на София в Националния исторически музей. Консервация на тракийска гробница от 4-ти век пр.н.е. в могилата Крън II в Долината на тракийските царе. Реставрация на Куршум джамия от 17-ти век в Силистра. Консервация на антични подови мозайки от древната провинциална столица Филипополис от 3-ти век (днешен Пловдив). Консервация на библиотеката и джамията на Осман Пазвантоглу от началото на 19-ти век във Видин. Общата стойност на инвестираното от Посолството на САЩ в проекти по опазване и съхраняване на българското културно наследство е над 1 084 380 долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Посолството на САЩ ще финансира реставрацията и консервацията на античната тракийска гробница в Свещари"}
{"url": "https://trud.bg/%d0%ba%d0%be%d0%b0%d0%bb%d0%b8%d1%86%d0%b8%d0%be%d0%bd%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d1%82%d0%b5-%d0%bf/", "text": "Заседанието на лидерите на Обединени патриоти започна без участието на лидера на „Атака“ Волен Сидеров, предаде „Канал 3“. Той не е пристигнал в кабинета на зам.-шефа на групата Искрен Веселинов от ВМРО в Партийния дом, където се провежда сбирката. По-късно пусна коментар във Фейсбука си, от който стана ясно защо бойкотира събирането. „Не присъствам на Коалиционен съвет. НФСБ преди 6 дни свали политическо доверие от мен като председател на ПГ на ОП. ВМРО не взе никаква позиция по този въпрос, а мълчанието е знак на съгласие с НФСБ. При това положение няма логика да бъда на тази среща“, написа лидерът на „Атака“. Вътре са обаче само Красимир Каракачанов и Валери Симеонов. В Партийния дом са забелязани още Борис Ячев и Валентин Касабов от НФСБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Коалиционният съвет на „Обединените патриоти“ заседава без Волен Сидеров"}
{"url": "https://trud.bg/%d0%ba%d0%be%d0%bb%d0%b0-%d0%bf%d0%be%d0%bc%d0%b5%d1%82%d0%b5-%d0%bd%d0%b5%d0%bf%d1%80%d0%b0%d0%b2%d0%b8%d0%bb%d0%bd%d0%be-%d0%bf%d1%80%d0%b5%d1%81%d0%b8%d1%87%d0%b0%d1%89-%d0%bf%d0%b5%d1%88%d0%b5/", "text": "Пореден пътен инцидент с фатален край предизвика задръстване на входа на Варна откъм магистрала „Хемус“. Малко след 13,45 часа пресичащ неправилно оживения бул. „Владислав Варненчик“ пешеходец бил пометен от джип „Тойота“. 54-годишният водач шофирал в лявата лента към центъра на града и не успял да спре навреме, съобщиха от полицията. Пешеходецът издъхнал на място. Самоличността му тепърва ще се установява. Заради катастрофата районът бе отцепен за няколко часа. Шофьори заляха социалните мрежи с призиви към минувачите да не рискуват живота си, като пресичат натоварения булевард на необозначени места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Кола помете неправилно пресичащ пешеходец на входа на Варна"}
{"url": "https://trud.bg/%d0%b3%d0%b8%d0%b3%d0%b0%d0%bd%d1%82%d1%81%d0%ba%d0%b8%d1%8f%d1%82-%d0%b0%d0%ba%d1%82%d1%8c%d0%be%d1%80-%d0%bf%d0%bb%d0%b0%d0%bd%d0%b8%d0%bd%d0%b0%d1%82%d0%b0-%d0%be%d1%82-%d0%b8%d0%b3%d1%80/", "text": "Исландският тежкоатлет и актьор Тор Бьорнсон (29) сключи брак с 28-годишната Келси Хенсън.   Младоженците позираха сред красивата природа в родината на спортиста, а той обяви събитието с думите: „За мен е огромно удоволствие, че вече мога да наричам Келси Морган Хенсън моя съпруга!“ Мъжагата, който е бивш баскетболист, е висок 2 метра, а половинката му е едва 1,57 м. Келси разказва как двамата се целуват: „Той се навежда, аз се изправям на пръсти или  просто казвам: „Майната му, просто ме вдигни!“  Двамата се запознават миналата година в бар, където тя работи като сервитьорка. Хенсън е почитателка на спортиста и иска да се снима с него. Двамата много се харесват и скоро след това стават гаджета. Хафтор Бьорнсон спечели състезанието „Най-силния мъж в Европа“ за 2017 и 2018 г. Носител е и на световната титла за миналата година. В култовия сериал „Игра на тронове“ той се прочу с ролята на кръвожадния гигант Грегор „Планината“ Клигейн. Цялата галерия от снимки може да видите на  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Гигантският актьор „Планината“ от „Игра на тронове“ се ожени за миньонче (СНИМКИ)"}
{"url": "https://trud.bg/%d0%bd%d0%b5%d0%b1%d0%b5%d1%82%d0%be-%d1%81%d0%b5-%d1%81%d1%82%d0%be%d0%b2%d0%b0%d1%80%d0%b8-%d0%b2%d1%8a%d1%80%d1%85%d1%83-%d0%b4%d0%be%d0%bd%d0%b0%d1%80%d1%83%d0%bc%d0%b0/", "text": "Доскорошният любимец на феновете на „Милан“, вратарят Джанлуиджи Донарума, пое цялата тежест от загубата в дербито с „Интер“. В неделя вечер „нерадзурите“ спечелиха с 1:0 с гол в 93-ата минута, дело на Мауро Икарди. Нападателят се възползва от груба грешка на стража, излязъл неразчетено. След последния съдийски сигнал за главен виновник бе посочен именно италианският национал.  Медиите в Италия се надпреварваха кой ще постави по-ниска оценка на Донарума. Едни му писаха 4 по десетобалната система, други бяха с идея по-щедри (5,5). Сайтът „Калчомеркато“ пък направи обстоен анализ на представянето на вратаря през последната година. В материала се посочват редица решаващи грешки на 19-годишния талант, сред които такива във важни мачове срещу „Арсенал“ в Лига Европа и срещу „Ювентус“ за купата на Италия.  Старши треньорът Дженаро Гатузо отказа обаче да обвини своя страж.  „Всеки един от защитата направи грешка при гола – обясни темпераментният специалист. – Игнасио Абате пропусна да пресече паса, същото важи и за Матео Мусакио. Загубихме мача заедно, а не заради Донарума. Отстъпихме, защото нямахме необходимия кураж.“", "date": "2018.10.23", "title": " Небето се стовари върху Донарума"}
{"url": "https://trud.bg/230-%d0%ba%d0%b3-%d0%ba%d0%b0%d1%80%d1%82%d0%be%d0%bd%d0%b8-%d0%b7%d0%b0-%d1%86%d0%b8%d0%b3%d0%b0%d1%80%d0%b5%d0%bd%d0%b8-%d0%ba%d1%83%d1%82%d0%b8%d0%b8-%d1%81%d0%bf%d0%b8%d0%bf%d0%b0%d1%85%d0%b0/", "text": "Пореден случай на опит за трансфер на заготовки за цигарени опаковки от България за друга страна в ЕС е засечен от служители на Митница Лом в района на Дунав мост 2. Задържани са 230 кг картони за цигарени кутии, съобщиха от Агенция „Митници”. Заготовките са открити в края на миналата седмица при проверка на излизащ от страната микробус с шуменска регистрация, който превозвал личен багаж и 21 кашона, чието съдържание било описано като „хартия за ксерокс“. По документи „хартията“ трябвало да бъде доставена в Белгия. Проверката обаче разкрила, че кашоните са пълни с напечатани картонени листи за цигари MAYFAIR. Заради възникнали основателни съмнения , че опаковките се превозват в нарушение на регламентите на Евросъюза, те са задържани в склад на Митница Лом. Предстои да бъдат уведомени законните притежатели на търговската марка. Това е третият значим случай на задържано голямо количество заготовки за цигарени опаковки в района на Дунав мост 2 от началото на годината. Най-големият удар митничарите направиха в началото на годината, когато задържаха камион с 24 палета с общо тегло близо 8 тона. Опаковките тогава бяха за цигари на марката ,,Winston Blue”. В началото на септември пък инспектори от Митница Лом задържаха друг камион, натоварен с 16 палета с отпечатани заготовки, а общото им тегло надхвърляше 5 тона. От началото на годината досега броят на задържаните от Митница Лом опаковки за цигари, които най-вероятно са част от канал за незаконно производство на тютюневи изделия, надхвърля 2 000 000. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " 230 кг картони за цигарени кутии спипаха митничари край Дунав мост 2\t\t\t"}
{"url": "https://trud.bg/%d0%be%d0%be%d0%bd-%d0%be%d1%82-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b4%d0%be%d1%81%d0%b5%d0%b3%d0%b0-%d0%b2-%d0%b8%d1%81/", "text": "От началото на годината досега Испания е приела повече мигранти през Средиземно море, отколкото през последните три години, взети заедно, съобщи Международната организация по миграцията, цитирана от Асошиейтед прес. По данни на агенцията на ООН 45 145 мъже, жени и деца са влезли в Испания по западния Средиземноморски маршрут до 21 октомври. Това е почти половината от над 94-те хиляди мигранти, които тази година са влезли в Европа по море от Северна Африка, след като страните от Източното Средиземноморие предприеха кампания срещу миграцията, отбелязва Асошиейтед прес. Общият брой на пристигналите тази година значително е намалял в сравнение с предишните години, допълва агенцията. До същата дата миналата година са регистрирани 147 000 пристигнали, а през 2016 г. – малко над 324 000. Средиземно море продължава да е смъртоносен маршрут за мигрантите, които се опитват да влязат в Европа нелегално – регистрирани са 1857 загинали от началото на годината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " ООН: От началото на годината досега в Испания са влезли по море над 45 000 мигранти"}
{"url": "https://trud.bg/%d0%b4%d0%be%d0%bc%d1%83%d1%81%d1%87%d0%b8%d0%b5%d0%b2-%d0%be%d1%82%d0%b3%d0%be%d0%b2%d0%be%d1%80%d0%b8-%d1%80%d1%83%d1%81%d0%b5%d0%b2-%d0%ba%d0%be%d0%bd%d1%82%d1%80%d0%b8%d1%80%d0%b0/", "text": "Часове след като Гриша Ганчев и Спас Русев, собственици на ЦСКА и „Левски“, призоваха ДАНС и прокуратурата да разследват българското първенство по футбол, в дискусията се включи и колегата им от „Лудогорец“ Кирил Домусчиев. Босът на „орлите“ отговори остро на двамата, като призова реферите да бъдат оставени на мира. „Изумяват ме словесните атаки на двамата собственици на грандовете – каза Домусчиев. – Г-н Русев, не Ви ли стигнаха 90 минути да вкарате гол, та опряхте до едната минута повече продължение?! Докато гледахте как е направена козирката на “Лудогорец Арена”, явно сте пропуснали да видите как Милош Цветкович едва не откъсна крака на Натанаел. На подобен мач на любимия Ви клуб – „Челси“, съдията със сигурност щеше да вдигне червен картон. Моля, концентрирайте се върху вашите проблеми – игра, селекция и козирка. Съдиите са удобно оправдание! Оставете реферите на мира, както прави „Лудогорец“ дори когато е ощетен.“ Спас Русев не се забави и отговори. „Фокусът на въпросите, които повдигнах за дългогодишните очевидни проблеми в българския футбол, съдийство и феърплей, беше изместен към личностни нападки, подкрепени с известна доза сарказъм и ирония, които изглежда са продиктувани от факта, че конкретни личности се припознават в моите думи – каза „синият“ бос. – Отказът да се дискутира феърплеят и съдийството показва, че живеем в два паралелни свята, единият от които е перфектен, но в който ние не живеем.“  ", "date": "2018.10.23", "title": " Домусчиев отговори, Русев контрира"}
{"url": "https://trud.bg/%d0%b3%d1%80%d0%b0%d0%b4%d1%81%d0%ba%d0%b8-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%bd%d0%b0%d1%82%d1%80%d1%83%d0%bf%d0%b0-2/", "text": "За по-малко от два месеца общинското предприятие „Градски транспорт“във Варна натрупа 2 млн. лева задължения, посочи изпълнителният директор инж. Злати Златев. 10% на сто от загубите се дължат на мащабните ремонти и задръствания в града, обясни той. 30 на сто са се вдигнали всички разходи за поддръжка и гориво спрямо тези преди 10 години. Средно по 15-20 минути са закъсненията на автобусите спрямо разписанието заради тапите в движението, посочи Златев на заседание на постоянната комисия по транспорт към ОбС. В момента има остър дефицит на шофьори, търсят се поне 30. Въпреки безплатното обучение, което предлага дружеството, са се появили само двама кандидати. За първи път от 6 години насам на персонала на предприятието не са изплатени в срок целите заплати, а само 80 на сто. В Комисията по транспорт постъпиха оплаквания, че по 10-те линии с електронен билет по проекта“Интегриран градски транспорт“ валидаторите в повечето автобуси не работят и контрольори късат ново билетче и таксуването излиза на пътниците двойно. Също заради задръствания, ремонти и невъзможност да изпълняват навреме услугата от независимия синдикат на таксиметровите шофьори „Авто 94“ поискаха намаляване на алтернативния данък, който се определя от ОбС, от 690 на 300 лева. Комисията по транспорт, след като отряза вече жълтите коли и отказа да им вдигне минималните тарифи за пробег, сега изпрати искането им за намаляване на данъка в комисията по финанси. Срокът за корекцията на налога е до 31 октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " „Градски транспорт“ във Варна натрупа 2 млн. лева дългове"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8%d0%bd%d1%8a%d1%82-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%be%d0%b3%d1%80%d0%b0%d0%b1%d0%b8%d0%bb-%d0%b8-%d0%bf%d1%80%d0%b5%d0%b1%d0%b8/", "text": "Съдът прие, че са налице основанията и уважи искането на Окръжна прокуратура-Плевен, като взе мярка за неотклонение „задържане под стража“ по отношение  , извършил при условията на  , съобщиха от пресслужбата на държавното обвинение. Прокуратурата е привлякла Б.С. в качеството на обвиняем за това, че на 21.10.2018 г. в гр.Славяново, област Плевен, при условията на опасен рецидив, отнел чужди движими вещи – парична сума в размер на 120 лева от владението на Г. В. на 82 години, с намерение противозаконно да ги присвои, като за това е употребена сила – престъпление по чл.199, ал.1,т.4 вр. с чл.198, ал.1 от НК. За извършеното престъпление законът предвижда наказание лишаване от свобода от 5 до 15 години лишаване от свобода, като съдът може да постанови и конфискация до една втора от имуществото на виновния. Под ръководството на Окръжна прокуратура – Плевен действията по разследването продължават.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Циганинът-рецидивист, ограбил и пребил 82-годишен дядо в Славяново, остава в ареста"}
{"url": "https://trud.bg/%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%b7%d0%b0%d0%ba%d0%be%d0%bd%d0%be%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d1%85%d0%be%d1%80%d0%b0/", "text": "Обсъждането на законопроекта за хората с увреждания, внесен от Министерския съвет на 18 октомври 2018 г., ще бъде включено за първо гласуване в седмичната програма на Народното събрание. След постъпването на проекта в парламента председателят на Народното събрание Цвета Караянчева го разпредели за разглеждане от Комисията по труда, социалната и демографската политика, от Комисията по регионална политика, благоустройство и местно самоуправление, Комисията по здравеопазването, от Комисията по икономическа политика и туризъм, от Комисията по бюджет и финанси и от Комисията по взаимодействието с неправителствените организации и жалбите на гражданите. Тази седмица комисиите ще разгледат на първо четене законопроекта, който ще бъде включен като точка първа на заседанието на Народното събрание на 26 октомври 2018 г. Тази седмица ще бъдат обсъдени на първо четене и двата законопроекта за личната помощ, внесени от народни представители от ПГ на ПП ВОЛЯ и от ПГ „БСП за България“. Предвижда се те да бъдат точка втора на петъчното пленарно заседание, съобщават от НС. С приоритетното обсъждане на законопроектите за хората с увреждания и за личната помощ Народното събрание ще изпълни поетия ангажимент да ги разгледа във възможно най-кратък срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Обсъждането на законопроекта за хората с увреждания ще бъде включено в седмичната програма на НС"}
{"url": "https://trud.bg/%d0%bd%d0%b0%d1%88%d0%b5-%d0%bc%d0%be%d0%bc%d0%b8%d1%87%d0%b5-%d0%b8%d0%b7%d0%bc%d1%8a%d1%87%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0-%d0%bd%d0%b0-%d0%b1%d0%be%d1%80%d0%b1%d0%b0/", "text": "София Георгиева създаде доста проблеми на трикратната европейска шампионка Петра Оли (Финландия) на старта в категория до 65 кг от световното по борба в Будапеща. Битката завърши 4:4 и победата бе дадена на скандинавката, макар че нашето момиче взе последна точка. Според новия регламент предимство при отчитането има повечето точки, направени с по-голяма стойност, а Оли бе направила два пъти по 2 т. Все пак остава надеждата Петра да победи и на полуфинала, който е по-късно тази вечер, за да изтегли София в репешажите за бронза.  Виктория Бобева (68) също загуби на четвъртфиналите след туш от Ала Черкесова (Украйна), трета на Евро 2017.", "date": "2018.10.23", "title": " Наше момиче  измъчи шампионка на борба"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0-%d1%81%d0%b8%d0%bb%d0%b5%d0%bd-%d1%84%d0%b8%d0%bd%d0%b0%d0%bb-%d0%bd%d0%b0-%d1%81%d0%b5%d0%b7%d0%be%d0%bd/", "text": "Григор Димитров призна, че е през сезона не е могъл да покаже най-доброто от себе си, но е амбициран да завърши годината силно. „Ще опитам да се раздам, ще покажа че все още съм способен“, заяви първата ни ракета.  Утре той излиза в първи мач срещу Михаил Кукушкин (Казахстан) на тенис турнира във Виена с награден фонд 2,8 млн. евро. За момента българинът изостава от съперника си с 1:2 победи в двубоите помежду им.  При успех асът ни ще срещне Андрей Рубльов (Русия).  За последно Димитров игра на турнира в Пекин преди две седмици, където отпадна във втория кръг. А след мача стана ясно, че е получил травма в глезена.  „Нуждаех се не само от почивка, но и от рехабилитация – продължи той. – Изкълчих глезен, имаше доста неща, с които се справях. Сега се чувствам добре. За мен ще е лично предизвикателство да завърша сезона силно.“  И може годината да не бе силна за Григор, във финансов аспект при него няма сътресения. Преди ден българинът стана рекламно лице на американския гигант „American Express“, известен с кредитни карти и бизнеса си с пътнически чекове. Компанията извършва около 24% от общия обем на транзакциите в долари в Щатите, което е най-висок дял за подобна компания, издаваща карти.", "date": "2018.10.23", "title": " Григор преследва силен финал на сезона"}
{"url": "https://trud.bg/%d0%b0%d0%bd%d1%82%d0%b8%d0%bc%d0%b0%d1%84%d0%b8%d0%be%d1%82-%d0%bf%d0%be%d0%b4-%d0%bf%d1%80%d0%b8%d0%ba%d1%80%d0%b8%d1%82%d0%b8%d0%b5-%d0%b5-%d0%ba%d1%83%d0%bf%d0%b8%d0%bb-%d1%84%d0%b0%d0%bb%d1%88/", "text": "Специализираният съд остави за постоянно в ареста Иван Тодоров, Димитър Ангелов, Петър Манев и украинеца с българско гражданство Александър Крихтин по обвинение за участие в организирана престъпна група, която произвеждала и разпространявала фалшиви банкноти в евро и долари. Бандата беше разбита на 20 октомври и е действала десет месеца. В спецсъда днес стана ясно, че служител на ГДБОП под прикритие е сключил четири сделки и е купил фалшиви пари, които били изработени в   на хотел „Катилена“ в Слънчев бряг. Иван Тодоров и Александър Крихтин са били задържани на място в подземния гараж, където е била печатницата. Ръководител и мозък на групата бил пловдивчанинът Иван Тодоров, който произвеждал и пласирал фалшивите банкноти. Димитър Ангелов предоставил собствено помещение в Пловдив, където се съхранявали материали, нужни за печатането на банкнотите и като печатар по професия оказал съдействие за подготовката на защитната лента и водния знак. Петър Манев пък е участвал в разпространението на фалшивите пари и поръчал от САЩ през интернет сайт машини за топъл печат, които групата използвала. Александър Крихтин е държал хотела, в който е била базирана нелегалната печатница. Единствено Иван Тодоров е бил осъждан през 2006 г. за подобно престъпление, но е реабилитиран. Според съда има достатъчно доказателства, сред които свидетелски показания, показания на агенти от ГДБОП и СРС, които още не са приложени по делото и всички те уличават четиримата задържани в участие в групата. Има данни и че Петър Манев е пътувал до Сърбия с Иван Тодоров, където продал фалшиви евро и долари на сърби, но банкнотите менте били задържани. Пред спецсъда Манев се оправда с това че работи на рецепция във фитнес в Пловдив, от 11 години познава Тодоров като редовен клиент и му направил услуга, като поръчал машините през интернет сайт, защото имал регистрация и дебитна карта, но заяви че никога не е пътувал с него до Сърбия. Обясни също така, че машината за топъл печат била поръчана, за да я използва за рекламни материали като химикалки и запалки. Според съда обаче има достатъчно доказателства, че машината е печатала фалшиви пари. Спецсъдът прецени, че няма опасност четиримата да се укрият, но може да извършат друго престъпление, ако бъдат освободени. Решението не е окончателно и може да бъде обжалвано на 1 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Антимафиот под прикритие е купил фалшиви пари за разбиване на бандата зад най-голямата печатница за евро и долари менте\t\t\t"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b8%d1%8f%d1%82-%d0%b0%d0%b2%d1%82%d0%be%d0%ba%d1%80%d0%b0%d0%b4%d0%b5%d1%86-%d1%81%d0%b2%d0%b5%d1%82%d0%be%d1%81%d0%bb%d0%b0%d0%b2-%d0%bf%d0%b5/", "text": "Издирваният за автокражби Светослав Петков, с прякор Лъвицата, се е предал на полицият, съобщиха от пресслужбата на МВР. На 25 септември т.г., непосредствено след извършено от него и негов  удари патрулен автомобил. По случая бе образувано досъдебно производство, а мъжът- обявен за общодържавно издирване. Тази сутрин той се е предал доброволно в ГД „Национална полиция“. На мъжа е повдигнато обвинение по чл. 346, ал. 2, т. 1 и т. 4, вр. ал. 1, вр. чл. 20, ал 2. Работата по случая продължава под надзора на Софийска районна прокуратура.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Издирваният автокрадец Светослав Петков – Лъвицата се е предал в полицията"}
{"url": "https://trud.bg/%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc%d1%8a%d1%82-%d0%b7%d0%b0-%d1%82%d0%be%d0%ba-%d0%be%d1%82-%d1%81%d0%bc%d0%b5%d1%82-%d0%b5-%d0%bf%d1%80%d0%b5%d0%b4-%d0%bf%d1%80%d0%be%d0%b2/", "text": "Новият завод за електроенергия от боклук ще спести 6% от сметките за парно  Пред провал е идеята Столичната община да се допита с референдум до Софиянци за това дали да вземе кредит за 67 млн. евро, за да изгради инсталация за изгаряне на преработен отпадък в „ТЕЦ София“. Комисиите по екология и финанси към Столчния общински съвет днес отхвърлиха предложението на 15 съветници за провеждането на допитване по въпроса. Водещата комисия, тази по самоуправнеие, ще гледа темата утре. За референдум са общински съветници от Политическа група 5, БСП и ДСБ. Мотивите им са, че управляващите не са предложили по-ефективни и екологични варианти за инсталация и с изграждането на новия завод ще се стигне до ново замърсяване в града. „Този тип инсталация е доказал във времето своята екологосъобразност и енергийна ефективност. 94% е капацитета на енергийна ефективност на проекта. С подмяната на един от котлите на “Топлофикация“ при изграждане на новата инсталация, ние модернизираме базата на тази инсталация и оттам имаме екологично въздействие като намаляване на фините прахови частици на годишна база с 2,6% и намаляване на азотните оксиди с 4,6% и въглеродните оксиди с 2%“, защити проека шефката на екокомисията в СОС Лорита Радева. Тя съобщи, че екокомисията отхвърлила референдума с основанието за незаконосъобразност и на трите зададени въпроса. „По Закона за прякото участие на гражданите се казва, че общинския бюджет е извън кръга на темите, които могат да са обект на месен референдум. Вторият ни аргумент е, че Закона за общинския дълг предвижда две възможности за вземане на решение по отношение поемане на общински дълг. Едната е с гласуване на повече от половината от общинските съветници, другата е чрез провеждане на местен референдум. Столичният общински съвет през май, със свое решение с 36 гласа „за“ подкрепи поемането на дълга, т.е. ние вече сме използвали правната възможност на Закона за общинския дълг. Това в нашето тълкуване води до становището, че въпроса в референдума относно дълга е незаконосъобразен“, каза Радева. „По отношение на въпроса с разполагането на площадката. През 2016 г. Столичният общински съвет, включително с гласовете на голяма част от подписалите доклада за референдума, одобри Подробния устройствен план за разполагане на площадката както е сега по процедура. Нямам никакво основание да си мисля, че колегите тогава не са осъзнавали какво правят и са гласували по един начин тогава, а сега-по друг“, допълн Радева. Един референдум би струвал на гражданите 1,4 млн. лв., изчисли столичният зам.-кмет Дончо Барбалов. Проектът на общината е за 157 млн. евро, които включват 91 млн. евро безвъзмездно финансиране от Европейския съюз, и 67 млн. евро кредит от Европейската инвестиционна банка. С тях в ТЕЦ София ще се изгради инсталация за изгаряне на полученото в завода за преработване на боклук в с. Яна РДФ гориво. То ще се използва от „Топлофикация София“ вместо газ, с което дружеството ще спестява 15 млн. лв. годишно. Ако в момента действаше инсталацията цената на парното щеше да е с 6% по-ниска сравнение с настоящата. Така с 92 лв. по-малко сметки годишно би блащал собственика на апартамент от 60 кв. м. твърдят от „Топлофикация“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Референдумът за ток от смет е пред провал\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%80%d0%be%d1%82%d0%b8%d0%b2-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%b2%d0%b0%d0%bb%d0%b5/", "text": "Кабинетът си върши работата, оставката на Валери Симеонов означава да падне правителството. Това каза вицепремиерът и лидер на ВМРО Красимир Каракачанов след Коалиционен съвет на „Обединени патриоти“. „Изразих моето становище пред г-н Симеонов. Той дълго и нашироко обясни какво е искал да каже и че не е имал предвид да обижда майките. Какво означава оставката на един вицепремиер – падане на правителството. Вчера бях много впечатлен от факта, че г-жа Корнелия Нинова ме призова аз да бъда човекът, който да свали правителството, искайки оставката на Валери Симеонов“, коментира Каракачанов. Според него, ако Симеонов подаде оставка ДПС и БСП ще се върнат на власт и ще трябва да се разчита на Веселин Марешки. „За мен това не е алтернатива. Г-н Симеонов малко по-внимателно трябва да подбира думите, с които се изразява. Аз лично не бих използвал подобни думи. За мен това не е решение. Много по-важно е, че правителството си върши работата. Ние говорим за майките на деца с увреждания, но бюджетът от 270 млн. лв. за хората с увреждания се увеличава с 60%. Правителството си е свършило работата и продължава да я върши“, допълни Каракачанов. Лидерът на „Атака” Волен Сидеров не присъства на Коалиционния съвет на „Обединени патриоти“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                      ", "date": "2018.10.23", "title": " Каракачанов против оставката на Валери Симеонов"}
{"url": "https://trud.bg/%d0%bf%d1%80%d0%b8%d1%80%d0%be%d0%b4%d0%be%d0%b7%d0%b0%d1%89%d0%b8%d1%82%d0%bd%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f-%d0%bc%d0%be%d0%bd%d1%82%d0%b8%d1%80%d0%b0/", "text": "Къщички за прилепи и бързолети монтираха от „Зелени Балкани” на сградите на Областна администрация Стара Загора и на Регионалната инспекция по околната среда и водите. Кампанията „Диви съседи” цели повече граждани да научат за наличието на защитени видове, обитаващи сградите. Хиляди бързолети и прилепи обитават фугите на панелните блокове. При санирането на сградите, не само се унищожават техните убежища, но ако това се извършва през периодите на отглеждане на малките или когато прилепите спят зимен сън, това е причина за буквалното зазиждане на хиляди живи животни” – съобщиха от „Зелени Бакани”. Те добавиха, че прилепите и бързолетите освен, че са защитени видове, те са и полезни, защото се хранят с вредители и насекоми. Поставянето на първите къщички за прилепи и бързолети в град Стара Загора цели именно демонстриране на нуждата от решаване на този проблем, както и изостряне на общественото внимание по тази важна тема. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Природозащитна организация монтира къщички за прилепи и бързолети"}
{"url": "https://trud.bg/%d0%ba%d1%83%d0%b1%d1%80%d0%b0%d1%82-%d1%89%d0%b5-%d0%b1%d0%b8%d0%b5-%d0%bd%d0%be-%d0%b2-12-%d1%80%d1%83%d0%bd%d0%b4%d0%b0-%d1%81%d0%bc%d1%8f%d1%82%d0%b0-%d0%b2%d0%b0%d0%bb%d1%83%d0%b5%d0%b2/", "text": "Кубрат Пулев ще бие по точки, но мачът ще продължи 12 рунда, прогнозира бившият световен шампион Николай Валуев.  „Пулев е добър, но и съперникът му не е по-лош – казва руснакът, който завърши кариерата си в профибокса с 50 победи и само две загуби. – Развитие очаквам след 6-ия рунд. В супертежка категория винаги има щастлив удар, но по точки, мисля, че Пулев ще спечели. Струва ми се, че българинът изглежда по-добре в последно време. Боят ще бъде много интересен.“  Кобрата ще срещне британеца Хюи Фюри в събота в „Арена Армеец“. А победителя от сблъсъка ще стане официален претендент за пояса на Международната боксова федерация (IBF), който се държи от Антъни Джошуа (Великобритания).  Палми Ранчев, доскорошен треньор в националния ни отбор, обаче изказа опасения. „Хюи Фюри е много опасен и неудобен – смята той. -Кобрата не е играл от доста време и ако не покаже най-добрата си форма, ще има проблеми. Двамата имат идентични стилове. Фюри е бърз, а Кубрат е по-твърд.“  Същевременно Ули Вегнер, треньор на Пулев, изрази увереност, че българинът ще стане световен шампион. „За мен Кубрат е предизвикателство“, признава 72-годишният специалист.", "date": "2018.10.23", "title": " Кубрат ще бие,  но в 12 рунда, смята Валуев"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82/", "text": "Три автомобила се удариха при верижна катастрофа в центъра на Пловдив, съобщи БТВ. Инцидентът е станал малко преди 16:30 ч. на кръстовището на бул „Руски“ и ул. „Янко Сакъзов“. Пострадали са трима. Засега няма данни за тежки наранявания. Катастрофата предизвика задръстване във вечерния час-пик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Трима души пострадаха при верижна катастрофа в центъра на Пловдив"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b1%d1%81%d0%bf-%d0%b8%d1%81%d0%ba%d0%b0-%d0%b8%d0%b7%d1%81%d0%bb%d1%83%d1%88%d0%b2%d0%b0%d0%bd%d0%b5-%d0%bd/", "text": "„В деловодството на НС внесохме искане за изслушване на Валери Симеонов утре, като първа точка от дневния ред на парламентарното заседание. Оттук нататък БСП е в стройна и бърза организация по подготовка за предсрочни избори. Максимално бързо ще провеждаме срещи за „Визия за България”, за да я конкретизираме и превърнем в конкретна предизборна програма и ангажименти, ясни и категорични обещания към хората, които ще станат действия”. Това каза лидерът на БСП Корнелия Нинова за действията, от страна на левицата, заради кризата в правителството, съобщиха от пресслужбата на партията. „През годините, с Бойко Борисов сме били сериозни политически опоненти. Не мога да не призная, че през това време е изглеждал като човек, който владее ситуацията, има всякакви механизми да овладява всякакви кризи. Сега за първи път ми изглежда безсилен и безпомощен, като премиер, да реши проблема.” Така тя коментира отказа на вицепремиера Валери Симеонов да подаде оставка. Корнелия Нинова припомни, че досега Борисов е прехвърлял проблемите на Красимир Каракачанов и на Волен Сидеров. „Това не е нито лидерско, нито премиерско. Когато държавата ти е в такава криза и обществото е настръхнало, изглежда зле да си безсилен и да не можеш да се справиш със ситуацията. Да се внушава, че цялата конструкция и бъдеще на правителството виси на оставката на Симеонов, е израз на пълно безсилие и е тревожно за България”, каза още тя. Нинова припомни думите на премиера, че ако вицепремиерът подаде оставка, щяло да настане хаос и коментира, че по-голям хаос от този, в момента, няма как да настане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.23", "title": " Корнелия Нинова: БСП иска изслушване на Валери Симеонов"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-39/", "text": "1. ПРОЕКТ НА РЕШЕНИЕ ЗА СЪЗДАВАНЕ НА ПРОФИЛИ НА АДМИНИСТРАТИВ¬НИТЕ ОРГАНИ В СИСТЕМАТА ЗА СИГУРНО ЕЛЕКТРОННО ВРЪЧВАНЕ, ПОД¬ДЪРЖАНА ОТ ДЪРЖАВНА АГЕНЦИЯ „ЕЛЕКТРОННО УПРАВЛЕНИЕ“.  Внася: заместник министър-председателят 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ВЛАДИМИР ПЕНЕВ С ОРДЕН „СВ. СВ. КИ¬РИЛ И МЕТОДИЙ” ОГЪРЛИЕ.  Внася: министърът на културата 3. ПРОЕКТ НА РЕШЕНИЕ ЗА ОДОБРЯВАНЕ НА СПИСЪК С ПРИОРИТИЗИРАНИ ИСКАНИЯ ОТ 2018 Г. ЗА ПОЛУЧАВАНЕ НА ПОДКРЕПА ПО ПРОГРАМАТА НА ЕВРОПЕЙСКИЯ СЪЮЗ ЗА ПОДКРЕПА НА СТРУКТУРНИ РЕФОРМИ.  Внася: министърът на финансите 4. ДОКЛАД ЗА ОДОБРЯВАНЕ НА ОТЧЕТ ЗА НАПРЕДЪКА КЪМ 29 СЕПТЕМВРИ 2018 Г. В ИЗПЪЛНЕНИЕТО НА МЕРКИТЕ, ОДОБРЕНИ С РЕШЕНИЕ № 411 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА ПЛАН ЗА ДЕЙСТВИЕ С МЕРКИ, АДРЕСИРАЩИ ОСНОВНИТЕ ПРОБЛЕМНИ ОБЛАСТИ, ВЪЗПРЕПЯТ¬СТВАЩИ НАРАСТВАНЕТО НА ИНВЕСТИЦИИТЕ, УТВЪРДЕНИ С РЕШЕНИЕ № 617 НА МИНИСТЕРСКИЯ СЪВЕТ ОТ 2015 Г.  Внася: министърът на финансите 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ПРОМЕНИ ПО БЮДЖЕ¬ТА НА МИНИСТЕРСТВОТО НА ФИНАНСИТЕ ЗА 2018 Г. ВЪВ ВРЪЗКА С УВЕЛИ¬ЧАВАНЕ КАПИТАЛА НА ТЪРГОВСКО ДРУЖЕСТВО И ПРОЕКТ НА РЕШЕНИЕ ЗА УВЕЛИЧАВАНЕ КАПИТАЛА НА „ФОНД МЕНИДЖЪР НА ФИНАНСОВИТЕ ИНСТРУМЕНТИ В БЪЛГАРИЯ“ ЕАД.  Внася: министърът на финансите 6. ПРОЕКТ НА РЕШЕНИЕ ЗА ИЗПЪЛНЕНИЕ ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „УЗУНОВА И СЕИД СРЕЩУ БЪЛГАРИЯ“ (ЖАЛБА № 2866/13), „САПУНДЖИЕВ СРЕЩУ БЪЛГАРИЯ“ (ЖАЛБА № 30460/08), „БОЯН ГОСПОДИНОВ СРЕЩУ БЪЛГАРИЯ“ (ЖАЛБА № 28417/07), „БОЯДЖИЕВА И „ГЛОРИЯ ИНТЕРНЕШЪНЪЛ ЛТД ЕООД СРЕЩУ БЪЛГАРИЯ“ (ЖАЛБИ № 41299/09 И 11132/10) И „АЛЕКСАНДЪР СЪБЕВ СРЕЩУ БЪЛГАРИЯ“ (ЖАЛБА № 43503/08).  Внася: министърът на правосъдието 7. ПРОЕКТ НА РЕШЕНИЕ ЗА ОДОБРЯВАНЕ УЧАСТИЕТО НА РЕПУБЛИКА БЪЛ¬ГАРИЯ КЪМ СЪВМЕСТНОТО ПРЕДПРИЯТИЕ ЗА ЕВРОПЕЙСКИ ВИСОКОПРО¬ИЗВОДИТЕЛНИ ИЗЧИСЛИТЕЛНИ ТЕХНОЛОГИИ.  Внася: министърът на образованието и науката 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗ¬БИРАТЕЛСТВО ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО МЕЖДУ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИ¬КА БЪЛГАРИЯ И МИНИСТЕРСТВОТО НА ОБРАЗОВАНИЕТО НА РЕПУБЛИКА АЗЕРБАЙДЖАН.  Внася: министърът на образованието и науката 9. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ¬КА БЪЛГАРИЯ В НЕФОРМАЛНОТО ЗАСЕДАНИЕ НА МИНИСТРИТЕ ПО ЕНЕР¬ГЕТИКА НА ЕВРОПЕЙСКИЯ СЪЮЗ, ПРОВЕДЕНО НА 17 И 18 СЕПТЕМВРИ 2018 Г. В ЛИНЦ.  Внася: министърът на енергетиката 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ¬КА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙ¬СКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО ОТ 23 ДО 25 СЕП¬ТЕМВРИ 2018 Г. ВЪВ ВИЕНА.  Внася: министърът на земеделието, храните и горите 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ¬КА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 2 ОКТОМВРИ 2018 Г. В ЛЮКСЕМБУРГ.  Внася: министърът на финансите 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ¬КА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 9 ОКТОМВРИ 2018 Г. В ЛЮКСЕМБУРГ.  Внася: министърът на околната среда и водите 13. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „ЗЛАТНИ ПЯСЪЦИ“, ОБЩИНА ВАРНА, ОБЛАСТ ВАРНА.  Внася: министърът на туризма 14. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СОЗОПОЛ – ЦЕНТРАЛЕН“ ОБЩИНА СОЗОПОЛ, ОБЛАСТ БУРГАС.  Внася: министърът на туризма 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА БЪЛГАРСКАТА НАРОДНА БАНКА.  Внася: министърът на финансите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ.  Внася: заместник министър-председателят по обществения ред и сигурността и министър на отбраната АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Вижте какво ще решава Министерският съвет утре, 24 октомври 2018"}
{"url": "https://trud.bg/%d0%bf%d0%be-%d0%bd%d0%b0%d1%81%d1%82%d0%be%d1%8f%d0%b2%d0%b0%d0%bd%d0%b5-%d0%bd%d0%b0-%d0%ba%d0%bc%d0%b5%d1%82%d0%b0-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%bf%d0%be%d1%87%d0%b8%d1%81/", "text": "Кметът на Благоевград д-р Атанас Камбитов разпореди почистването на детските площадки да бъде извършвано рано сутрин, както през работните, така и през почивните дни. Целта е местата за игра да бъдат в приветлив вид за децата и техните родители през целия ден. Служители на общинска фирма „Биострой“ имат ангажимента да почистват съоръженията и пясъчниците още от 7.00 часа сутринта. Продължава и отремонтирането на детските площадки, там, където е необходимо. Община Благоевград апелира жителите при забелязване на нередности да сигнализират на „горещия телефон“ 073/88 44 34. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " По настояване на кмета Камбитов! Почистването на детските площадки – приоритетно"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%b5%d1%82%d0%b8%d0%bc%d0%b0-%d0%bf%d1%80%d0%b8-%d1%81%d0%bf%d0%b5%d1%86%d0%b0%d0%ba%d1%86%d0%b8%d1%8f-%d0%b7%d0%b0-%d0%bd%d0%b5%d0%b7/", "text": "Образувани са 10 бързи производства, петима души са задържани, наложени са 7 акта и 7 глоби при проведената в понеделник спецакция за незаконен дърводобив в община Сухиндол. Операцията бе с участието на служители от отдел „Охранителна полиция“ при Областната дирекция на МВР – Велико Търново, РУ – Павликени и РДГ – Велико Търново. Проверени са били 18 автомобила, 38 граждани и 11 жилища. Съставени са 7 констативни протокола по Закона за горите, 7 акта, от тях 4 по Закона за движение по пътищата, 2 по Закона за българските лични документи и един по Закона за гражданската регистрация, наложени са 7 глоби по фиш. Образувани са 10 бързи производства – 7 за съхранение на незаконно добити от другиго дърва за огрев, без горска марка. Установените количества възлизат на около 47 пространствени куб. м. Други три бързи производства са образувани за превозване с каруци на незаконно добита дървесина. В хода на акцията са установени три каруци, превозващи по около 0,5 куб. м. дърва за огрев, без горска марка и разрешително за превоз. Изяснено е, че дървата са незаконно отнети от района на ябълкова градина в близост до с. Върбовка. Спецакциите срещу незаконния добив на дървесина ще продължат и в други общини на територията на ОДМВР – В. Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Задържаха петима при спецакция за незаконна дървесина в Търновско\t\t\t"}
{"url": "https://trud.bg/76-%d0%bc%d0%b0%d1%88%d0%b8%d0%bd%d0%b8-%d1%89%d0%b5-%d1%87%d0%b8%d1%81%d1%82%d1%8f%d1%82-%d0%bf%d1%8a%d1%82%d0%b8%d1%89%d0%b0%d1%82%d0%b0-%d0%b2-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b0/", "text": "550-те км републикански пътища от І, ІІ и ІІІ клас, които минават през Сливен и областта, ще бъдат почиствани през зимата от 76 машини, съобщиха от областната администрация след проведеното разширено заседание за зимната подготовка. Сред специализираната техника има 19 снегорина, 4 роторни снегорина, 27 пясъкоразпръсквача, 6 влекача. Срокът за проверка на техниката е последните два дни на октомври. Но 12 от машините вече са в готовност заради прогнозите за снеговалежи в планинските райони. Към момента са налични 70 на сто от планираните 3100 тона инертни материали, 1700 тона сол и 35 тона химични вещества, останалите ще бъдат набавени след проверките. Фирмите, които през минали сезон се грижиха за зимната поддръжка в областта, ще отговарят за почистване и в периода от 1 ноември 2018 до 31 март 2019 година. „Пътно поддържане“ ще почиства пътищата, а „Магистрали 2014“ – сливенският участък на автомагистрала „Тракия“. „Целта на заседанието бе да се докладва за създадената до момента организация и ако има затруднения, да се определят сроковете за отстраняването им“, каза областният управител Чавдар Божурски. Просеките в горските масиви в природен парк „Сините камъни“, както и в частните гори, са прочистени от Горското стопанство в Сливен, със съдействието на „Басейнова дирекция“. От енергото са санирали участъци с ел.съоръжения, които са били в предаварийно състояние. Работата по прочистването продължава в Котленския планински район. Училищата, детските и здравни заведения са заредени с гориво. До седмица ще има доставка на горива в училището в котленското с. Ябланово и в гимназията по електротехника в Сливен, където процедурите са се забавили. Областните дирекции на МВР в Сливен и Търговище ще координират действията си в Котленския проход, който преминава и през двете територии, при усложнена зимна обстановка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " 76 машини ще чистят пътищата в Сливенска област"}
{"url": "https://trud.bg/%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb%d0%b8-%d1%81%d0%b0-%d0%bd%d0%b0%d0%bc%d0%b5%d1%80%d0%b8%d0%bb%d0%b8-%d0%b2%d0%b5%d1%89%d0%b8-%d0%bd%d0%b0-%d1%85%d0%b0%d1%88%d0%be%d0%b3/", "text": "Следователи са намерили два куфара, съдържащи лични вещи на убития саудитски журналист Джамал Хашоги при обиск на автомобил на саудитското консулство, предаде турската частна телевизия СиЕнЕн-Тюрк. Очевидец е казал пред Ройтерс, че саудитски екип е придружавал турските следователи, докато те извършвали обиска на автопаркинга в истанбулския квартал Султангази, където колата беше намерена. Измежду вещите в автомобила, който е с дипломатически номера, са били открити компютър и документи, за които се твърди, че са на журналиста. Екипите са прекъснали до утре сутринта дейностите по претърсването на колата.  В рамките на разследването се проверяват също записите от охранителните камери. Установено е, че на 18 октомври автомобил с дипломатически номер е влязъл в паркинга и след известен престой там е напуснал. Хашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Следователи са намерили вещи на Хашоги в обискиран дипломатически автомобил"}
{"url": "https://trud.bg/%d1%80%d0%be%d0%b1%d0%be%d1%82%d0%b8-%d1%80%d0%b8%d1%82%d0%b0%d1%85%d0%b0-%d1%84%d1%83%d1%82%d0%b1%d0%be%d0%bb-%d0%b2-%d0%bb%d0%be%d0%bc/", "text": "Шампионат по футбол между роботи, проведоха ученици от Лом. Инициативата е на учители и възпитаници от Профилираната гимназия „Найден Геров” в крайдунавския град и целта й е да повиши интереса към програмирането сред децата и младите хора. Турнирът между високотехнологичните ритнитопковци се проведе в три ломски училища ПГ „Найден Геров” и основните школа „Никола Първанов” и „Константин Фотинов”. Мачовете събраха множество зрители, които се превърнаха и в конструктори и треньори на робоиграчите. С помощта на ученици от клубовете по роботика феновете проектираха и сглобяваха идеалните според тях футболист и вратар, изпробваха качествата им и коригираха поведението им на терена. Мачовете протичаха с полувремена по 10 минути в които, роботите биеха дузпи до победа на единия отбор. „Състезанията бяха много интересни и за участници, и за зрители и, надявам се, ще повишат интереса към роботиката и ще увеличат броя на децата, които искат да се занимават с програмиране. Шампионатът доказа, че роботиката и програмирането освен високотехнологични дейности са и много забавни занимания!”, каза преподавателят в ПГ „Н. Геров” Данаил Трайчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.23", "title": " Роботи ритаха футбол в Лом"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%ba%d1%8a%d0%bc-%d0%ba%d0%b0%d0%bc%d0%b0%d1%80%d0%b0%d1%82%d0%b0-%d0%bd%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d0%b8%d1%82%d0%b5-%d0%b1%d1%81/", "text": "„Камарата на строителите има нашата пълна подкрепа за развитието на българската икономика и българските фирми. Готови сме да обсъдим и внесем в Народното събрание разумните предложения за поправки в Закона за обществените поръчки. Искаме гаранции за увеличаване на заплатите на работниците.“ Това каза председателят на НС на БСП Корнелия Нинова пред журналисти след среща с представители на КСБ. Тя добави, че БСП иска да смени модела, наложен, включително и в строителството. „Модел, в който се нарушават всякакви закони и правила, и един човек определя- кой да влиза и кой да излиза от обществена поръчка. Модел, в който строителният бранш е принуден да връща пари от обществени поръчки, за да си спечели благоволението на управляващите, трябва да бъде сменен веднъж завинаги“, коментира Нинова. Лидерът на левицата каза още, че БСП е готова, с всички сили, да помогне за осигуряване на кадрите в строителството, защото има остър кадрови проблем. „Затова с политики ще подпомогнем фирмите, за да обучават кадри. От наша страна, браншът има и гаранции, че когато БСП управлява, ще има правила, еднакви за всички, няма да има привилегировани фирми, близки до властта, няма да им се извиват ръцете да плащат комисионни и рушвети“, заяви Нинова . Тя бе категорична, че няма да бъде изземван бизнесът на една фирма за сметка на друга и няма да има промяна на правилата в движение. „Ако искате да кърпим модела и системата, няма да намерим решение за икономиката, за вас и държавата. Моделът се нуждае от коренна промяна. Ще има правила, еднакви за всички- без рекет, натиск, изнудване и рушвети. Ако искате заедно да променим този модел, ние сме насреща“, завърши Корнелия Нинова. „Камарата на строителите в България иска да осигури спокойствието в бранша. Апелирахме да се спре с некоректното говорене и използването на строителния бранш за политически цели“. Това каза председателят на УС на КСБ инж. Илиян Терзиев. Той добави, че Камарата има своите предложения за промени в законодателството – Закон за обществените поръчки, Закон за устройството на територията и унифициране на тръжната документация. „Надяваме се, че в лицето на БСП, винаги ще имаме наш поддръжник и съюзник, в изпълнението на тези задачи“, каза още Терзиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.23", "title": " Нинова към Камарата на строителите: БСП иска да смени модела, в който един човек определя кой да влиза и кой да излиза от обществена поръчка"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-269/", "text": "Бомба за Сорос аха да гръмне в имението му Оставена била в пощенската му кутия, намерил я служител. Оставена била в пощенската му кутия, намерил я служител.         Корнелия по пътя на Сергей Идеологически скопена, организационно обезкостена, ляво-дясна е БСП – коментар на д-р Илия Илиев.           (Не)продуктивно за проблемите на “Младост” „Зелените“ като политическа бухалка, а не като инструмент за справедливост – анализ на Стоян Панчев.           Човек не може да живее щастливо сред нещастници Диктатори са опазили държави, а демократи са ги затривали, казва историкът академик Георги Марков в интервю за „Труд“.             Дневна красавица Силует на Катрин Деньов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Вижте акцентите в броя на вестник „Труд“ в сряда, 24 октомври 2018"}
{"url": "https://trud.bg/%d0%b1%d0%be%d0%bc%d0%b1%d0%b0-%d0%b7%d0%b0-%d1%81%d0%be%d1%80%d0%be%d1%81-%d0%b0%d1%85%d0%b0-%d0%b4%d0%b0-%d0%b3%d1%80%d1%8a%d0%bc%d0%bd%d0%b5-%d0%b2-%d0%b8%d0%bc%d0%b5%d0%bd%d0%b8%d0%b5%d1%82%d0%be/", "text": "Устройството гръмнало при контролиран взрив Бомба за Джордж Сорос е била изпратена в имението му в Бедфорд, щата Ню Йорк, разкри в. „Ню Йорк таймс”. Взривното устройство явно е било истинско, защото се взривило при контролирана експлозия, извършена от спецполицаи. Разследването на случая е поето от ФБР. Бомбата била оставена в пощенската кутия на имението на US милиардера от унгарски произход. Открил я служител, който прибрал пощата и отворил пратката. Виждайки, че съдържанието й е най-вероятно взривно устройство, той го отнесъл в близка гориста местност и подал сигнал в полицията. Той бил получен в 15:45 ч местно време в понеделник (23:45 ч българско време същия ден). На място веднага пристигнали служители на щатската и федералната полиция, както и екип сапьори, които детонирали взривното устройство. След което случаят бил предаден на Федералното бюро за разследване. В свое съобщение нюйоркският офис на ФБР посочи, че води разследване в и около резиденцията в Бедфорд, като подчерта, че няма заплаха за обществената сигурност. И отказа да дава повече коментари към момента. Специално бе посочено, че по време на инцидента Сорос (88 г.) не е бил в имението. Самият той също не коментира случилото се. Бедфорд се намира на около 80 километра северно от Манхатън и в него живеят доста знаменитости като медийната звезда Марта Стюарт, актрисата Глен Клоуз и модният гуру Ралф Лорен. Градчето е предпочитано от известните личности заради своята изолираност и славата, че там не се разнасят клюки за обитателите му. Освен това е място, чиито жители могат да разчитат на максимална сигурност. „Живея тук от 35 години и не мога да си спомня за подобен инцидент”, коментира пред „Ню Йорк таймс” Джон Стокбридж, историк от Бедфорд.   Враговете не липсват Кой мрази Джордж Сорос?! Кой ли не! Най-вече всеки, който противостои на либералните глобалистки идеи, в които преди година милиардерът вложи 18 млрд. долара от собственото си състояние, за да продължи да развива. Оставяйки си едни скромни 8 млрд. за собствени разходи – с всичко постигнато от него, защо не?! Същевременно идеите на Сорос от зората на края на Студената война противоречат днес на редица интереси в новия световен ред. И го поставят като олицетворение на врага на от една от най-цветистите и разнообразни негласни коалиции в световната история. От другата страна на Атлантика тя започва от президентът на САЩ Доналд Тръмп, който персонално обвинява Сорос за организиране на всеки протест срещу него и стига до бившия началник на предизборната му кампания и понастоящем гуру на популизма Стийв Банън. Последният е вече от тази страна на „локвата”, за да работи срещу влиянието на Сорос на предстоящите европейски избори догодина. Редом с унгарският премиер Виктор Орбан, италианският крайно-десен вицеприемиер Матео Салвини, вечната Марин льо Пен във Франция и дори британският политически шут Найджъл Фарадж. Едва ли нещо по-силно от омразата към делото на Сорос би могло да обедини такава еклектична компания.   Кукловодът Американският милиардер от унгарски произход Джордж Сорос е роден на 12 август 1930 г. в Будапеща в семейството на непрактикуващи евреи. По време на нацистката окупация на Унгария през 1944 г. родителите му купуват подправени документи за християнски произход, които ги спасяват от Холокоста. След края на войната през 1947 г. Джордж Сорос емигрира в Англия, където се записва и завършва Лондонското училище за икономика и политически науки. Стажува в различни банки в САЩ и Великобритания, преди през 1969 г. да създаде първият си инвестиционен фонд – „Двоен орел”, който до ден днешен управлява основната част от капиталите и имуществото му. Големият удар е през 1992 г., когато става известен като човекът, който срива Банката на Англия. Сорос осъществява т. нар. къса продажба на 10 млрд. британски лири, от която взема комисионна от 1 милиард. Известен като филантроп и радетел за американски либерализъм, създадената през 1979 г. неговата фондация „Отворено общество” се смята за една от най-влиятелните неправителствени организации в света.   Капанът „Отворено общество” Как започна всичко в България Сорос има една цел, когато създава Отворено общество – да си търси политически контрол, маскиран като неправителствени организации във всички държави, в които гради структурите си, а голямата му цел е разбиването на Европа. Фактите днес говорят точно това, за България също. Но да видим как тръгна всичко тук. През февруари 1990 г. спонсорът и създателят на верига от фондации Джордж Сорос пристига в София и набира своя състав за управителен съвет. Българската фондация „Отворено общество” официално стартира през април същата година. Пак тогава през 1990-а Сорос се споразумява с премиера Андрей Луканов да се издаде специално министерско постановление за фондацията – №76 от 20 юли, с което тя се освобождава от данъци, мита, такси и отчисления в полза на бюджета, средствата дарени на „Отворено общество” също се освобождават от данъци. Министерството на финансите пък се задължава периодично да внася в левовата сметка на фондацията като участие на държавния бюджет суми, равни на дарените валутни средства по обменния курс на БНБ в съотношение 1:10. Сорос действа хитро, когато селектира хората в управителния съвет на българското „Отворено общество”, и които ще провеждат политиката му. Грубо казано, те са все от активистите на СДС. И което е още по-странно – Сорос се доверява на бивши членове на комунистическата партия, а не на безпартийните българи. Такива се повечето членове на УС – Георги Прохаски, Деян Кюранов, Стефан Тафров, Димитър Луджев, Блага Димитрова, Любен Беров, Васил Гоцев, Богдан Богданов… Програмен директор за няколко месеца е Румен Воденичаров, който бързо се усеща за какво става дума и сам напуска фондацията. Днес той е един от най-върлите й критици. В онези години излиза, че Сорос е имал повече вяра на ренегатите, отколкото на безпартийните. Интересни факти са, че Тафров и Богданов са изпратени посланици в ключови за България места – Рим и Атина. Въпреки тези постове, те остават в ръководството на фондацията. Огнян Пишев, който е роднина на Прохаски, е изпратен посланик в САЩ. Ето как той влияе на българската външна политика. Купени са 100 български интелектуалци, които получават възможността за допълнителни възнаграждения и да изучат роднините си в САЩ, да ходят на сбирки на разни пен-клубове, конгреси, симпозиуми в чужбина. Сорос започва да спонсорира издаване на книги на определени творци. Сред тях попада Йордан Радичков, който буквално е подведен. Писателят става и член на УС на фондацията – целта е да не може да каже нищо лошо за „Отворено общество”. За първите пет години фондацията създава Американския университет в Благоевград, Нов български университет, отпуска 2058 стипендии за студенти и аспиранти. Сред първите студенти е Емил Кошлуков. Местата за глашатаи на глобализма и либералната демокрация са определени и никой от тези, които са на евроясла, не рови из кофите. Дори повече – те са елитът. Сред тях са Иван Кръстев и цялата дружина като него – Евгений Дайнов, Огнян Минчев, Асен Агов, Петко Георгиев, Красимир Кънев, Бойко Станкушев, Антонина Желязкова, покойният вече Петко Бочаров – списък дълъг и предизвикващ ботевски чувства. От почти 30 години те ни облъчват с едни и същи клишета, громят комунизма, който дори не е идвал, а при всяко правителство мутират като вируси, но остават праволинейни – русофоби и глобалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.10.23", "title": " Бомба за Сорос аха да гръмне в имението му\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80-%d1%82%d1%8a%d1%80%d1%81%d0%b8-%d0%bc%d0%b8%d0%bd%d0%b8%d1%81%d1%82%d1%80%d0%b8-%d1%81-%d0%be%d0%b1%d1%8f%d0%b2%d0%b0-%d0%b2-%d0%b8%d0%bd%d1%82%d0%b5%d1%80/", "text": "Номинираният за нов премиер на Ирак Адел Абдул Махди търси членове за бъдещия си кабинет с обява в интернет, предаде АП. Специален онлайн портал е открит за всеки, който иска да кандидатства за 22-та министерски поста. Само за дни офисът на Махди е получил 15 000 автобиографии, от които са били подбрани за интервюта 601 претенденти за правителството, съобщиха местни медии. По конституция в кабинета трябва да влязат представители на сунитите, шиитите, кюрдите и малцинствата. Шиитската коалиция, която излъчи Махди, бе формирана едва миналия месец след продължителни преговори след парламентарните избори през май. Тя се състои от Алианса към реформи на влиятелния духовник Муктада Садр и от подкрепяната от Иран партия “Бадр” на Хади ал Амири, под чийто контрол е най-мощната шиитска въоръжена фракция. Махди бе номиниран на 2 октомври и според основния закон в Ирак има срок до 2 ноември да представи кабинет и програма, които да бъдат подложени на парламентарен вот. За да не изпадне страната в конституционна дилема, управляващата коалиция му даде краен срок до четвъртък. Въпреки това кандидатите за ключови министерски ресори още не са определени.", "date": "2018.10.23", "title": " Премиер търси министри с обява в интернет"}
{"url": "https://trud.bg/%d0%bf%d0%be%d1%87%d0%b8%d1%81%d1%82%d0%b8%d1%85%d0%b0-16-%d0%b7%d0%b0%d0%bc%d1%8a%d1%80%d1%81%d0%b5%d0%bd%d0%b8-%d1%82%d0%b5%d1%80%d0%b5%d0%bd%d0%b0-%d1%81%d0%bb%d0%b5%d0%b4-%d0%bf%d1%80%d0%be%d0%b2/", "text": "От началото на годината, по сигнали и жалби от граждани, експерти на РИОСВ – Велико Търново провериха терени, замърсени с битови и строителни отпадъци и земни маси в общините Велико Търново, Дряново, Горна Оряховица и Павликени. В резултат на контролната дейност и дадените предписания на кметове, са почистени 16 замърсявания с отпадъци. През октомври кметствата в селата Дъскот и Лесичери в община Павликени изпълниха предписанията на РИОСВ за организиране на почистване на образувани нерегламентирани сметища. Почистени са терен със строителни отпадъци и земни маси в местността Край село и имот, южно от стопанския двор на Лесичери, където е поставен контейнер за битови отпадъци и табела, забраняваща изхвърлянето на отпадъци. 14 замърсявания с отпадъци са почистени през годината и в землищата на Дебелец, Велико Търново, селата Миндя и Ресен в община Велико Търново, с. Царева ливада, община Дряново, Върбица и Първомайци в община Горна Оряховица, с. Върбовка, община Павликени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Почистиха 16 замърсени терена след проверки на еколози от Търново\t\t\t"}
{"url": "https://trud.bg/%d0%b3%d0%be%d0%b4%d0%b8%d0%bd%d0%b0-%d0%bf%d1%80%d0%be%d0%b1%d0%b0%d1%86%d0%b8%d1%8f-%d0%b7%d0%b0-%d0%bb%d1%8a%d0%b6%d0%b5%d1%81%d0%b2%d0%b8%d0%b4%d0%b5%d1%82%d0%b5%d0%bb-%d0%b2-%d1%81%d1%8a%d0%b4/", "text": "След внесен в съда обвинителен акт от Районна прокуратура – Велико Търново и постигнато в съдебната фаза споразумение, мъж, лъжесвидетелствал пред съд, ще изтърпи наказание от една година пробация. О. З. се призна за виновен за това, че в периода 24 февруари до 3 април 2017 г., в съдебно заседание по наказателно дело по описа на Районния съд в старата столица пред съдия съзнателно устно потвърдил неистина. О.З. се познавал с Т., който бил осъден за това, че на 16 юни 2012 г. във Велико Търново, при нанесен побой на мъж, му причинил две средни телесни повреди, като му било наложено наказание пробация за срок от 7 месеца и удръжки от трудовото възнаграждение от 10 % в полза на държавата за срок от 7 месеца. Недоволен от гражданските последици, Т. решил да поиска възобновяване на наказателното производство, като помолил обвиняемия да заяви по делото, че е станал очевидец на случилото се и че той не бил удрял пострадалия. При разглеждане на делото във Великотърновския районен съд обвиняемият, според уговорката, се явил като свидетел и в съдебно заседание заявил неверни показания, като всъщност не е присъствал на побоя. По повод възникналите противоречия при излагане на тези факти, О.З. бил отново призован за разпит, като признал, че е потвърдил неистина, като е изложил неверни факти. Споразумението има последици на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Година пробация за лъжесвидетел в съда\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b8%d0%b7%d0%b4%d0%b8%d1%80%d0%b2%d0%b0-%d0%ba%d1%80%d0%b0%d0%b4%d0%b5%d1%86-%d0%bd%d0%b0-10-%d0%bb%d0%b8%d1%82%d1%80%d0%b0-%d0%b4%d0%be%d0%bc/", "text": "С неочакван край приключила проверката по жалба за кражбата на 10 литра домашна ракия в твърдишкото село Бяла паланка, съобщиха от полицията. 22-годишен стопанин се оплакал, че докато отсъствал от дома си, в периода от 15 до 22 октомври, неизвестен бандит е проникнал в къщата му и е отмъкнал сливовицата. Потърпевшият собственик предположил, че е използван шперц или специално техническо средство, тъй като ключалката не била разбита. Още същия ден служителите на реда разплели историята. Оказало се, че извършителят е 58-годишен чичо на жалбоподателя. Той знаел, че младежът къта отлежала ракия и бил наясно къде държи ключа за входната врата. „Всеки ден ходих и си отливах по 500 грама“, казал по-възрастният роднина, след като бил разобличен. Аритметиката му обаче не излизала, тъй като цялото количество от 10 литра било пресушено за седем дни. По случая е образувана проверка за кражба, а не досъдебно производство, тъй като жалбоподателят и чичото можело да решат случая по роднински. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Полицията издирва крадец на 10 литра домашна сливовица, а се оказа, че чичото ги пресушил"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b8-%d1%82%d0%b2%d0%be%d1%80%d1%86%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0/", "text": "Близо 40 великотърновски творци представиха богатството на българския занаят в Крайова, Румъния. Майстори от Самоводската чаршия в Старата столица и техни колеги участваха в базар за занаятчии, провел се на 20 и 21 октомври в румънския град, където показаха ръчно изработени сувенири, плетива, ръкоделия и др. Българските изложители предизвикаха голям интерес, а павилионите с техните изделия останаха отворени чак до вечерните часове. Великотърновските занаятчии подробно разказваха и за старинните технологии, по които практикуват в дюкяните си на Чаршията. Двудневният форум бе част от проект “FairDeal – мрежа – платформа за бърза доставка на уникални занаятчийски продукти в района на трансграничното сътрудничество“, с водеща организация Община Велико Търново и партньори – Асоциация „Диманш“(Румъния) (DA), Двустранна Българо-Румънска Търговска Камара (България) (BCCBR) и Национален театър „Марин Сореску“ – Крайова (Румъния). В Крайова изложителите от България представиха традиционни занаяти, сред които: дърворезба, куюмджийство, кожарство, шекерджийство, керамика и др. С автентични носии бяха пременени дамите от работилница „Седянка“, които посветиха посетителите в тайните на бродирането и плетенето. С бурни аплодисменти бе посрещнато майсторско изпълнение на гъдулка на Данаил Йорданов. Интересен бе и щандът на производителите на кулинарни и месни продукти от биволско месо. Пред представители на бизнеса и на различни организации в Крайова бе презентирана първата по рода си платформа за електронна търговия чрез виртуални магазини за занаятчийски продукти FairDeal. Лектор бе Павел Христов – началник на отдел „Информационно-техническо обслужване“ в Община Велико Търново и ръководител на проекта. Създаването на иновативната маркетингова система е финансирана по Програма Interreg V-A Румъния – България 2014-2020, по приоритетна ос 4 – „Квалифициращ и приобщаващ регион“. Същият по рода си базар за занаятчии от двете страни на р. Дунав предстои да бъде организиран и във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.23", "title": " Великотърновски творци представиха богатството на българския занаят в Крайова\t\t\t"}
