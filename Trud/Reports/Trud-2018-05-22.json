{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%bd%d0%b0%d0%bf%d0%b0%d0%b4%d0%bd%d0%b0-%d0%bf%d0%be%d0%b7%d0%b8%d1%86%d0%b8%d1%8f-%d0%bd%d0%b0/", "text": "Изненадваща атака на групировката “Ислямска държава” (ИД) срещу позиция на режима в сирийската пустиня отне живота на 26 войници, съобщи Сирийският центърът за наблюдение на човешките права, цитиран от Франс прес. “Поне 26 войници на режима и съюзнически бойци бяха убити при нападение на ИД днес призори, насочено срещу тяхна позиция в Бадия”, съобщи центърът, работещ в Лондон. Сред загиналите има и бойци от ирански милиции, уточни неправителствената организация. Бадия е обширен пустинен район, който се простира от централната част на Сирия до западната сирийска граница с Ирак. Там все още има малки ниши, контролирани от джихадистите. Нападната е била малка база източно от древния град Палмира, завладяван на два пъти от ИД в седемгодишната война в Сирия. Атаката е започнала с взривяване на кола бомба. Убити са и петима джихадисти. Бойците на ИД са започнали нападението от контролиран все още от тях район в Бадия, където пристигат и джихадисти, изведени в неделя и понеделник от южен Дамаск. Правителствените сили си върнаха вчера контрола върху южен столичен район, който беше завладян от ИД. Центърът и военен източник, близък до режима в Дамаск, съобщиха, че възстановяването на контрола върху този сектор е станало след евакуация с автобуси на джихадистите към пустинята. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " “Ислямска държава” нападна позиция на правителствения режим в сирийската пустиня и отне живота на 26 войници"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f%d1%82-%d0%b7%d0%b0-%d0%b1%d0%bb%d1%83%d0%b4%d1%81%d1%82%d0%b2%d0%be-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%be%d1%82%d0%be-17/", "text": "Мъжът, арестуван за опит за блудство в столичното 17-о училище, заплашил жертвите си да пазят тайна. С децата предстои продължителна работа на психолози. Училището вече взе допълнителни мерки за сигурност, информира  . Микробусът на обвинения в блудство днес беше изтеглен от двора на училището. По време на атаката на Валентин Асенов 7-годишните му жертви са в тоалетната. Той влязъл и затворил вратата. „Казал е, че ако не пазят тайна, ще се случат лоши неща”, заяви Красен Койчев, училищен психолог. Вратата няма ключ, децата се отскубват от насилника и бягат. Асенов е заловен на следващия ден по време на доставка. Единият баща се нахвърля върху него, докато той отрича. „Казваше, че сигурно има някаква грешка, че са деца и си въобразяват”, заяви зам.-директорът на училището Калина Караянева. С родителите си обаче споделя само едното дете. Другото мълчи, защото е заплашено от насилника да пази тайна. „Много често хората, които прибягват до насилие спрямо деца, ги карат да пазят тайна. Казват им, че нещо лошо ще се случи, ако кажат на някого – на семейството им, на майките, на бащите им, затова много често децата пазят тайна, когато попаднат в такава ситуация. Ако и двете си бяха замълчали, тогава щяхме да имаме много по-сериозен проблем. Може би щеше да се случи отново, в някоя друго училище, защото този човек обикаля от училище в училище и зарежда навсякъде”, обясни училищният психолог Красен Койчев. Един от симптомите, че нещо терзае крехката детска психика, е рязката промяна в поведението. И най-вече – нарушения в съня, подчертават психолози. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Задържаният за блудство в столичното 17-о училище заплашил жертвите си да мълчат"}
{"url": "https://trud.bg/%d0%b1%d0%be%d1%80%d0%b8%d1%81%d0%bb%d0%b0%d0%b2-%d1%81%d0%b0%d1%80%d0%b0%d1%84%d0%be%d0%b2-%d0%be%d1%82%d0%ba%d1%80%d0%b8%d1%85%d0%bc%d0%b5-%d0%bd%d1%8f%d0%ba%d0%be%d0%bb%d0%ba%d0%be-%d1%85%d0%b8/", "text": "В касата на шефа на КАТ–Благоевград Данаил Стоицов са открити няколко хиляди лева, незаконен пистолет и боеприпаси. По случая с арестуваните в КАТ-Благоевград са разпитани 15 души, чийто показания са в подкрепа на тезата на обвинението, каза Борислав Сарафов, началник на Националната следствена служба, който пристигна в Благоевград. Той информира медиите, че процесуалните действия са все още в началото, обиски са извършени в 13 офиса, кабинети и частни домове. Иззети са пари, незаконен боен пистолет, мобилни телефони и компютри. Предметът на разследването е корупция и злоупотреба със служебно положение на шефа на КАТ-Благоевград, само това засега мога да кажа, съобщи още Сарафов. От няколко месеца обектите са наблюдавани и следени, използвани са всички видове технически средства, разследването е реализирано от вътрешна сигурност при МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Борислав Сарафов: Открихме няколко хиляди лева и незаконен пистолет в касата на шефа на КАТ-Благоевград"}
{"url": "https://trud.bg/%d0%bc%d0%be%d0%bd-%d0%b8-%d0%b1%d0%b0%d0%bd-%d0%b2-%d1%81%d0%bf%d0%be%d1%80-%d0%b7%d0%b0-%d0%b7%d0%b0%d0%b4%d0%b0%d1%87%d0%b0-%d0%be%d1%82-%d0%bc%d0%b0%d1%82%d1%83%d1%80%d0%b0%d1%82%d0%b0-%d0%bf/", "text": "Родители алармираха за грешка в задача №7 от вчерашната матура по български език и литература за 12 клас. При задача №7 учениците трябваше да изберат в кое от 4 изброени изречения няма граматическа грешка. Три от тях са очевидно грешни. Изречението в пример Б обаче, според МОН, е правилно, а според много експерти, родители и ученици има грешка, информира БНР.  „Убедително написаното мотивационно писмо на младия и амбициозен кандидат впечатли комисия“, гласи изречението. Експертите твърдят, че в това изречение думата „комисия“ трябва да бъде членувана. Пред националното радио експертът по български език в Министерството на образованието и науката Александър Трингов коментира: „В това изречение категорично няма граматична грешка, тъй като няма нарушено граматично правило. Твърдението, че е допусната грешка, трябва да бъде подплатено с посочване на конкретно граматично правило, което в това изречение е нарушено“. Илияна Кунева от Института по български език на БАН каза от своя страна: „Имаме своите съображения да твърдим, че има нещо притеснително в тази задача. Повечето хора така разсъждават, че когато тази дума е употребена в нечленуваната си форма, значи, че става дума за „някаква комисия“. Тук този смисъл, който се задава с нечленуваната форма, точно това го кара, за повечето хора, да звучи неестествено, не звучи добре. А в самото изречение става дума за много конкретна ситуация. В такова изречение, по този начин формулирано –  „Убедително написаното мотивационно писмо на младия и амбициозен кандидат впечатли комисията“, би звучало и граматично, и естествено и не би предизвикало такива притеснения. Такива изречения, които биха предизвикали някакво такова вълнение, по-добре да бъдат по такъв начин написани, че да няма съмнение за нито една дума или форма, особено когато се посочва за верен отговор. Намираме за притеснително това, че отговор Б е посочен за верен отговор“. Трингов обаче заяви, че не приема довод като “това изречение не звучи добре”. Той отново повтори, че изречението е граматически правилно и не смята, че точката от тази задача трябва да бъде отнета за всички. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " МОН и БАН в спор за задача от матурата по БЕЛ за 12 клас"}
{"url": "https://trud.bg/%d0%ba%d0%b8%d1%82%d0%b0%d0%b9%d1%86%d0%b8-%d0%bf%d1%80%d0%b0%d0%b2%d1%8f%d1%82-%d0%b7%d0%b0%d0%b2%d0%be%d0%b4-%d0%b7%d0%b0-%d0%ba%d0%b0%d0%bc%d0%b8%d0%be%d0%bd%d0%b8-%d1%83-%d0%bd%d0%b0%d1%81/", "text": "Най-голямата компания за производство на тежкотоварни автомобили в Китай China National Heavy Duty Truck (Sinotruk) има интерес да изгради производство в България. Това стана ясно на среща между зам.-министъра на транспорта Велик Занчев и представители на ръководството на компанията. От Sinotruk имат намерение да построят завод в България за асемблиране на тежкотоварни автомобили. Фирмата е добре позната на европейския пазар и вече има разкрити офиси в някои държави на ЕС. Оборотът на компанията за миналата година възлиза на 11 млрд. евро, а от 2009 г. немският концерн МАН е акционер в групата с 25%.", "date": "2018.05.22", "title": " Китайци правят завод за камиони у нас"}
{"url": "https://trud.bg/%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b5%d0%bd%d0%b8%d0%b5-%d0%b7%d0%b0-%d0%b7%d0%be%d0%bc%d0%b1%d0%b8-%d0%b8%d0%bd%d0%b2%d0%b0%d0%b7%d0%b8%d1%8f-%d1%81%d1%82%d1%80%d0%b5/", "text": "Предупреждение за спиране на електричеството стресна жителите на малко градче в американския щат Флорида и ги принуди да се запитат дали не наближава края на света. “Прекъсване на електрозахранването и предупреждение за зомбита за жителите на Лейк Уърт и Терминус”, гласи съобщението, разпространено от местните власти. “Към момента 7,380 клиенти се засегнати, поради екстремна зомби активност”, пише още в текста. Предупреждението е изпратено в 1:45 часа през нощта в неделя. Лейк Уорт е крайбрежно градче с население 37 000 жители, Разположено на едва 17 квадратни километра, в Палм Бийч, Флорида. Терминус пък е измисленият град, атакуван от зомбита, в популярния телевизионен сериал на AMC “The Walking Dead”. Градските власти потвърдиха, че съобщението е изпратено от тях, но било променено. Говорителят на общината, Бен Кер, коментира гафа в съобщение на официалната страница във фейсбук: “Проверяваме информацията, че системата е спомената “зомбита”. Искам да подчертая, че в Лейк Уорт в момента няма каквато и да е активност, свързана със зомбита и да се извинява за системното съобщение”, написа Кер. Той посочва също, че проблемите с електрозахранването на отстранени за 27 минути. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Предупреждение за “зомби инвазия” стресна американско градче"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82-2/", "text": "Във връзка с тържествено шествие по повод Деня на българската просвета и култура и на славянската писменост, от Столична община съобщиха за временни промени в организацията на движение. Забранява се престоят и паркирането на пътни превозни средства, както следва: От 13:00 часа на 23.05.2018 г. до приключване на мероприятието на 24.05.2018 г., както следва: – на ул. „Оборище” между ул. „Кракра” и бул. „Васил Левски” от страната на Националната библиотека с изключение на автомобилите на снимачния екип; – на ул. „Шипка” между ул. „Кракра” и бул. „Васил Левски” от страната на Националната библиотека; – на паркинга зад Националната библиотека. От 07:00 часа до приключване на мероприятието на 24.05.2018 г.: – всички паркинги на пл. „Княз Александър І”; – паркинга на пл. „Атанас Буров”; – паркинга на ул. „Княз Александър І” между бул. „Цар Освободител” и ул. „Московска”. Празничното шествие ще се проведе от 10:00 часа на 24.05.2018 г. по следния маршрут: от площада пред Археологическия музей по бул. “Цар Освободител”, бул. “Васил Левски” до паметника на  Св. Св. Кирил и Методий пред Националната библиотека. Забранява се влизането в двете посоки на пътни превозни средства, както следва: От 08:00 до 11:00 часа на 24.05.2018 г. по: – бул. „Цар Освободител” между бул. „В. Левски” и пл. „Независимост”; – ул. „Аксаков” между ул. „Г. Бенковски” и ул. „Дякон Игнатий”; – ул. „Г. Бенковски” между ул. „Аксаков” и бул. „Цар Освободител”; – ул. „Леге” между ул. „Съборна” и пл. „Атанас Буров”; – ул. „Дякон Игнатий” между ул. „Аксаков” и бул. „Цар Освободител”; – ул. „15 ноември” между бул. „Цар Освободител” и пл. „Св. Ал. Невски”; – ул. „Кн. Александър І” между ул. „Съборна” и пл. „Кн. Александър І”. От 09:00 до 10:30 часа на 24.05.2018 г. с изключение на колите на масов градски транспорт, по: – бул. „Васил Левски” между бул. „Цар Освободител” и бул. „Янко Сакъзов”; – ул. „Оборище” между ул. „Кракра” и пл. „Св. Ал. Невски”; – ул. „Шипка” между бул. „Васил Левски” и ул. „Кракра”. От 10:30 до 12:00 часа на 24.05.2018 г., включително и колите на масовия градски транспорт, по: – бул. „Васил Левски” между бул. „Цар Освободител” и бул. „Янко Сакъзов”; – ул. „Оборище” между ул. „Кракра” и пл. „Св. Ал. Невски” с изключение на тролейбусите; – ул. „Шипка” между бул. „Васил Левски” и ул. „Кракра”. За времето от 10:30 до 12:00 часа на 24.05.2018 г. се променят частично маршрутите на автобусни линии №№ 9, 280 и 306, както следва: – автобусна линия № 9 (в посока ул. „ Ген. Гурко”): от бул. “Евлоги и Христо Георгиеви” обратен завой на Националния стадион “Васил Левски”, бул. “Евлоги и Христо Георгиеви” и по маршрута; – автобусни линии №№ 280 и 306 (в посока ул. „Шипка”): от бул. „Цариградско шосе” наляво по бул. „Евлоги и Христо Георгиеви”, ул. „Ген Гурко”, бул. „Васил Левски”, бул. „Цар Освободител” и по бул. „Цариградско шосе” по маршрутите. Маршрутите на тролейбусни линии №№ 1, 2, 4 и 11: – тролейбусни линии №№ 1 и 2 в посока съответно ж.к. “Левски Г” и ж.к. „Хаджи Димитър”: от Пета градска болница и ж.к. „Бъкстон” по маршрутите до кръстовище бул. „Васил Левски” – бул. „Цар Освободител”, надясно по бул. „Цар Освободител”, надясно по бул. „Евлоги и Христо Георгиеви”, надясно по ул. „Ген. Гурко” и наляво по бул. „Васил Левски” по маршрутите; – тролейбусни линии №№ 4 и 11 в посока съответно ж.к. „Хаджи Димитър” и площад „Сточна гара”: от ж.к. „Дружба” – 1 и 2 – по маршрутите до кръстовище бул. „Цар Освободител” – бул. „Васил Левски”,  наляво по бул. „Васил Левски”, наляво по ул. „Ген. Гурко”, наляво по бул. „Евлоги и Христо Георгиеви” и надясно по бул. „Цариградско шосе” по маршрутите; – тролейбусите от линия №№ 1, 2 и 4, преминали преди затваряне на участъка, да се движат по маршрут: от ж.к. „Левски Г” и ж.к. „Хаджи Димитър” по маршрутите си до кръстовище ул. „Оборище” – бул. „Васил Левски”, надясно по бул. „Васил Левски” и надясно по бул. „Княз Александър Дондуков” по маршрутите; – тролейбусите от линия № 11, преминали в участъка между площад „Васил Левски” и площад „Сточна гара” преди затварянето, изчакват на площад „Сточна гара”. Столичната дирекция на вътрешните работи осигурява охрана и постове за контрол и регулиране на движението на възловите кръстовища, като съвместно с линейния контрол на „Център за градска мобилност” ЕАД ще спират и възстановяват поетапно движението на пътните превозни средства в зависимост от преминаването на участниците в шествието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Промени в организацията на движението в София за провеждане на тържествено шествие на 24 май"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-%d0%bf%d1%80%d0%b0%d0%b7%d0%bd%d0%b8%d0%ba%d0%b0-%d0%bd%d0%b0-%d0%bd%d0%b0%d1%80%d0%be%d0%b4%d0%bd%d0%b0%d1%82%d0%b0-%d0%b1/", "text": "Ръководство на община Златарица е възстановило празника на народната борба “Юнашка слава”. Зрелищното събитие е насрочено за 24 май в местността Черничките. “Още от 1957г., когато Златарица все още е била малко селце, е била първата селска школа между 16 отбора в страната, включени в спортния календар на Българската федерация по борба. Основател на школата е Стефан Бурнев. Много състезатели от различни поколения са защитавали името на Златаришката школа на спортния тепих, печелейки много медали от различни първенства”, разказват инициаторите. Те припомнят, че връх на всички успехи е постижението на Михаил Петров Ганев, покорил световния връх при юношите и мъжете, второ и трето място на Европейско първенство и носител на поясът на Дан Колов.  Зрелищните двубои ще бъдат подкрепяни от виртуозните изпълнения на оркестър “Туба брас бенд” Златарица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Възстановиха празника на народната борба “Юнашка слава” в Златарица"}
{"url": "https://trud.bg/%d0%b3%d1%80%d1%83%d0%bf%d0%b8%d1%82%d0%b5-faces-%d0%b8-soundfull-%d1%81%d1%8a%d1%89%d0%be-%d0%bf%d0%be%d1%82%d0%b2%d1%8a%d1%80%d0%b4%d0%b8%d1%85%d0%b0-%d1%83%d1%87%d0%b0%d1%81%d1%82%d0%b8%d0%b5/", "text": "Афишът за тазгодишния бургаски Джулай става все по-интересен. След “Стефан Вълдобрев и Обичайните заподозрени” и “Обратен ефект”, своето участие потвърдиха групите FACES и SOUNDFULL, съобщиха от Община Бургас. Плажният концерт за посрещане на първото юлско утро е вече утвърдена градска традиция и винаги се радва на многолюдна публика. Той отново е безплатен, а Община Бургас отправя покана да го посетят към почитателите на хубавата музика от цялата страна. Доведете и приятели! Faces е сформирана през 2003 г. от фронтмена Димитър Новачков. От 2007 година групата е неизменна част от клубния живот на България. В техния репертоар са популярни парчета на The Beatles, The Rolling Stones, Red Hot Chili Peppers, Oasis, Deep Purple, AC/DC, U2, Robbie Williams, Guns N’ Roses, Bob Marley, Jason Mraz, John Lennon, Lenny Kravitz, Pink Floyd, Whitesnake, Kings of Leon, Queens of the stone age, Pearl Jam, Black Keys, Radiohead, Nirvana, The Doors и други. Бургаският рок музикант Димитър Трендафилов /Mitko Trend/ е основател и вокалист на SOUNDFULL. Компания му правят Илиян Генков – бас китара и вокали, Илиян Маринов – барабани и вокали, и Петър Монев – соло китара. Проектът стартира през есента на 2016 г. Стилът на бандата е Alternative rock, hard rock. Тя изпълнява кавъри на групи като Audioslave, Soundgarden, Pearl Jam, Alice in chaines, Muse, Rage against the machine, Radiohead, както и авторски песни.", "date": "2018.05.22", "title": " Групите FACES и SOUNDFULL също потвърдиха участие в бургаския Джулай"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2%d1%8a%d1%80%d0%bd%d0%b0-%d0%b3%d0%b0%d0%b1%d1%80%d0%b8%d0%b5%d0%bb%d0%b0-%d0%bc%d0%b5%d0%b4%d0%b0%d1%80%d0%be%d0%b2%d0%b0-%d0%b2-%d0%b0%d1%80%d0%b5%d1%81%d1%82/", "text": "„Задържане под стража“ е мярката за 21-годишната танцьорка Габриела Медарова, взета този следобед от тричленен състав на Пловдивския окръжен съд. Мотивът на съдийския състав за връщането на младата жена в ареста е, че е възможно да извърши друго престъпление. Решението на магистратите е окончателно и не подлежи на обжалване, съобщи  В края на миналата седмица състав на Районния съд в Пловдив пусна Габриела на свобода с мярка „подписка“ след случая с ударено от нея момиче в нощен клуб в Пловдив. Прокуратурата обжалва решението на райнонните магистрати. Преди близо месец младата танцьорка блъсна 10 паркирани коли след употреба на алкохол и наркотици с колата на приятеля си. За този инцидент тя бе освободена от ареста с парична гаранция от 5 хил. лв. Адвокатът на Медарова Орлин Търновалийски отново защити тезата, че клиентката му е невинна, тъй като е ударила Катя вследствие на инцидент, т.е. без да иска, допълва  Той разказа пред магистратите, че на момичето ѝ прилошало, отишло в тоалетната с приятеля ѝ, който я придържал. В момента на удара Габриела се опитала да се подпре на вратата на тоалетната кабинка, но залитнала и с отпусната длан ударила Катя в лицето. Габриела приемала антидепресанти, тъй като страдала от тревожна депресия. Официални данни за употребата на алкохол и наркотици няма, а танцьорката твърди, че е пила само две глътки за наздравица. Прокурорът Димитър Махмудиев опонира, че по-леката мярка не върши работа, тъй като момичето вече е освободено под гаранция за друг инцидент. “Не съм я ударила умишлено. Искам при родителите ми, да се лекувам и да уча”, заяви Габриела, с отработена от предишните инстанции, дикция и изражение. Този път обаче съдът не се впечатли от сълзите на момичето и й наложи най-тежката мярка за неотклонение – арест. Според магистратите има достатъчо данни, че Габриела е извършила нападението в клуба и има опасност да извърши ново, тъй като има лоши характеристични данни. След като чу решението на съда, Медарова се олюля и се свлече на един от столовете в съда. Първочалано отказа да позволи да й поставят белезници, но в последствие бе изведена от Съдебна охрана без съпротива. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Съдът върна Габриела Медарова в ареста\t\t\t"}
{"url": "https://trud.bg/%d1%80%d0%b0%d0%bc%d1%83%d1%88-%d1%85%d0%b0%d1%80%d0%b0%d0%b4%d0%b8%d0%bd%d0%b0%d0%b9-%d0%bf%d0%be%d0%b8%d1%81%d0%ba%d0%b0-%d0%be%d1%82-%d0%b2%d0%b0%d1%82%d0%b8%d0%ba%d0%b0%d0%bd%d0%b0-%d0%b4%d0%b0/", "text": "Косовският премиер Рамуш Харадинай поиска от Ватикана да признае Косово като независима държава, предаде агенция МИА. Харадинай е на официално посещение във Ватикана, където днес се срещна с държавния секретар кардинал Пиетро Паролин. Премиерът съобщи новината в профила си във Фейсбук и подчерта, че религиозните свободи и евроатлантическата ориентация са неприкосновени ценности в Косово. По време на визитата Харадинай ще бъде приет на аудиенция от папа Франциск. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Рамуш Харадинай поиска от Ватикана да признае Косово като независима държава"}
{"url": "https://trud.bg/%d0%ba%d1%80%d0%b0%d0%b4%d0%bb%d0%b0-%d0%be%d0%b1%d1%80%d0%b0-%d1%85%d1%80%d0%b0%d0%bc%d0%b0-%d0%ba%d1%8a%d0%bc-%d0%bf%d1%80%d0%b8%d1%8e%d1%82%d0%b0-%d0%bd%d0%b0-%d0%be%d1%82%d0%b5%d1%86-%d0%b8%d0%b2/", "text": "Жена задигна пари от църквата към приюта на отец Иван в Нови хан. Случаят е от 19 май – Задушница, а вчера бяха публикувани кадри от обира, заснети от охранителна камера. В храма служи и отец Григорий – синът на отец Иван. На Задушница до следобед той бил на гробищата на помени. Непознатата жена дошла с джип. Казала на хора от приюта, че дъщеря й е починала и се оплакала, че сега със зет си трябва да гледа новороденото си внуче. Влязла в църквата, намерила вътре отвертката, с която се чистят свещниците и с нея разбила чекмеджетата с пари. “Когато се върнах в храма, в чекмеджета имаше само дребни стотинки, а на камерата видяхме тази жена, която не е местна”, каза Григорий. “За мен кражбата от храма е голямо престъпление. Който го извърши, ще бъде застигнат от Божието възмездие”, добави отец Иван. Той се надява престъпничката да се разкае и да върне парите, които били приготвени за тока на приюта, защото от 2 месеца сметките не били плащани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Крадла обра храма към приюта на отец Иван\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%bd%d0%b0%d0%bc%d0%b5%d1%80%d0%b8-%d1%80%d0%b5%d1%88%d0%b5%d0%bd%d0%b8%d0%b5-%d0%b7%d0%b0-%d0%b8%d0%bc%d0%b5%d1%82%d0%be-%d0%bd%d0%b0-%d0%bc%d0%b0/", "text": "Няма да се намери решение за името на Македония, заяви гръцкият министър на отбраната Панос Каменос в интервю за радио Алфа989, цитирано от агенция МИА. Лидерът на партията Независими гърци още веднъж повтори позицията, че неговата партия няма да гласува за съставно име с термина Македония независимо дали, както каза, ще се нарича “Илинден, Свети Илия, дали ще се нарича Горна, Долна, Вардарска, това е Македония”. “Смятам, че няма да се намери решение. Смятам, че няма да се намери, тъй като самите скопяни са убедени, че техният народ е в един мит, изграден от Тито и който се върти около името Македония. Аз имам ясна позиция, никога няма да гласувам за име, което съдържа термина Македония. Независими гърци няма да гласуват каквото и да е името – Горна, Долна, Свети Илия”, каза Каменос. Предварително условие за договор е в Македония да бъдат извършени конституционни промени, които по думите на Каменос няма да минат в македонкския парламент. В Скопие сами се самоубиват, те решават да не променят конституцията си. Щом не я променят, спира всякакъв разговор, заяви Каменос в интервюто. “Министърът на външните работи /Никос Кодзиас/ успя най-сетне да им свали паметниците, тази лудост, беше като италианска комедия. Сложиха Александър Велики на кон, по-голям от космически кораб, поставиха знаци на летища, улици, пластмасови кутии на продукти, добре, свалиха ги. Това е една стъпка. Втора стъпка, мисля, е че в международните преговори приемат, че са една славянска нация, един народ, който произлиза от славяните и който живее в този регион.” Запитан за предложението “Република Илинденска Македония”, Кодзиас още веднъж повтори, че не приема име с термина Македония и сравни ситуацията в Македония с остров Аруба на Карибите. “Свързват Илинден с една битка. Били ли сте на Аруба? Това е остров в Карибско море и тъй като хората нямали какво да кажат за своята история, намерили една скала като мост и я направили национален паметник, но тя падна и с това бе унищожен националният паметник. Подобна е и ситуацията в Скопие”, заяви Панос Каменос, чиято партия е коалиционен партньор в гръцкото правителство, цитиран от агенция МИА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Няма да се намери решение за името на Македония, заяви гръцкият министър на отбраната"}
{"url": "https://trud.bg/%d0%b2%d1%81%d0%b5%d0%ba%d0%b8-%d1%82%d1%80%d0%b5%d1%82%d0%b8-%d0%b6%d0%b8%d0%b2%d0%b5%d0%b5-%d0%b2-%d0%b4%d0%be%d0%bc-%d0%b1%d0%b5%d0%b7-%d0%ba%d0%b0%d0%bd%d0%b0%d0%bb%d0%b8%d0%b7%d0%b0%d1%86%d0%b8/", "text": "Всеки трети българин живее в дом без канализация, а малко под 1% от населението у нас е лишено от водоснабдяване. Данните изнесе регионалният министър Николай Нанков на форум “Новите инвестиции във ВиК инфраструктурата”. Над 60 процента от водопроводната инфраструктура е изграждана преди 30-40 години, а има цели градове, където възрастта на тръбите е над 60 години, посочи той. Според него тези проблеми ще бъдат решени, като се приеме новият Закон за ВиК, който ще бъде внесен за обществено обсъждане до края на юни. Една от промените в него е социално слабите да ползват безплатно до 50 литра вода на денонощие, както и да получат водомери без пари. Предвижда се и въвеждане такса “солидарност”, която потребителите ще плащат, и която ще отива за инвестиции в труднодостъпните региони. Нанков обясни, че таксата ще бъде 8-10 ст./куб. м вода, но това няма да доведе до оскъпяване на водата, а ще се прави чрез отчисления. Тези пари ще отидат за фонд, с който ще се финансират проекти в малки населени места без достъп до европейски средства. Столичният кмет Йорданка Фандъкова посочи, че през тази година ще започне изграждане на канализация в местността Кръстова вада запад в София. Като значими обекти, които се нуждаят от усилия в този сектор Фандъкова акцентира върху Бенковски, Симеоново, Красно село, Средец, Оборище, Сердика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Всеки трети живее в дом без канализация\t\t\t"}
{"url": "https://trud.bg/%d0%ba%d1%80%d0%b0%d0%b5%d0%b2-%d1%81%d1%82%d0%b0%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b0-%d0%b4%d0%b0%d0%bd%d0%b8%d1%8f/", "text": "Българският национал Божидар Краев стана шампион в първия си сезон зад граница. Бившият играч на „Левски“ триумфира в Дания с „Мидтиланд“ след успех с 1:0 над „Хорсенс“ в среща от последния кръг на местната Суперлига. Халфът бе в групата на „вълците“, но не се появи в игра. С победата тимът му завърши кампанията с 86 точки, на 4 през преследвача „Брьондби“, допуснал изненадващо 1:1 с „Олборг“.  А Краев записа общо 17 срещи за първенство, в които реализира един гол, но той бе от основно значение – при 2:1 като гост на „Нордселанд“.  За 20-годишния футболист това е първи трофей в кариерата му. Краев имаше до момента сребърен медал с „Левски“ в Първа лига и загубен финал за Купата на България през 2016 преди да бъде продаден през лятото на 2017 г.  За „Мидтиланд“ това е втора шампионска титла в историята след тази от 2014/15. През лятото отборът на българина ще играе в предварителните кръгове на Шампионската лига.", "date": "2018.05.22", "title": " Краев стана шампион на Дания"}
{"url": "https://trud.bg/%d0%b8%d0%b3%d1%80%d0%b0-%d0%bd%d0%b0-%d0%b4%d1%83%d0%bc%d0%b8-%d0%b2-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0/", "text": "Макар и с месец и нещо закъснение от посочения в закона срок, правителството прие Доклада за състоянието на отбраната и Въоръжените сили за 2017 г. По-паметливите знаят, че за 2016 г. четохме два такива доклада. Първият, спазвайки законовия срок до края на март, беше приет и внесен в парламента от служебното правителство на Огнян Герджиков. Почти веднага след като изпълнителната власт се смени, той беше изтеглен. През септември дойде вторият, вече на третото правителство на Бойко Борисов, доклад за състоянието на отбраната и въоръжените сили през 2016 г. Едва ли широката общественост ще се задълбае толкова много, за да прочете всички раздели за отделните видове въоръжени сили и осигурявания. Това няма да го направят и повечето политици, включително и онези от парламента, които в края на краищата трябва да гласуват доклада. Сигурно е обаче, че оценката за състоянието на армията ще направи впечатление и ще бъде коментирана. Тя ще трябва да предизвика и съответните мерки, включително финансови. Каква е обаче оценката за миналата година? Изводът на правителството е, че българските въоръжени сили са в състояние да изпълняват задачите си, но със затруднения и повишен риск. Основните констатирани проблеми са свързани с некомплекта военнослужещи, който е достигнал 20% от щатния състав и засяга в най-голяма степен Сухопътните войски; недостатъчното ресурсно осигуряване; затрудненията по поддържането и развитието на отбранителните способности. Доста познато звучи, което е най-малкото тревожно. Такава оценка правителствата дават в докладите си от 2013 г. насам. Преди това написаното имаше най-вече разказвателен характер. Кое, обаче, е тревожното? Това е непрекъснатото повтаряне по същество на една и съща оценка. Дори и дума по дума. Или игра на думи, за да се създаде по-различно впечатление. Тази игра намери израз и при  изтеглянето на въпросния доклад през миналата година. Служебното правителство смяташе, че  въоръжените сили са в състояние само частично да изпълняват конституционните си задължения. Редовното замени частично със затруднения и ограничения. Какво се промени? Въпросът е риторичен. Да се върнем на повторенията. Тук нещата са много интресни. В доклада за 2013 г. пише, че въоръжените сили изпълняват задачите си „с цената на допълнително натоварване и рискове за живота и здравето на личния състав“. За 2014 г. – „Българските въоръжени сили са в състояние да изпълнят възложените им мисии и задачи с известни ограничения. Това обаче се постига с цената на допълнително натоварване и рискове за живота и здравето на личния състав“. За 2015 г. четем, че въоръжените ни сили изпълняват задълженията си, но с „редица затруднения, свързани с продължителния финансов недостиг и състоянието на въоръжението и бойната техника.“ За 2016 г. „Българските въоръжени сили са в състояние със затруднения и повишен риск да изпълняват задачите си.“ За миналата година пак в основата на оценката на състоянието на въоръжените сили са затрудненията и повишения риск. Да оставим това, че всяко следващо правителство, като че ли  преписва от доклада на предишното. Независимо от коя политическа сила е. Това, както казват, е бял кахър. По-важното е, че от 2013 г. в състоянието на въоръжените ни сили няма промяна. Поне за това свидетелстват оценките в докладите. Още по-важното, т.е. тревожното, е, че го няма подобрението. Приемаме, че и повторението на оценките не е толкова страшно. Лошото е, че те са верни. Къде е причината? В отговор на този въпрос бихме могли да приведем данните за Република България в „Годишния доклад на генералния секретар на НАТО за 2015 г.“. Те обясняват много от нещата, които се случват и ще се случват с нашата армия. Заделеният процент от брутния вътрешен продукт за отбрана в нашата страна за периода 2007-2014 г. спада от 2,3% на 1,35 %. За 2015 г. отделените от Република България разходи за отбрана са в размер на 1,20% от БВП или 599 млн. щ. д., при очакван БВП от 53 млрд. щ.д. Днес с всички сили (или не с всички) гоним двата процента. В Националния план на правителството за изпълнение на тази задача, поставена от срещата на върха на НАТО в Уелс през септември 2014 г., намираме, че през 2018 г. са отделени 1,55 на сто от БВП за отбрана, а двата процента ще стигнем чак през… 2024 г. Две неща трябва бързо да се решат. Първото, да се премахнат ограниченията, за които са виновни недостатъчните средства за отбрана и тяхното нерационално разпределение за възнаграждения, издръжка и капиталови разходи. Второто, да преодолеем причините за повишения риск на военната професия, който е свързан най-вече с ниската мотивация и остарялата бойна техника и въоръжение. Тогава ще намерим по-различни формулировки за състоянието на отбраната и въоръжените сили. Да с надяваме и по-оптимистични. Почти сигурно е, че депутатите няма да обърнат необходимото внимание на Доклада за състоянието на отбраната и Въоръжените сили през 2017 г. Вниманието им вече е обладано от инвестиционните проекти за модернизация. Все пак това са 3,2 млрд. лева за самолети и бойни машини. Очаква се скоро към тях да се прибави още един милиард за патрулните кораби. Проследете обсъждането и гласуването на доклада в пленарна зала, която ще видите, че ще е полупразна.", "date": "2018.05.22", "title": " Игра на думи в отбраната\t\t\t"}
{"url": "https://trud.bg/%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%be%d0%b1%d1%89%d1%83%d0%b2%d0%b0%d1%82-%d1%80%d0%b8%d1%82%d1%83%d0%b0%d0%bb%d0%bd%d0%be-%d0%bf%d0%b0%d0%b7%d1%8f%d1%82-%d1%81%d1%82%d0%b0%d1%82/", "text": "Наближава краят на Председателството, правителството „Борисов 3“ превали едногодишния междинен финал. В света се разгаря наричаната хибридна фаза на геополитическото противопоставяне на Морската империя със Сухопътните й противници в Евразия. Подземни политически трусове и крайбрежни социални вълнения тревожат изведената от либералния си унес Европа. У нас обаче партийна заешка тупурдия опитва да поприкрие очевидния политически маразъм. Западане, пропадане се усеща в периферията на страната. „Да оцелеем тук някак, а ония в София да правят, каквото щат!“, мислят и хортуват помежду си отчаяно-сърдите българи в умиращите села и затихващите градчета. Очевидно е там буквалното междуселищно безпътие, а също икономическата и морално-психологическата безпътица сред населението. Морална отпадналост, безразличие към случващото се, социална апатия се наблюдава дори в столицата и няколкото по-големи градове от икономически мърдащите. По определение маразмът е общо отпадане на телесни и духовни сили поради старост или хроническа болест. Главната причина е хроничното обществено-политическо заболяване „либерална демокрация“, с което злонамерено е заразена родината ни. Застаряването на нацията е по-скоро следствие. Стар, държелив народ сме, преживели сме свирепи епидемии във вид на няколко страшни вековни „присъединявания и присъствия“. Тази почти 30-годишна е по-коварна, защото ни е поднесена като лечение. Бавно, трудно, но и нея ще изпъшкаме. Бездънно е циничното лицемерие на западните ни „партньори“, лъжливи са конгречулейшънсите им, прегръдките и целувките. Преди 80 години през 1938 г. великите Франция и Великобритания „умиротвориха“ Хитлер като предадоха в ръцете му Чехословакия, на която преди това тържествено бяха гарантирали границите. Година по-късно вермахтът за броени дни прегази Полша, която онези великите уж щяха да бранят с война. Нищо не значат за тях обещанията и лигавщините им, както са несъществени и тези, които им се връзват на коварството. Социалната апатия и повсеместното безразличие към политиците и техните празни шумотевици най-ясно се вижда в маразматичното състояние на техните партийни образувания. Те по същество са безидейни, политически безсилни и управленски безплодни структури за осъществяване на текущо администриране на територията по спуснати от Вашингтон и Брюксел указания и рецепти. Между тях няма и помен от същински сблъсъци за политики, за бъдещето на България и добруването на българите. Очевидно е за мнозина, оттам са апатията и масовото отхвърляне на политическата „класа“. Заешка тупурдия са техните свади и нападки в парламента и медиите. „Пpавителcтвото на ГЕРБ няма алтеpнатива, пpедcpочни избоpи ще pазклатят cтабилноcтта на дъpжавата“, заяви по Коледа почетният пpедседател на ДПС Ахмед Доган. Така е, не е някакво прозрение, разбират го дори и бегло наблюдаващите политическите процеси граждани. Защото покрай одобрението от Вашингтон нито някой ще ги свали от власт, нито дори те сами биха се спасили с още две, три или повече предсрочни оставки. Либерално-демократическата партия в Япония с две кратки прекъсвания управлява доста по-дълго, отколкото БКП у нас. Така приблизително е и в други демократизирани с чужди военни бази несуверенни страни. Щом назначените за администратори бързо схващат ясните послания и отбират от силни знаци, щом послушно изпълняват ценните указания.  Вкоренили се кадрово във всички властови структури, твърдо предпазени от реална конкуренция и дори редовно подкрепяни от правилно оглавена „опозиция“, спокойно стават безалтернативни. Няма защо да се тревожат предизборно, платени протести и „спонтанни“ флашмобове срещу тях не се организират. Същевременно водачът на обречената да управлява партия-клиентела партньорски е гушкан, цункан, потупван по рамото с „драги ми…“, посрещан с „мон шери“. Туземните политпевци песни пеят за него, медийни чучулиги му чуруликат на ушенце, дежурните от соцоиолого-политологическата центурия ръсят бодри анализи за партията и правителството. На водача му остава едната дреболия – да „пише историята“! Както наскоро за ГЕРБ и премиера от паpламентаpната тpибyна шербетно се изрази новогербаджията Георги Марков. Очевидно уреден за депутат от унгарския премиер Виктор Орбан, когото от 20 години славослови под път и над път. Сега се мазни за следващ мандат на „скромния любимец на Меркел, Макрон и цяла Европа, на самотния играч“ Бойко Борисов. Яко опъва жили човекът, нека го огрее. Важното е премиерът да не хваща много вяра на подобни изпълнения в своя чест. Довреме са те, промени ли се конюнктурата, пак ще има „бай Туй-Онуй“. Най-зелен, най-син, най правоверен християнин, сега и най-скромен и преливащ от толерантност – ще вземе да литне във висините! Да му дава Господ много здраве, все още е жив, та да се говори за него само в превъзходна степен! Платените протести и „спонтанни“ флашмобове са предназначени за БСП, която все още, макар и полужива, е на политическия терен, въпреки настойчивите усилия на Луканов и Първанов да я усмъртят. Освен все по-неуспешно да изобразява лява партия и опозиция, столетницата се ползва за временно заместваща ГЕРБ, задължително с ДПС на гръб. За тесния кръг около партийния шеф това назначение е изгодно, като втори след ГЕРБ се чувстват комфортно, шумните атаки срещу управляващите, реално много повече им помагат, отколкото досаждат. На власт със соцпартията или в опозиция на ГЕРБ – за ДПС разликите са незначителни. „ДПС е бацил – където влезе, не излиза“, както преди време заяви Ахмед Доган. Не излиза, защото никой не посяга да го извади. Отвън го бранят партньорите и едни от съседите, така му е гарантирано да заема съществен сегмент от политическия пейзаж у нас и да „раздава порции“ в администрациите и в икономиката. Ръмженето срещу участието на сочения за националистически Патриотичен фронт (ПФ) в правителствената коалиция е ритуална поза, полезна и за ГЕРБ, и за ПФ. Реална конфронтация няма, кабинетът е обявен за безалтернативен. При ритуалното общуване далеч не винаги се откриват искрени чувства и намерения спрямо партньорите или опонентите. В политическия живот то следва да се възприема като своеобразна форма за оказване на внимание. От друга страна чрез него се преследват няколко доста по-важни функции. Поддържат се и укрепват социално-психологическите връзки с електората; дават се уверения на външни сили за лоялност и последователност в изпълнението на поръчки и указания; осъществява се социален контрол и стабилизиране на взаимоотношенията сред актива; потвърждава се принадлежността към една или друга група; повишава се самооценката на ръководството; демонстрират се нагласи и ценности; сплотяват се целевите общности и се социализират младите им членове. Основно ритуален е характерът на общуването между политическите партии-клиентели, израз е преди всичко на стремеж да се запази статуквото. Преследват и някои психотерапевтични ефекти – да се справят с фрустрацията от откъсването си от електората; да преодолеят напредващата самотност, отчужденост и тревожност сред българите; да формират наново чувство за общност с изоставените си партии сред желани социални групи. Никоя партия не успява да постигне чрез ритуалните си пируети, тупурдии и настойчиво ухажване забележима част от поставените цели. Нито ГЕРБ се възприема за дясна, нито БСП за лява, нито ДПС за либерална, нито ПФ го броят за националстически. Онези в насипното състояние като седесари, реформатори и прочие пределни евроатлантисти съвсем не ги забелязват. Възприемат всичката политическа „класа“ като сбирщина от безидейни формации за взимане и употребяване на власт за лични и групови цели. Т. е за клиентели, каквито всъщност са. Защото в различните си комбинации се провалиха в управлението. Защото животът в страната става все по-несигурен, държавата като присъствие неотклонно се смалява, все повече боледуваме и ставаме все по-малко, все по-необразовани и неквалифицирани. И това не е защото 80% от българите са дебили, защото само пърдят под завивките, хленчат и наглеят, както съскат професионални лъжци от параполитическия слугинаж. Така е защото в тяхна вреда се управлява в отвън зададени рамки като за страна от далечната периферия на Европа и в този контекст се кадруват подходящите колониални администрации.", "date": "2018.05.22", "title": " Партиите общуват ритуално, пазят статуквото\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d1%80%d0%b5%d0%b4-%d1%80%d0%b0%d0%b4%d0%b5%d0%b2-%d1%81%d0%bb%d0%b5%d0%b4-%d0%bd%d1%8f%d0%ba%d0%be%d0%bb%d0%ba%d0%be-%d0%b4%d0%bd%d0%b8-%d1%89%d0%b5-%d0%bf%d1%80/", "text": "След няколко дни ще приемем премиер-министъра на България Бойко Борисов. Това потвърди Владимир Путин на срещата си с президента Радев в резиденцията “Бочаров ручей” в Сочи, предаде  . В словото си Путин припомни общата история на Русия и България, славянската писменост и честването на 140 г. от Освобождението на България, което отбелязваме тази година. В отговор българският президент Румен Радев поздрави Путин с преизбирането му. “В момента няма да влизам във въпроси от икономически характер, само ще отбележа, че през миналата година товарооборотът между двете страни отбеляза ръст, което не може да не ни радва. Но пред нас има много по-големи възможности“, заяви руският президент на откриването на срещата в тесен кръг. Той отбеляза, че след няколко дни Русия „ще има удоволствието да приеме министър-председателя на България“. “И с него също ще продължим тези дискусии“, заяви Путин. Приветствайки Радев в Сочи, президентът на Русия напомни, че визитата на българския му колега във връзка със 140-ата годишнина от освобождението на българския народ от османско владичество. Според неговите думи, това е едно от съществените събития в общата история. “Но тя не се ограничава до това, обединява ни много“, подчерта руският президент, и добави: “Вдругиден отбелязваме Денят на славянската писменост“. Домакинът отбеляза, че е запознат с това, че Радев е посетил редица културни мероприятия в Москва и добави, че през есента в България ще се състоят аналогични културни събития. И завърши: “Добре дошли!” В отговор българският президент Румен Радев поздрави Путин с преизбирането му. После добави: “Целта на моята визита е да възстановим на най-високо ниво диалога. Имаме много взаимни интереси в търговията, енергетиката, културата.” “Радостно е, че моята визита е в навечерието на празника на българската просвета и култура и на славянската писменост – 24 май. Още по-радостно е, че днес нашите народи празнуват заедно този празник“, отбеляза Радев. “Заедно отбелязваме и една знакова годишнина – 140 години от освобождението на България и Руско-турската освободителна война, благодарение на която България възкръсна на картата на Европа”, продължи българският президент. “Затова и нашите отношения са по-особени. Те не се основават на чисто политически и икономически интереси, а на дълбоките исторически, духовни, културни и езикови връзки между нашите народи. Това ни дава редица предимства и прави нашите отношения по-естествени и по-лесни. В същото време ни задължава да бъдем открити, да поставяме откровено всички теми, където имаме различни нерешени въпроси“, допълни още той. „Аз очаквам днес наистина да направим един стратегически преглед на нашите двустранни отношения, да констатираме не само силните традиции и огромния потенциал, който имаме, но и да обосновем необходимостта от реални действия. Имаме много взаимни интереси, в областта на търговията и на икономиката, на енергетиката, на образованието и на културата. Ще се радвам на един откровен и задълбочен диалог днес, който да даде основа и положителен импулс на нашите правителства да работят в тази насока“, каза още Румен Радев в приветствието си. Владимир Путин бе включил в руската делегация министъра по енергетика Александър Новак и този на търговията и промишлеността Денис Мантуров. Присъстваше и генералният директор на “Росатом” Алексей Лихачов. Румен Радев влезе на срещата с шефа на кабинета си Иво Христов, главния секретар Димитър Стоянов и секретаря си по външна политика Атанас Кръстин, който очаква да получи агреман за посланик в Москва. От българска страна министри в делегацията няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Путин пред Радев: След няколко дни ще приемем Бойко Борисов (ВИДЕО, СНИМКИ)"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80%d0%b8-%d0%b0%d0%ba%d1%86%d0%b8%d1%8f%d1%82%d0%b0-%d0%b2-%d0%ba%d0%b0%d1%82-%d0%b1/", "text": "Петима служители на КАТ-Благоевград са задържани днес по обяд при акция на“ Вътрешна сигурност“ и ДАНС , Националната следствена служба  под ръководството на Специализираната прокуратура.  Арестите станаха в сградата на КАТ, докато се правят процесуални действия в кабинетите на катаджиите, паралелно се извършват и обиски по домовете им. Засега официална информация няма, но се твърди, че групата е заподозряна в схема за уреждане на бързи номера и регистрации на нови коли. Схемата е следната –плаща се на посредник, който регистрира автомобил по бърза процедура, след като се отчита по всички нива в КАТ. Така срещу суми от 50 до 100 лева се получават хубави номера на колите и регистрация без чакане. Подобна схема въртят посредници в местните автокъщи, говори се че там си има човек за тази работа и става с участието на катаджии и служители от администрацията. Сред арестуваните е и бивш служител на КАТ, който е пенсионер, но продължава тази дейност. Акцията последва месец и половина след големите арести в ДАИ-Благоевград.  Тогава бяха задържани 10 служители и обвинени в корупция и рекет на транспортни фирми.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Петима са задържани при акцията в КАТ-Благоевград\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-16-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b0%d1%82%d0%b5%d0%bd%d1%82%d0%b0%d1%82-%d0%b2/", "text": "Най-малко 16 души загинаха и близо 40 бяха ранени днес в южния афганистански град Кандахар при експлозия на заложено в камионетка взривно устройство при опит за обезвреждане му от силите на реда. Това съобщиха днес представители на местните власти, предаде Ройтерс. Сред убитите има полицаи и служители на афганистанското разузнаване. Взривното устройство избухна около пладне местно време, допълва агенцията. Засега никой не е поел отговорност за атаката. Службата на ООН за координация по хуманитарните въпроси съобщи днес, че в резултат на насилието в Афганистан 108 440 души са били принудени да напуснат домовете си от началото на годината до 13 май, предаде ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Най-малко 16 души загинаха при атентат в афганистанския град Кандахар"}
{"url": "https://trud.bg/%d0%b4%d0%be%d1%85%d0%be%d0%b4%d0%bd%d0%be%d1%81%d1%82%d1%82%d0%b0-%d0%be%d1%82-%d0%bc%d0%b0%d0%b3%d0%b0%d0%b7%d0%b8%d0%bd%d0%b8%d1%82%d0%b5-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0/", "text": "Доходността от имотни активи в световен мащаб през миналата година е намаляла средно с 0,12%, сочи доклад на консултантската компания Cushman&Wakefield. В България доходността на офис площите е отбелязала спад до 7,75%, на търговските площи – до 8,25%, а на индустриалните площи – до 9%. През 2018 г. се очаква наемите на офиси и магазини да вървят нагоре, което ще движи пазара. Повишаването на наемите пък е предпоставка за привличане на нови инвеститори както в първокласни офис площи, така и в търговски площи, коментират експертите.", "date": "2018.05.22", "title": " Доходността от магазините в страната падна до 8,25%"}
{"url": "https://trud.bg/%d0%b1%d0%b0%d0%bd-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b8%d1%82%d0%b5-%d1%81%d0%b8-%d0%b2-%d0%bf%d0%be%d0%b4%d0%ba/", "text": "Днес в Конферентния център на БАН, блок 26Б се проведе второто събитие от проекта Balkan-Mediterranean Centre for Entrepreneurship and Innovation (BalkanMed INNOVA). Проектът има за цел да стимулира предприемаческото мислене, насърчаване стартиращи фирми и създаване на по-привлекателна среда за растежа на малките и средни предприятия. Финансирането на проекта, е по линия на Европейски фонд за регионално развитие (ЕФРР) и националния бюджет в рамките на програмата „Балкани-Средиземно море 2014-2020“. Изпълнител от българска страна е „Единния център за иновации“ на БАН в партньорство с още пет организации от Гърция, Кипър, Албания и Македония (БЮРМ) и е насочен към четири приоритетни за икономиката области: 1. Туризъм и културно наследство; 2. Агробизнес; 3. Информационни и комуникационни технологии за малки и средни предприятия; 4. Енергия и околна среда. На провелият се бенчмаркинг уъркшоп присъстваха представители от различни институти на БАН, учени, предприемачи от различни области, както и студенти, които се интересуват от започване на собствен бизнес. Основните теми, които бяха дискутирани бяха свързани с различни дейности и похвати за преодоляване на слабостите, засягащи развитието на предприемачеството, разликата между уменията, получени чрезобразованието и пазара на труда, липсата на бизнес етика и предприемаческа култура, лошият достъп до финансиране, недоверието в правителствените програми и трудността на МСП да инвестират в нови иновативни знания. Модератор на събитието беше Ина Бояджиева, която е един от създателите на BBU Srartup School – напълно иновативна програма по бизнес и предприемачество. Повече за проекта и събитието може да научи от Фейсбук страницата на проекта:  .", "date": "2018.05.22", "title": " БАН продължава инициативите си в подкрепа на младите предприемачи"}
{"url": "https://trud.bg/%d0%b8%d0%b7%d0%b1%d0%b8%d1%80%d0%b0%d1%82-%d0%bc%d0%bb%d0%b0%d0%b4-%d1%85%d1%83%d0%b4%d0%be%d0%b6%d0%bd%d0%b8%d0%ba-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b2-12-%d1%87/", "text": "В 12 часа на 24 май ще бъде открита традиционната празнична изложба на бургаските художници. Тя се организира ежегодно от “Дружество на художниците – Бургас” със съдействието на Община Бургас. За поредна година в изложбената зала на ул. “Александровска” 22 ще бъде връчена и наградата “Млад художник на годината” на името на бургаския художник Руси Стоянов. Тази година са номинирани Владимир Палев, Елисавета Ангелова и Нели Тодорова. Миналата година призa получи Николай Ангелов – Гари. Наградата се връчва ежегодно на 24 май, като седемчленно жури при тайно гласуване определя носителя й. За първи път е връчена през 2007 година на Йордан Ангелов. Дружеството на бургаските художници е създадено през 1956 година. Към 2018 година негови членове са над 100 творци, чиито произведения представят града ни в България и по целия свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Избират млад художник на годината в 12 часа на 24 май в Бургас"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d0%be%d0%b1%d1%81%d1%8a%d0%b4%d0%b8-%d1%81-%d0%bb%d0%b0%d0%b2%d1%80%d0%be%d0%b2-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bf%d0%be/", "text": "Турският външен министър Мевлют Чавушоглу днес обсъди по телефона с руския си колега Сергей Лавров работата по мирните преговори за Сирия в Астана. Това съобщи източник от руското външно министерство, цитиран от ТАСС. Двамата министри обсъдиха редица актуални международни въпроси от взаимен интерес, включително съвместната работа в Астана за разрешаване на сирийския проблем въз основа на резолюция 2254 на Съвета за сигурност на ООН, посочи представителят на руското външнополитическо ведомство. Телефонният разговор се е състоял по турска инициатива, посочи представителят.  Деветият кръг от преговорите за Сирия в Астана се състоя на 14 и 15 май. Трите страни гарантки Русия, Турция и Иран се договориха следващата среща за Сирия да се състои в Сочи през юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Чавушоглу обсъди с Лавров работата по мирните преговори за Сирия в Астана"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%be-%d1%88%d0%b5%d1%81%d1%82%d0%b2%d0%b8%d0%b5-%d0%b8-%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb-%d0%bd%d0%b0-%d1%82%d1%80%d1%83%d0%bf/", "text": "С празнично шествие на деца, ученици, учители и дейци на просветата и културата шуменци ще честват 24 май – Денят на българската просвета, култура и на славянската писменост. Шествието ще тръгне от 10 часа от пл. „Кристал“ и ще премине по бул. „Славянски“. Минути по-късно на откритата сцена на пл. „Освобождение“ ще започне концертът „Младите хора на Шумен“ с участието на хип-хоп групата „Емоушън“, детския фолклорен ансамбъл „Звънче“ и вокално студио „Да“. Празничната програма ще продължи с тържествено връчване на наградите на Шумен в системата на образованието и науката от 11 часа на пл. „Освобождение“. След церемонията, в 11,45 часа на пл. „Освобождение“ започва спектакълът „Споменът за утре“ на трупата на Нешка Робева. Ден по-рано, на 23 май, ще бъдат наградени първенците на Випуск 2018. 13 изявени зрелостници ще получат от кмета на Шумен Любомир Христов медал с лента в цветовете на знамето на Шумен и диплом за отличен успех и високи постижения през целия курс на обучение. На церемонията по награждаването са поканени да присъстват учители, ученици, родители, близки на отличените зрелостници и граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Празнично шествие и спектакъл на трупата на Нешка Робева"}
{"url": "https://trud.bg/23-%d0%bc%d0%bb%d1%80%d0%b4-%d0%bb%d0%b2-%d1%89%d0%b5-%d0%b1%d1%8a%d0%b4%d0%b0%d1%82-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d0%bd%d0%b8-%d0%b2-%d1%81%d0%b5%d0%ba%d1%82%d0%be%d1%80/", "text": "В сектор „Води” е насочен най-големият ресурс по Оперативна програма „Околна среда“ (ОПОС) 2014-2020 г. в размер на 2,3 млрд. лв. Това съобщи министърът на околната среда и водите Нено Димов на форум „Новите инвестиции във ВиК инфраструктурата“, който беше открит от вицепремиера Томислав Дончев, министъра на регионалното развитите и благоустройството Николай Нанков и кмета на София Йорданка Фандъкова, съобщиха от министерството на околната среда и водите. Министър Димов отбеляза, че към момента по тази приоритетна ос са подписани 24 договора на обща стойност 946 млн. лв. 17 от проектите са инфраструктурни като стойността им е 836 млн. лв., а безвъзмездната финансова помощ – 620 млн. лв. Досега успешно са изпълнени 3 проекта – пречиствателните станции на Шумен, Раднево и Банско. В процес на изпълнение са 14 проекта, от които 9 са ранни за общините Асеновград, Добрич, Плевен-Долна Митрополия, Приморско, Айтос, Елхово, Пловдив, Тутракан и Чирпан и 5 са фазирани, които за започнати през периода 2007-2013 г. и бенефициенти са общините Варна, Видин, Враца, Тервел и Ямбол. Общо от тези инвестиции и изградената инфраструктура ще се подобрят условията на живот на над 1 млн. български граждани. В сектор „Води“ в момента е стартирала процедура за строителство на ВиК Смолян. През 2018 г. се предвижда откриването и на 3 нови процедури. Едната от тях е за разработване на новия цикъл Планове за управление на речните басейни (ПУРБ) 2021-2027 на стойност 24 млн. лв. Също така ще бъдат разработени и 6 нови регионални прединвестиционни проучвания за новоконсолидирани ВиК оператори на максимална стойност 23 млн. лв. След подготовката на прединвестиционното проучване за Столична община предстои да се отправи покана и за ВиК строителство и за територията на София-град. В момента е в ход процедурата по подготовка на регионалните прединвестиционни проучвания за 14-те консолидирани ВиК оператора, които анализират инвестиционните нужди от ВиК инфраструктура. Веднага след това имаме готовност да отворим процедурата за кандидатстване, посочи министър Димов. Чрез проекта ще се даде възможност МРРБ да изпълни необходимото за осигуряване на устойчива рамка за ВиК инвестиции. В предходния програмен период 2007-2013 г. успешно са изпълнени 221 проекта в сектор „Води“, като усвоената безвъзмездна финансова помощ е над 2,3 млрд. лв. Изградени или реконструирани са 50 пречиствателни станции за отпадъчни води (ПСОВ), както и над 2600 км ВиК мрежа. Броят жители, които вече се ползват от подобрени условия във ВиК сектора, е 889 594. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " 2,3 млрд. лв. ще бъдат инвестирани в сектор „Води“ по Оперативна програма „Околна среда“"}
{"url": "https://trud.bg/%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d1%81-10-%d0%bc%d0%bb%d0%bd-%d0%bb%d0%b5%d0%b2%d0%b0-%d1%83%d1%87%d0%b8%d0%bb%d0%b8%d1%89%d0%b0-%d0%b4%d0%b5%d1%82%d1%81%d0%ba%d0%b8-%d0%b3/", "text": "Близо 10 милиона лева ще бъдат инвестирани за ремонти на училища, детски градини, черкви и читалища в община Монтана тази година, съобщи кметът Златко Живков в навечерието на 24-май. Още на следващия ден след  празника на българската просвета и култура започва работата по сградата на ІІІ и ІV СОУ. Само за строителните дейности там са планирани 1 813 542 лева. Изцяло обновена ще бъде и сградата, в която се помещават двете гимназии – природо-математическата и езиковата. За строително монтажните дейности там са предвидени 3 075 000 лева. Пълна промяна ще има и на сградите на двете детски градини №4 „Калинка” и №7 „Приказен свят”. Там средствата за ремонти са за близо 2 700 000 лева. Това ще бъде най-мащабният проект за модернизиране на образователна инфраструктура в Монтана. Общата стойност на инвестицията е 8 674 000 лева. Средствата са осигурени по оперативна програма „Региони в растеж”, казаха от местната управа. „Сбъдва се една моя отколешна мечта, още от времето, когато бях директор на училище и началник на инспектората по образование -да бъдат заделени поне 1 милион лева за ремонт на училище” сподели Живков.  В навечерието на празника той обяви и инвестициите за ремонти и ново изграждане на черкви и читалища.  Строителните дейности на читалищата в селата Славотин, Крапчене, Стубел и Вирове, които ще честват своята 90 годишнина тази година, са пред финал. За тях общината е отделила 230 хиляди лева. Дирекцията по вероизповеданията е отпуснала 54 хиляди лева за ремонт и доизграждане на църквите в селата Трифоново, Смоляновци, Крапчене, Войници, Сумер и Николово. Общината също ще финансира тези ремонти. А в началото на юни ще бъде направена първа копка на църква в Долна Рикса – единственото село в общината, останало все още без храм. Там вече има осигурено дарение в размер на 30 хиляди лева. На събитието ще присъства и Видинският митрополит Даниил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Обновяват с 10 млн. лева училища, детски градини, черкви и читалища в Монтана"}
{"url": "https://trud.bg/%d1%83%d0%bb%d0%b8%d1%87%d0%bd%d0%be-%d0%ba%d1%83%d1%87%d0%b5-%d0%bd%d0%b0%d1%85%d0%b0%d0%bf%d0%b0%d0%bb%d0%be-11-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%bd/", "text": "За пореден инцидент с бездомно куче, нападнало и нахапало дете на площадка, информират от полицията в Разград. Този път е пострадало 11-годишно момиче в град Кубрат. То било на детска площадка към 14,30 часа в понеделник, когато бездомно куче го нахапало по бедрото и задните части. Намесили се възрастни и отървали момичето, като прогонили кучето. Пострадалото дете е било откарано във филиала на „Спешна помощ” в Кубрат, където обработили раните. Назначени са съответните процедури, които се правят при ухапване от улично животно. Детето е освободено за домашно лечение. За инцидента са информирани полицията и прокуратурата. По случая е започнато досъдебно производство. Според наказателния кодекс, който не положи достатъчно грижи за гръбначно животно, което се намира под негов надзор и то причини средна или тежка телесна повреда на човек, се наказва с лишаване от свобода до 3 години или с пробация и с глоба до 5 000  лева. Ако бъде потвърдено, че животното е безстопанствено, то тогава под отговорност трябва да бъде подведена общината или определените от нея лица, които отговарят за овладяване популацията на уличните кучета.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Улично куче нахапало 11-годишно момиче на детска площадка\t\t\t"}
{"url": "https://trud.bg/%d0%b1%d0%b0%d0%bb%d0%b5%d1%82-%d0%b2%d0%b5%d0%b3%d0%b0-%d0%b3%d1%80%d0%b0%d0%b1%d0%bd%d0%b0-%d0%bf%d1%80%d0%b8%d0%b7%d0%be%d0%b2%d0%b8%d1%82%d0%b5-%d0%bc%d0%b5%d1%81%d1%82%d0%b0/", "text": "Пълен триумф отбеляза балет „Вега” от Търговище във втория Национален конкурс „Танцуващи сърца”, който се състоя в Grand Mall Варна. Това съобщиха от Центъра за младежки дейности и инициативи (ЦМДИ) в Търговище, посочвайки че формацията им е спечелила 4 първи места в отделните възрастови групи. Общо 108 формации са участвали в танцовата надпревара във Варна. Журито, с  председател доц. Бисер Деянов, премиер солист на националния балет, членове Кремена Шопова – хореограф и председател на Българската федерация по спортни танци и Милена Тодорова, балерина от Националния балет и преподавател по класически танц, е отличило главния художествен ръководител на състава Марианна Савова за хореографията на два от представените танци. Търговищката школа за модерен балет е с дългогодишна история и работи с деца от 5 до 18 години. През годините е печелила редица призови места на конкурси у нас и в чужбина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Балет „Вега” грабна призовите места на национален конкурс"}
{"url": "https://trud.bg/%d0%bb%d0%b5%d0%ba%d0%b0%d1%80%d1%81%d0%ba%d0%b8%d1%8f%d1%82-%d1%81%d1%8a%d1%8e%d0%b7-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d0%bd/", "text": "Български лекарски съюз изрази несъгласие със заложените параметри в проекта на Национална здравна карта, качен за обсъждане в едномесечен срок на сайта на Министерството на здравеопазването. Браншовата организация настоява Министерски съвет да върне проекта за доработване. Вземайки предвид данните в проекта на здравната карта, становищата на РЛК, Областните администрации от страната, проведените множество разговори и дискусии, стана ясно, че проекта в голямата си част не отразява становищата на комисиите за изготвяне на областните здравни карти, посочват от БЛС. Лекарите са притеснени от заложения брой и разпределението на болничните легла. “В проекта на НЗК са определени конкретни потребности от легла за активно лечение (включват медицински дейности: интензивни грижи, хирургия, педиатрия, терапевтични, акушерство и гинекология), които са с около 6000 по-малко от съществуващите в момента. Намалени са около 2500 хирургични легла, 2000 терапевтични, 760 акушеро-гинекологични, 375 педиатрични и 285 легла за интензивни грижи”, посочват от БСЛ. “Във връзка с проекта за утвърждаване на Национална здравна карта на Република България, публикуван на сайта на Министерството на здравеопазването за обществено обсъждане на 24.04.2018 г., Българският лекарски съюз изразява следното становище, съобразено със становищата на Районните лекарски колегии (РЛК):  От данните в проекта за утвърждаване на Национална здравна карта на Република България (НЗК), становищата на РЛК, Областните администрации от страната, проведените множество разговори и дискусии стана ясно, че същият в голямата си част не отразява становищата на комисиите за изготвяне на областните здравни карти. Обръщаме внимание, че съгласно чл. 29, ал. 3 на Закона за лечебните заведения /ЗЛЗ/, в техния състав влизат: областният управител, представители на Регионалните здравни инспекции, на Районната здравноосигурителна каса, районните колегии на БЛС и на Български зъболекарски съюз, на Българска асоциация на професионалистите по здравни грижи, на пациентски организации и представители на всяка една община. Както е видно, законодателят справедливо е определил по компетентност именно членове, които познават в детайли структурата и функциите на здравеопазването на местно ниво. Необходимостта да бъдат отчетени в пълен обем регионалните параметри на потребностите на населението от достъпна извънболнична и болнична медицинска помощ е предпоставена от разпоредбата на чл. 29, ал. 2 от ЗЛЗ, според която Националната здравна карта се изработва въз основа на областни здравни карти. Разбира се, пороците при разработването и приемането на посочения документ биха се явили предпоставка за неговата съдебна отмяна. Макар санкционният съдебен контрол по отношение действията на публичните органи да е обичайно явление в последно време, не е допустимо за пореден път да бъде демонстрирано пред обществото, че изпълнителната власт не е в състояние да формира издържана, стройна и аналитична политика в сферата на българското здравеопазване. Неслучайно Националната здравна карта обуславя осъществяването на националната здравна политика. Крайно време е да си дадем сметка, че секторните политики не могат да останат занапред просто думи и числа, обективирани на лист хартия, нито институционализирани и въведени в обръщение лобистки въжделения. Здравеопазването предполага прецизната оценка на правата и интересите на всички граждани. Нито един логичен субект не би могъл да приеме, че този пунктуален анализ е извършен, след като Националната комисия, която според разпоредбите на чл. 34, ал. 1 от ЗЛЗ е оправомощена да изработи Националната здравна карта, е провела само едно заседание, на което не е имало обсъждане на предложените параметри. Проектът е изготвен изцяло от Министерство на здравеопазването, без да е разглеждан и съгласуван с всички членове на комисията и не е утвърден или приет от Националната комисия по същество. Липсата на обсъждане, респективно – на постигнат консенсус, са довели до изброените по-долу несъответствия, които пряко ще увредят правата на пациентите и изпълнителите на медицинска помощ, при условие, че Националната здравна карта бъде приета в публикувания вариант. В следващите редове сочим и конкретните несъответствия, които обезателно следва да бъдат взети предвид. За определяне на необходимия брой легла в болничната помощ Министерство на здравеопазването с Наредба публикува в ДВ Методика за изготвяне на областна здравна карта. При изготвяне на областните здравни карти, областните комисии стриктно са спазили начина на изчисление по Методиката относно необходимия брой легла по видове дейности и нива на компетентност. Видно от проекта за НЗК е обаче, че при изготвяне на Националната здравна карта, Министерство на здравеопазването е използвало данни и различна методика от публикуваната в ДВ. Някои от разликите се състоят в следното: I. Определяне на брой легла:  Областни комисии: Съгласно методиката броят на леглата е 4 на 1000 жители, като е допустимо повишение с 10%, но не повече от 5,9 на 1000 жители.  Министерство на здравеопазването: За база са взети броят използвани легла по различните специалности и нива на компетентност, преизчислени на 100% използваемост, т.е. заети 365 дни в годината. Този брой е определен на база отчетен брой леглодни по клинични пътеки към Здравна каса, умножени по коефициент /незнайно какъв/, за да се прибавят и лекуваните платени пациенти или неосигурени и неотчетени към НЗОК. Така полученият брой легла се преизчислява при използваемост около 75% и се получава броят легла по дадена специалност, определени като „конкретни потребности“. II. Разпределение по нива на компетентност: Областни комисии: Разпределението по нива на компетентност на видовете легла е съгласно изискванията на Глава VI от Наредбата. Спазени са процентните изисквания за съотношение първо:второ:трето ниво на компетентност съответно за:  Терапевтични – 40:20:20  Хирургични – 10:60:30  Педиатрични – 50:40:20 и т.н.  Глава V, т.4 дава възможност на области, в които разкритите легла от III ниво на компетентност са по-висок процент, областната комисия да предложи по-голям брой легла от изчислените, като тези легла ще се използват за лечение на пациенти от други области на регионално ниво.  Министерство на здравеопазването: Разпределението по брой и нива на компетентност е на база отчетени в НЗОК дейности, т.е., ако дадено лечебно заведение има 30 легла трето ниво на компетентност и на тях са извършени дейности от I, II и III ниво в съотношение 70:20:10, в проекта се залага, че има необходимост от 21 легла първо ниво, 6 легла второ ниво и 3 легла трето ниво на компетентност. Така изчислен, броят легла по нива и видове не отговаря на процентното разпределение, заложено в Наредбата.  Мотиви за неприемането на проекта за НЗК са още: 1. Изготвените здравни карти от Областните комисии изцяло отговарят на заложените изисквания на методиката, изработена от Министерство на здравеопазването и подадените статистически данни по области. В ОЗК не са използвани данни за извършени медицински дейности за 2017 г. по нива на компетентност и при работата си при определяне на броя легла комисиите са се съобразявали само с изискванията на Наредбата. 2. Предложената от Министерство на здравеопазването Национална здравна карта представлява обработени статистически данни за отчетената през 2017 г. дейност, събрани от всички лечебни заведения за дадена област по всички специалности. Изчислените на този принцип легла са предложени от МЗ като конкретни потребности от легла, включени в НЗК, и за които впоследствие НЗОК ще сключва договор за финансиране по линия на здравно осигуряване. Така заложените в НЗК брой легла по нива на компетентност драстично се различават от предложените от областните комисии. 3. Според нас е некоректно да се използват данни за съществуващи лечебни заведения с разкрити брой легла по видове и нива на компетентност към 31.12. 2016 г. при определяне на потребностите след 01.04.2018 г. В този период, голяма част от лечебните заведения са променили своята дейност – и като разрешение за дейност, и като ниво на компетентност. 4. Разпределението в проекта на НЗК на леглата по нива на компетентност буди сериозно притеснение, предвид текстовете, залегнали в Националния рамков договор за медицински дейности 2018 г. /по конкретно чл. 275, ал. 1, т. 4 и чл. 345, т.7/. Може да се предположи, че ако НЗК се приеме в предложения от МЗ вариант с определените в него брой легла по ниво на компетентност, това ще доведе до преустановяване на болничното лечение по някои специалности още към средата на съответния месец, тъй като при надхвърляне броя легла по договор с НЗОК дейността няма да бъде заплащана. Това ще наруши правата на здравноосигурените лица за достъп на временна, адекватна и в достатъчен обем болнична медицинска помощ по определени специалности. 5. Некоректно в НЗК е използването на термина „фактически използвани легла“, защото реално това са „фактически финансирани легла“ поради лимитиране на дейността на болничните лечебни заведения. 6. При сега съществуващия начин на отчитане към НЗОК по видове легла, не е включена дейността на терапевтичните непрофилирани легла. В момента действащият НРД позволява сключване на договор с лечебни заведения за болнична помощ за изпълнение на клинични пътеки във вътрешно отделение. Липсата на непрофилирани терапевтични легла в НЗК ще ограничи правото на болниците да сключат договор с НЗОК. Това ще доведе до влошаване на качество на болничната медицинска помощ и достъпа до нея, като потърпевши ще бъдат единствено здравоосигурените лица. 7. В проекта на НЗК са определени конкретни потребности от легла за активно лечение (включват медицински дейности: интензивни грижи, хирургия, педиатрия, терапевтични, акушерство и гинекология), които са с около 6000 по-малко от съществуващите в момента. Намалени са около 2500 хирургични легла, 2000 терапевтични, 760 акушеро-гинекологични, 375 педиатрични и 285 легла за интензивни грижи.  При така представената НЗК и методика за нейното създаване е подходено напълно механично при определяне на нуждите от съответната болнична медицинска помощ. Изискванията за нива на компетентност са отнесени към легла, а не към цялостната структура – клиника/отделение. Не е взето предвид, че към настояшия момент липсват стандарти по дванадесет важни медицински специалности (хирургия, анестезия и интензивно лечение, кардиология, неврохирургия, урология, медицинска онкология и др.). При определянето на потребностите на населението и наличието на съответни медицински структури за тяхното покриване не са взети предвид алгоритмите на клиничните пътеки. Това само по себе си води до механично затваряне на работещи клиники/отделения. 8. В проекта за НЗК са допуснати и явни недоразумения – надяваме се, поради техническа грешка – за области Стара Загора (в града има медицински факултет), Ямбол, Пазарджик са предвидени 0 броя легла за дейности по урология. За област Сливен – 1 легло за съдова хирургия. За обл. Силистра – 0 легла за дейност по ортопедия и травматология. Считаме, че тези факти не се нуждаят от коментар. 9. Определените нужди за структури по Обща и клинична патология са по една за област (вкл. за Пловдив, Варна, Плевен, Стара Загора), изключение прави София столица – с определени като необходими 5 структури. Това би било разбираемо, ако политиката на държавата е насочена към окрупняване и централизиране на тази специфична дейност, например в структури, достатъчно обезпечени с кадри, медицинска апаратура и консумативи, които да осигурят качествен медицински продукт и се позволи на болниците да го използват като външна услуга/компетенция. В момента обаче, това не отговаря на фактическото положение, още повече – не кореспондира и с изискванията, заложени от НЗОК като условия за сключване на договор, в които за повечето хирургични клинични пътеки се изисква структура по патология на територията на болницата или населеното място. 10. Определените нужди от легла за продължително лечение и палиативни грижи са повече от съществуващите в момента, което по принцип е положителна стъпка, тъй като тези здравни грижи са безусловно важни и необходими на населението. Но понастоящем, този вид медицинска помощ не е гарантиран от държавата, тъй като не е осигурено необходимото финансиране. За палиативни грижи, например, НЗОК заплаща единствено 20 дни за онкологично болни пациенти в терминален стадий. Частично и напълно незадоволително е финансирането и на продължителното лечение. В противовес със заявеното намерение част от съществуващите общински болници да извършват тези дейности, всъщност Министерство на здравеопазването е заложило толкова високи изисквания в Наредбата за определяне на пакета от здравни дейности, гарантиран от бюджета на НЗОК, че общинските болници не са в състояние да сключат договор за изпълнението им. На основание гореизложеното, Български лекарски съюз не подкрепя проекта за Национална здравна карта и апелира към членовете на Министерски съвет да върнат проекта за доработването му от Националната комисия по чл. 32 от ЗЛЗ, при отчитане на изложеното по-горе и най-вече – на постъпилите становища по оповестения проект. “ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Лекарският съюз отхвърли проекта за Национална здравна карта"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b0-%d1%83%d0%b6%d0%b8%d0%bb%d0%b8%d0%bb%d0%b0-%d1%81-300-000-%d0%bb%d0%b2-%d1%80%d1%83%d1%81%d0%ba%d0%be-%d1%81/", "text": "49-годишна собственичка и управителка на  фирма ще бъде съдена за измама за близо 300 000 лв., съобщиха от Варненската районна прокуратура. Бизнесдамата прибрала крупната сума от руско семейство срещу договор да изработи и реализира интериорен проект за жилището им в курорта Златни пясъци. На три транша от юли 2011 г. до април 2014 г. клиентите превели на подсъдимата общо 150 000 евро, за да ремонтира ваканционния апартамент и да го обзаведе. Накрая обаче останали неприятно изненадани, тъй като договорената работа изобщо не била свършена. Делото срещу измамницата ще се гледа на 5 юни във Варненския районен съд.", "date": "2018.05.22", "title": " Съдят измамница, “ужилила” с 300 000 лв. руско семейство"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-7/", "text": "Премиерът Бойко Борисов се срещна с министъра на правосъдието и главен прокурор на САЩ Джеф Сешънс, който е на посещение в София. Фокус на разговора беше поставен върху споделения от двете страни ангажимент в борбата с международния тероризъм, трафика на наркотици, трафика на хора и защита на киберсигурността, съобщиха от правителствената информационна служба. Борисов и Сешънс дискутираха също така други области на двустранното сътрудничество в правоприлагането, включително екстрадициите и взаимната правна помощ. Министър-председателят постави казуса с Желяз Андреев и другите четирима българи, за които САЩ искат екстрадиция. Той посочи, че България не поставя под съмнение Договора за екстрадиция със САЩ, но българските институции ще продължат да работят активно за разрешаването на случая и защита правата на българските граждани. В срещата участваха също министърът на правосъдието Цецка Цачева и главният прокурор Сотир Цацаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Министър-председателят Бойко Борисов постави казуса „Желяз Андреев“ пред министъра на правосъдието и главен прокурор на САЩ"}
{"url": "https://trud.bg/%d0%bc%d0%be%d1%80%d1%81%d0%ba%d0%b8%d1%82%d0%b5-%d0%bd%d0%b8-%d0%bf%d1%80%d0%b8%d1%81%d1%82%d0%b0%d0%bd%d0%b8%d1%89%d0%b0-%d0%bc%d0%be%d0%b3%d0%b0%d1%82-%d0%b4%d0%b0-%d1%81%d1%82%d0%b0%d0%bd%d0%b0/", "text": "Пристанищата във Варна и Бургас вече са в обхвата на дългосрочната стратегия на Китай за развитие на пътя на коприната по инициативата “Един пояс, един път”, известна още като новия път на коприната. В тази връзка се очаква те да се превърнат в буферни хълбове за стоки, идващи от Близкия изток и Централна и Югозападна Азия. Това е сред основните теми, които се обсъждат на започналата във Варна VII  международна конференция-изложение “Пристанища и корабоплаване по Черно море 2018”. Има различни интерпретации къде точно ще мине пътят на коприната, но за пристанищата ни би било добре, ако може да направим буферни хъбове, не само за транзитно преминаващи товари, а да имаме и добавена стойност. Това заяви генералният директор на ДП “Пристанищна инфраструктура” Ангел Забуртов, който даде пример с Баку, където в момента правят голям логистичен хъб със свободна икономическа зона. Според  него трябва да възстановим мултимодалните превози и да натоварим фериботите, които са проектирани да превозват около 6 милиона тона товари, а в момента не стигат и до 100 000 т. “Регламентът от 2017, който ще влезе в сила през февруари догодина очертава достъпа до пазара на пристанищни услуги и финансова прозрачност на пристанищата. Ще има промяна във вътрешното ни законодателство или ще се наложи да го прилагаме директно в този му вид. Едно от нещата е да се определи кой е управляващият орган на портовете и да се разпише ясно, че това е ДППИ, както и това, че концесионните възнаграждения трябва да са приход на държавното предприятие, а не да влизат в държавния бюджет. Когато това се промени, ще можем да казваме къде се инвестира всеки лев и как се развиват пристанищата”, посочи генералният директор. Форумът във Варна, който събира представители на световни компании в морския бизнес от близо 20 държави, се провежда за първи път в България като признание за постиженията на ДППИ по отношение на модернизиране на пристанищата и на морския транспорт у нас. Участниците бяха поздравени от кмета на Варна Иван Портних, областния управител Стоян Пасев и от посланика на Ирландия в България – Н.Пр. Майкъл Форбс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " Морските ни пристанища могат да станат част от “Новия път на коприната”"}
{"url": "https://trud.bg/%d0%bd%d0%b2%d1%83-%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%be%d0%bb%d0%b8%d0%bc%d0%bf%d0%b8-2/", "text": "Финалният етап на международната Олимпиада по обща европейска политика за сигурност и отбрана се провежда в Националния военен университет /НВУ/ „Васил Левски“ във Велико Търново. Проявата е от 22 до 25 май включително. Курсанти, кадети и военнослужещи от 15 държави пристигнаха в Старата столица за престижното събитие, което е част от официалния календар на българското председателство на Съвета на Европейския съюз. Близо 40 курсанти от 30 военни университети и академии в Европа ще премерят сили в олимпиадата. България е представена от курсант-старшина Стилиян Славчев /НВУ „Васил Левски“/ и курсант Димитър Стойков /ВВМУ „Н. Й. Вапцаров“/. Участниците, както и още десетки гости и членове на оценяващото жури ще се включат и в традиционното шествие за 24 май, организирано от Община Велико Търново за Деня на българската просвета, култура и писменост. Олимпиадата по обща европейска политика за сигурност и отбрана се провежда през година, а настоящето й издание е четвърто. Състезанието е третото значимо събитие във Велико Търново, посветено на българското европредседателство. В Старата столица преди месец заседава Съветът на европейските общини и региони. Седмица след това Велико Търново посрещна над 150 участници от редица държави за Международната борса „Културен туризъм“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.22", "title": " НВУ домакинства Европейската олимпиада за сигурност и отбрана"}
