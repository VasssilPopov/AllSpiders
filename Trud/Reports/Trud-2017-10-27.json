{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8%d1%82%d0%b5-%d1%80%d0%b5%d0%b0%d0%ba%d1%86%d0%b8%d0%b8-%d1%81%d0%bb%d0%b5%d0%b4-%d0%be%d0%b1%d1%8f%d0%b2%d0%b5%d0%bd%d0%b0%d1%82%d0%b0-%d0%be%d1%82/", "text": "Испанското правителство предприе действия за налагане на пряко управление на Каталуния, което лишава областта от нейната автономия, след като каталунският парламент обяви  , предаде Ройтерс. Агенцията отбелязва, че макар обявяването на независимост от Каталуния да изглежда обречен ход, действията и на двете страни извеждат най-сериозната политическа криза в Испания от 40 години на ново и може би опасно ниво. Испанският министър-председател Мариано Рахой призова за спокойствие и каза, че в Каталуния ще бъде възстановено върховенството на закона. Над 2000 поддръжници на независимостта се събраха пред каталунския парламент в Барселона, като скандираха „Свобода“ на каталунски и пяха традиционни песни. Конституционният съд на Испания започна процедура срещу решението за обявяване на независимостта на Каталуния, съобщи Ройтерс. Генералният прокурор възнамерява да повдигне обвинения в бунт срещу отговорните за гласуването в подкрепа на обявяването на независимост на Каталуния. Това може да стане още в понеделник, предаде Асошиейтед прес. Не закъсняха международните реакции: Председателят на Европейския съвет Доналд Туск заяви, че гласуването за независимост не променя нищо и Европейският съюз ще поддържа отношения само с централното правителство в Мадрид. Държавният департамент на САЩ заяви, че Каталуния е „неразделна част от Испания“ и че подкрепя усилията на испанското правителство да запази страната „силна и единна“, предаде Асошиейтед прес. Говорителката на Държавния департамент Хедър Науърт посочи, че двете съюзнички в НАТО „си сътрудничат тясно, за да дадем тласък на нашите общи приоритети в областта на сигурността и икономиката“. Науърт заяви още: „Съединените щати подкрепят конституционните мерки на испанското правителство, целящи да запазят Испания силна и единна“. Същевременно официален представител на НАТО каза, че Испания остава важен член на алианса, а Каталуния е вътрешен въпрос, който трябва да бъде решен в рамките на институционалната рамка на Испания, предаде Ройтерс. „Испания е ангажиран съюзник, който има съществен принос за нашата обща сигурност. Каталуния е вътрешен въпрос, който трябва да бъде решен в рамките на конституционния ред на Испания“, посочи цитираният представител на НАТО. Британското правителство обяви, че няма да признае едностранно обявената независимост на Каталуния и изрази надежда, че единството на Испания ще бъде запазено, предадоха АФП и ТАСС. „Обединеното кралство не признава и няма да признае едностранната декларация за независимост от каталунския регионален парламент“, се казва в изявлението на говорител на „Даунинг стрийт“ 10. Той припомня, че решението на депутатите в Барселона се основава на референдум, обявен за незаконен от испански съдилища. Френският президент Еманюел Макрон увери испанския премиер Мариано Рахой в своята „пълна подкрепа“ в усилията му да направи така, че да бъде спазено върховенството на закона след обявяването на независимостта на Каталуния, предаде Франс прес. „Имам един събеседник в Испания, това е премиерът Мариано Рахой… Има правова държава в Испания, с конституционни правила. (Рахой) иска те да бъдат спазвани и той има пълната ми подкрепа“, заяви Макрон по време на посещение във Френска Гвиана, отвъдморска територия на страната в Южна Америка. Германия също заяви, че не признава независимостта на Каталуния, предаде Франс прес, като се позова на говорителя на канцлера Ангела Меркел Щефен Зайберт. „Германското правителство следи влошаването на ситуацията в Каталуния с безпокойство. Суверенитетът и териториалната цялост на Испания са и остават ненарушими“, подчерта Зайберт в Туитър. Той даде да се разбере, че германското правителство „не признава едно такова обявяване на независимост“. Премиерът на Белгия Шарл Мишел призова днес властите в Мадрид и Барселона към диалог след решението на парламента на Каталуния да обяви независимост на испанската област, предаде ДПА. „Една политическа криза може да бъде решена само чрез диалог“, написа Мишел в „Туитър“. „Призоваваме за мирно решение при спазване на националния и международния ред“, добави той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Световните реакции след обявената от Каталуния независимост"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%b2%d0%bb%d0%b0%d1%81%d1%82-%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%be%d0%b1%d1%8f%d0%b2%d0%b8-%d0%b0%d0%bd%d1%82%d0%b8%d0%ba%d0%b2/", "text": "Властите в Скопие ще премахнат част от паметниците, които бяха построени по времето на управлението на Никола Груевски, предаде  . Официалният мотив за това решение е „грубо нарушаване на Конституцията на Република Македония“. Специално създадената комисия към Министерството на културата е взела решение за премахване на монументите на Андон Янев-Кьосето, който бе поставен пред сградите на македонската съдебна власт в столицата и този на „Майка Тереза“. „След това ще бъде взето решение за отстраняване на паметниците „Александър“, „Филип“ и „Порта Македония“. При тези случаи категорично е доказано, че има нарушаване на Конституцията на страната и поради тази причина те ще бъдат отстранени. Тези нередности са утвърдени от Комисията, която разследва проекта „Скопие 2014“, съобщи председателят на Комисията към Министерството на културата Мирослав Гърчев. Според него „при изграждането на тези паметници става въпрос за грубо нарушаване на основните закони, които предвиждат при подобни ситуация да има решение на парламента“. „Тук става въпрос за нарушаване на Конституцията и ние ще трябва да вземем решение много бързо. След приключването на експертизите от страна на Комисията, те ще трябва да бъдат премахнати“, смята председателят на петчленната комисия „Скопие 2014“ Мирослав Гърчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Новата власт в Македония обяви антиквизацията за противоконституционна\t\t\t"}
{"url": "https://trud.bg/%d0%b3%d1%80%d0%b0%d0%b4%d0%be%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0/", "text": "Кметът на Велико Търново Даниел Панов спечели голямата награда „Кмет на 2017 година“. Престижното отличие бе присъдено от Портала на българските общини –  Кмета.бг. Наградата бе връчена от българския еврокомисар Мария Габриел и е в категория „Голяма община“. В разделите за средна и малка община големите награди „Кмет на годината“ получиха управниците на Тутракан и Стамболийски Димитър Стефанов и Георги Мараджиев. „За мен е изключителна чест, гордост и отговорност да бъда носител на наградата „Кмет на годината” на Kмета.БГ за 2017 година. Да получа това престижно отличие не би било възможно без подкрепата и усърдната работа на моите колеги в Община Велико Търново и на екипа ми в Националното сдружение на общините. Благодаря на всички колеги! Тази награда е за Велико Търново и всички великотърновци! Благодаря на моите съграждани, че вече шест години заедно превръщаме Старата столица в съвременен европейски град“, каза Даниел Панов по време на цеемонията. Кметът на Старата столица благодари също на българското правителство, начело с премиера Бойко Борисов, като подчета, че централната власт все по-силно се вслушва в гласа на кметовете и на Националното сдружение на общините. „Благодаря на всички колеги в Националното сдружение на общините. Ние сме най-силната неправителствена организация в България и сме пример за единство“, каза още Даниел Панов. Той посочи, че чрез създадения от Боян Томов и екипа му портал   общините наистина имат свой дигитален информационен свят, в който всяко постижение веднага става достояние на обществото. Десетки кметове от цяла България бяха отличени за постижения в различните сектори и обществени сфери. „Поздравям колегите за получените награди. Пожелавам им много бъдещи успехи“, добави Панов. В церемониятата по награждаването участваха също Марко Маркула – вицепрезидент на Европейския комитет на регионите, Искра Михайлова – председател на комисията по регионално развитие  в Европейския парламент, европейският народен представител Андрей Новаков, министрите на туризма и на младежта и спорта – николина Ангелкова и Красен Кралев. Гости на събитието бяха дипломати, представители на различни институции и организации, омбудсманът Мая Манолова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Градоначалникът на Велико Търново Даниел Панов е кмет на 2017 година в България"}
{"url": "https://trud.bg/%d0%bc%d0%b2%d0%bd%d1%80-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d1%82%d0%b5%d1%80%d0%b8%d1%82%d0%be%d1%80%d0%b8%d0%b0%d0%bb%d0%bd%d0%b0/", "text": "България зачита конституционния ред на Кралство Испания, върховенството на закона и принципите на правовата държава като основни ценности на Европейския съюз и на всички негови държави-членки. Подкрепяме запазването на териториалната цялост и държавния суверенитет на Испания, която  е наш стратегически партньор и съюзник. Това съобщиха от пресслужбата на външно министерство. Едностранното обявяване на   на Каталония не отговаря  на условията за легитимност и нарушава принципите на правовата държава, както е видно от  решенията на Конституционния съд на Кралство Испания. Изразяваме загриженост от възможна ескалация на напрежението в Автономната област Каталония на Кралство Испания. Призоваваме всички власти в страната към конструктивен диалог, отговорност и уважение към законността – за защита на стабилността, единството и сигурността на гражданите. Вярваме в  способността на испанското правителството за справяне с тази трудна ситуация в съответствие с Конституцията на страната и със залегналите в нея принципи и основни права на гражданите. Стабилността и просперитетът на приятелска Испания са важни за България, за ЕС и за гражданите на Европа. Единството, диалогът, солидарността и сътрудничеството са  пътят за справяне със сериозните предизвикателства, пред които са  изправени Европа и светът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " МВнР: България подкрепя териториалната цялост на Испания"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%b4%d0%be-6-%d0%b7%d0%b0%d0%bf%d0%bb%d0%b0%d1%82%d0%b8-%d0%b1%d0%be%d0%bd%d1%83%d1%81%d0%b8-%d0%bd%d0%b0-%d1%81%d0%bf%d0%b5%d1%86%d0%bc%d0%b0%d0%b3%d0%b8%d1%81%d1%82/", "text": "Спецмагистратите ще получават до 6 заплати допълнително възнаграждение. Това предвиждат промените в Закона за съдебната власт (ЗСВ), които днес депутатите приеха на второ четене. “За” промените гласуваха 78 депутати, 21 бяха “против”, а 9 се въздържаха. Парламентът взе това решение, въпреки че ден по-рано пленумът на Висшия съдебен съвет (ВСС) се обяви единодушно срещу бонусите. Мотивът – спецсъдиите и спецпрокурорите далеч не са толкова натоварени, колкото колегите в другите съдилища и прокуратури, особено в София, Пловдив или Варна. Също в четвъртък ВСС не прие проекта за бюджет за съдебната власт за 2018 г. , защото парите са с 39 млн. лв. по малко. Ако бъдат давани допълнителни суми и на спецмагистратите, “дупката” в бюджета може да се увеличи с още 4 млн. лв. Президентът Румен Радев обаче може да наложи вето на промените и въпросът с бонусите да бъде преразгледан от депутатите. Други промени в ЗСВ предвиждат колегиите на ВСС да изслушват магистратите, които са обвинени за престъпления от общ характер и едва тогава да се взема решение дали да бъдат временно отстранени от длъжност. Улеснява се и командироването на магистрати, като се дава по-голяма възможност на административните ръководители да решават въпроси, свързани с командироването, вместо това да става на Общи събрания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Дават до 6 заплати бонуси на спецмагистрати\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d1%87%d0%b0%d0%ba%d0%b2%d0%b0%d0%bc%d0%b5-%d0%bc%d0%b0%d0%ba%d1%81%d0%b8%d0%bc%d0%b0%d0%bb/", "text": "Перспективата за Западните Балкани е важна и неслучайно темата ще бъде във фокуса на Българското председателство на ЕС. Това каза министър-председателят Бойко Борисов, който веднага след завръщането си от Сараево се срещна с еврокомисаря по въпросите на бюджета и човешките ресурси Гюнтер Йотингер, съобщиха от правителствената информационна служба. Борисов подчерта, че инициативата за поставянето на Западните Балкани сред важните теми, които ще обсъждат лидерите на ЕС, е продължение на дискусията за необходимостта от силен ангажимент на ЕС към региона. „Срещата се очаква да бъде председателствана лично от председателя на Европейския съвет Доналд Туск. София има желание за тясно взаимодействие с институциите на ЕС с цел успешната й организация и постигането на максимален резултат от нея“, посочи премиерът.   Борисов и Йотингер се обединиха около позицията, че трябва да се работи не само за европейската интеграция на Балканите, но и да се предприемат практическите мерки, които да облекчат живота на гражданите. “За първи път председателството на ЕС ще е толкова близо до региона и България ще положи огромни усилия да подпомогне нашите приятели и съседи в пътя им към ЕС”, допълни министър-председателят. Той подчерта и ролята на кохезионната политика за постигане на икономическо и социално сближаване както между държавите-членки, така и по отношение на страните-кандидатки. Борисов запозна еврокомисаря с приоритетите в проекта за държавен бюджет за 2018 година, където образователният сектор е изведен като приоритет, а Йотингер го приветства и подчерта, че именно образованието е най-добрата инвестиция за страната. „Само така младото поколение може да е подготвено, а бизнесът и инвеститорите се нуждаят от добре квалифицирани млади хора. Това не е процес, който се случва само в България, а и в останалите страни членки”, коментира Йотингер. На срещата присъства и българският еврокомисар по цифрова икономика и цифрово общество Мария Габриел която оцени като изключително отговорен подходът на България към нейното първо председателство на Съвет на ЕС. Премиерът Борисов добави пред двамата еврокомисари, че девизът на председателството „Съединението прави силата“ е израз на волята на страната ни да работи за сближаването, разбирателството и повишаването на конкурентоспособността и стабилността на европейските страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Премиерът Борисов: Очакваме максимален резултат от Срещата на ЕС в София за Западните Балкани (СНИМКИ и ВИДЕО)"}
{"url": "https://trud.bg/%d1%81%d1%82%d1%80%d0%b0%d1%85-%d0%be%d1%82-%d0%b4%d1%83%d0%b7%d0%bf%d0%b8-%d0%b2-%d0%b1%d0%b5%d1%80%d0%be%d0%b5-%d0%b2%d0%b8%d0%b4%d0%b5%d0%be/", "text": "Играчите на „Берое“ станаха за смях по време на осминафиналния мач за Купата на България срещу „Лудогорец“. Двубоят завърши 1:1 в редовното време и продълженията, а след дузпи „заралии“ отпаднаха от турнира. Преди изпълненията от бялата точка обаче падна здрав пазарлък в лагера на „Берое“, който беше показан директно в ефир от Диема спорт. Треньорът Александър Томаш броеше на пръсти желаещите да бият 11-метровите удари. Ганаецът Карлос Охене отказа, въпреки че първо се бе съгласил. Педро Еуженио пък дори се скри зад съотборниците си, за да не бъде питан дали ще бие или не. В последствие португалецът се съгласи и вкара гол. Проблем имаше и около избора кой ще стреля първи за „Берое“. „Искам нещо, последна, ако остане, ама…“, казва футболист, който не бе в кадър, но бе чут от цяла България. Явно в отбора не бяха тренирали за дузпи. Капитанът Мартин Райнов пое отговорност, но ударът му беше спасен от Ренан. Накрая бекът Павел Виданов пропусна. От „Лудогорец“ сгреши само Александър Василев, което пък беше достатъчно шампионите да продължат към четвъртфиналите.", "date": "2017.10.27", "title": " Страх от дузпи в „Берое“ (ВИДЕО)"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b7%d0%b0-%d0%bf%d0%be%d1%81%d1%82%d0%be%d1%8f%d0%bd%d0%bd%d0%be-%d0%b2-%d0%b0%d1%80%d0%b5%d1%81%d1%82%d0%b0-%d0%bf%d0%be%d1%80/", "text": "Криминално проявеният благоевградчанин Венцислав Сотиров – Мишката остава в ареста с постоянна мярка „задържане под стража“. Това реши в петък късния следобяд районен съд-Благоевград. Венци Мишката бе арестуван при зрелищна акция в четвъртък, в дома му. Прокуратурата го обвинява в поръчителството на палежи на четири автомобила на бизнесмени в Благоевград. Срещу 1000 лева на кола той наел друг криминално проявен Спас Покровнишки, който извършил престъпните деяния. В схемата има и други подпалвачи, двама от тях са направили признания пред полицията и благодарение на това е арестуван поръчителя.  ", "date": "2017.10.27", "title": " Съдът остави за постоянно в ареста поръчител на палежи"}
{"url": "https://trud.bg/%d1%86%d0%b8%d0%b3%d1%83%d0%bb%d0%b0%d1%80%d0%ba%d0%b0-%d0%be%d1%82-%d0%b8%d1%82%d0%b0%d0%bb%d0%b8%d1%8f-%d0%b8-%d0%ba%d0%b0%d0%bc%d0%b5%d1%80%d0%bd%d0%b0-%d0%be%d0%bf%d0%b5%d1%80%d0%b0-%d0%b1%d0%bb/", "text": "Уникален концерт ще поднесе Камерна опера- Благоевград на жителите и гостите на града по повод Деня на народните будители. Събитието ще се състои на 2 ноември от 18.00 часа на Голяма сцена в операта. Музиката е изцяло от произведения на австрийски композитор от класическата епоха В.А. Моцарт. Приятна изненада ще поднесе Камерна опера -Благоевград на почитателите си през новия творчески сезон. Публиката  ще има възможност да чуе две симфонии – „Дивертименто“ и „Концерт за цигулка в сол мажор“. На сцената ще има италианско присъствие, а именно изключително модерната и талантлива цигуларка – Миранда Манучи. До края на 2017 година Камерна опера- Благоевград ще представят още няколко концерта.  През декември месец Камерна опера- Благоевград ще зарадва меломаните с традиционния си Коледен концерт. Преди това в Благоевград ще гостува известният диригент и музикант Пауло Години от Италия, който ще представи пред благоевградската музикална публика нещо ново и различно в изпълнение на оркестъра на операта. Предстои и представянето на „Маестро ди капела“ от Доменико Чимароза в изпълнение на солиста на операта Миро – Драгомир Момеков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Цигуларка от Италия и Камерна опера – Благоевград на една сцена"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d0%bc%d0%be%d1%80%d1%8f%d1%86%d0%b8-%d0%bf%d0%be%d0%bc%d0%b0%d0%b3%d0%b0%d1%82-%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%be/", "text": "Военнослужещите от ВМС ще продължат да оказват помощ на населението и през следващите дни. В ликвидирането на последствията от наводненията ще се включат и подразделения от състава на Съвместното командване на силите и Военновъздушните сили, дислоцирани в гарнизон Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Военни моряци помагат на пострадали от наводненията в Бургаско"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b2-%d1%81%d0%b0%d1%80%d0%b0%d0%b5%d0%b2%d0%be-%d0%b5%d0%b2%d1%80/", "text": "“Трябва да отидем пред ЕС с решени проблеми. Не можем да кажем, че това с Косово е проблем… Ще ни кажат – като си решите проблемите, елате. Трябва да ги решим, независимо от политическите компромиси, които трябва да направят елитите. Видяхме какво носят войните. 150-160 млрд. евро са щетите от войната в Сараево. Войните рушат. Ние искаме да градим. Трябва да сме приятели. В Европа е много важно да се обърнеш към някого с “приятелю”, това заяви в Сараево премиерът Бойко Борисов, който бе на официална визита там. Това е първо посещение на български министър-председател в Босна и Херцеговина. Според Борисов не бива да очакваме, че Европа ще реши проблемите на Балканските държави. “На 17 май, на срещата на всички лидери, трябва да отидем с решени проблеми. Какво има да делим? Сърбия са наши приятели, Русия са наши приятели”, допълни Борисов. По време на пленарното заседание на Съвета на министрите на Босна и Херцеговина той подчерта, че предстои тежък процес. “Виждам вашата амбиция. Ние също минахме трудни години. Сега вярваме, че няма по-добър път от ЕС. Сложно място са Балканите, много пресни рани има . Страховете на всички се усещат във въздуха. Присъствах на срещата на Берлинския процес и за първи път съм лек оптимист. Канцлерът Меркел, Могерини – те са наясно, че Балканите трябва да са в ЕС. Но трябва всичките шест страни да сте еднакво убедени. На Балканите все се правим на много велики, ама нямаме пътища и искаме пари. Трябва работа, работа”, каза Бойко Борисов. “Очакваме по време на българското председателство на Съвета на ЕС най-после да получим статут на кандидат”, подчерта Денис Звиздич след срещата си с Бойко Борисов. Той обяви, че се работи по идеята за откриване на авиолиния Скопие-София-Сараево. “При нас са едни истински приятели, които посрещаме с открити сърца. Продължаваме да работим заедно по проекти, които са важни за Западните Балкани. “Не бива да сме прекалени оптимисти”, обърна се Борисов към колегата си. Той припомни, че на Балканите има чудесна природа и огромни ресурси, които ни дават големи шансове. “Всичко зависи от политическия елит на Балканите. Никой не може да ни помогне, ако не схванем, че всяко връщане към миналото е пагубно. Западните Балкани не могат без Сърбия, не могат без Македония, но не могат и без Босна и Херцеговина. Между всички тези държави има нещо, което е като камъче в обувките. Вие трябва да решите проблемите помежду си. Трябва да се покажем пред Европа като умни, разумни.”, категоричен бе Борисов.   “Турция има интерес от добри отношения с Европа.” Така отговори в Сараево премиерът Бойко Борисов на въпрос за изказване на турския президент Реджеп Ердоган. Преди седмица Ердоган припомни заръката на бившия босненски президент Алия Изетбегович, която той му е предал преди смъртта си. Ердоган разказа как ден преди смъртта на Изетбегович през октомври 2003 година той го е посетил в болницата. “Тогава той ми каза: “Реджеп, вие сте потомци на султан Фатих. Тези земи са ви оставени от него в наследство и затова трябва да се грижите за тях”. Е, как ние днес да изоставим Мостар? Да се откажем от река Дрина? Как да се откажем от джамията на султан Фатих? Разбира се, че ние никога няма да направим това. Няма да се откажем от тях. Тези паметници са короната на нашата цивилизация. Тя ги е построила като доказателство за съществуването си. От 15 век до днес”, каза Ердоган по време на форума на Международния цивилизационен съвет, който се провежда в Истанбул. Борисов подчерта, че ако коментираме подобни изказвания, ще бъде създадена добра среда за националисти и екстремисти. “Нашият отговор е друг – това не е европейски начин за общуване с държавите. Няма нищо по-изгодно за Турция от приятелство с Европа”, каза премиерът. “Историята е такава, но има история и преди 13-14 в. И някои са ходили до Цариград. Ако си спомним за цар Симеон, всичко отива по дяволите…”, каза още Борисов. “Но това е история. Сега ние искаме народите да живеят в мир и да има благосъстояние”, каза още той.   Председателстващият Съвета на министрите на Босна и Херцеговина Денис Звиздич благодари на страната ни затова, че първа е признала държавата им. Звиздич заяви, че Босна и Херцеговина са в много добри отношения със съседите си и често се срещат с ръководствата на шестте държави от Западните Балкани. “Миналото е минало, гледаме в бъдещето”, каза премиерът на Босна и Херцеговина. Той призна, че има проблем с Косово и че Босна няма да го признае, но ще работи за задълбочаване на търговските отношения. “Босна и Херцеговина принадлежат към Европа, ние сме европейски хора и искаме да сме част от Европа. Тук сме толерантни, приемаме се каквито сме. Не приемаме в бъдещото разширяване да се присъединяват определени страни, искаме Балканите да влязат в ЕС като пакет”, заяви Звиздич. Той подчерта, че 78 % от хората в Босна и Херцеговина искат да са в Европа. “Това е нашето послание. Всяко друго писание е лъжа и инсинуация”, подчерта той и не скри, че има опити на други страни да влияят в различна посока. “Очакваме помощ от вас с вашето европредседателство”, обърна се към Борисов Звиздич. На няколко пъти по време на пленарното заседание той отправи това послание към нашия премиер. “Много хора говорят от името на Босна и Херцеговина и заблуждават ЕС, вие г-н Борисов, разкажете на европейските партньори истината”, призова Звиздич.   Насърчава се сътрудничеството между България и Босна и Херцеговина в областта на автомобилните превози. Това стана възможно след подписаното в Сараево Споразумение за изменение на Спогодбата между двете държави за международни автомобилни превози на пътници и товари. Документът беше парафиран от министъра на транспорта, информационните технологии и съобщенията Ивайло Московски и министъра на съобщенията и транспорта на Босна и Херцеговина Исмир Юско. Споразумението ще намали ограниченията по маршрутите на българските камиони и ще доведе до общото намаляване на експлоатационните разходи. Ще се увеличат и възможностите за коопериране между превозвачите.   Военният министър Красимир Каракачанов получи официална покана от министъра на отбраната на Босна и Херцеговина Марина Пендеш да бъде почетен гост на фестивала “Сараевска зима”. Той се открива на 7 февруари в Сараевския народен театър. Фестивалът ще е официално събитие по повод българското европредседателство. Той ще бъде открит от български гвардейски оркестър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Премиерът Бойко Борисов в Сараево: Европа няма да ни реши проблемите (обзор)\t\t\t"}
{"url": "https://trud.bg/%d1%83%d1%80%d0%be%d0%bb%d0%be%d0%b7%d0%b8%d1%82%d0%b5-%d0%b2-%d1%83%d0%bc%d0%b1%d0%b0%d0%bb-%d1%81%d0%b2-%d0%bc%d0%b0%d1%80%d0%b8%d0%bd%d0%b0-%d0%b2%d0%b0%d1%80%d0%bd%d0%b0-%d1%81%d0%bf%d0%b0/", "text": "Единственият бъбрек на жена бе спасен с лапароскопска операция от екип на клиниката по урология в УМБАЛ „Св. Марина“ – Варна с ръководител проф. д-р Александър Хинев. При интервенцията, извършена от хирурзите доц. д-р Деян Анакиевски, д-р Маринов, д-р Гочева, д-р Абушев и д-р Николова са отстранени 3 злокачествени тумора и метастази в надбъбречната жлеза, като лекарите успяват да запазят функциониращия орган на пациентката. След консилиум лекарският екип в УМБАЛ „Св. Марина“ решава да извърши резекция само на трите туморни формации и надбъбречната жлеза чрез лапароскопска операция, която има много предимства за пациентите. „Правилото в хирургията е да се опита да се спаси това, което може. Операцията протече без усложнения. Всичките 3 тумора бяха отстранени радикално, резектирани до здраво, както и надбъбречната жлеза.“, обяснява доц. Анакиевски. „Ние практикуваме лапароскопските операции от 2010г., а от 2015г. в УМБАЛ „Св. Марина“-Варна разполагаме с най-високо поколение лапароскопска апаратура, което ни дава възможност да предлагаме на пациентите възможност за миниинвазивни операции при проблеми с бъбреци, простата, пикочен мехур.“, допълва специалистът. През 2004г. пациентката Русинка Парашкевова остава само с един бъбрек след нефректомия, извършена поради наличието на 15 см. злокачествен тумор на левия бъбрек. Тази година при контролен преглед тя разбира, че има тумор и на другия бъбрек. Лекари в родния и град препоръчват да се направи отново нефректомия, а след това – доживотна диализа. Пациентката търси консултация с доц. д-р Деян Анакиевски в клиниката по урология в УМБАЛ „Св. Марина“ – Варна и му се доверява. Днес тя е благодарна на целия екип на клиниката по урология за професионализма и спасения орган.", "date": "2017.10.27", "title": " Уролозите в УМБАЛ „Св. Марина“-Варна спасиха единствения бъбрек на жена"}
{"url": "https://trud.bg/%d0%b2%d1%8a%d0%be%d1%80%d1%8a%d0%b6%d0%b5%d0%bd%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-20-000-%d0%bb%d0%b5%d0%b2%d0%b0-%d0%be%d1%82-%d0%ba%d0%b0%d0%b7%d0%b8%d0%bd%d0%be-%d0%b2/", "text": "Маскирани и въоръжени задигнаха 20 000 лева от казино в Хисаря. Обирът е станал рано сутринта след като посетителите на игралната зала са си тръгнали, съобщи  . Бандитите са нахълтали и заплашили с оръжие крупието и са откраднали голямата сума от сейфа на казиното. При инцидента няма пострадали. Полицията разследва дръзкия грабеж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Въоръжени задигнаха 20 000 лева от казино в Хисаря"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%bd%d0%b0-%d1%82%d0%b8%d1%80-%d0%be%d1%82-%d0%bc%d0%be%d0%bb%d0%b4%d0%be%d0%b2%d0%b0-%d0%b1%d0%bb%d0%be%d0%ba%d0%b8%d1%80%d0%b0%d0%bd-%d0%bd%d0%b0-%d0%bf%d0%b0/", "text": "Шофьор на ТИР от Молдова стои вече четвърти ден на международен паркинг край Велико Търново. Крутите мерки са наложени заради нарушение на правилата за движение. Камионът е спрян от движение за три месеца, а шофьорът е с отнети права за правоуправление за един месец. Владимир Юхимчук разказва, че е  пристигнал в България с камиона си на 22 октомври. Той пътувал от Кишинев за Капъ куле като превозвал дървени плоскости. След като излязъл от Велико Търново и потеглил към Гурково през Прохода на Републиката обаче, не забелязал в района на Килифарево малка забранителна табела на пътя, която сигнализирала, че пътят е затворен за движение на МПС над 12 тона. До Килифарево го спрели пътни полицаи и започнали да му пишат акт. „Дадоха ми знак да спра и аз веднага се подчиних. Върнах камиона назад. Разгледаха документите ми – личните, за товара и след това ми написаха акт заради това нарушение. Стана ясно, че освен че предстои да излезе постановлението и да разбера колко пари дължа, спират камиона ми от движение за три месеца и ми отнемат книжката за един месец“, разказа отчаян молдовецът. Два акта издават служителите на „Пътна полиция“ към ОД на МВР Велико Търново. С единия се отнема книжката на шофьора в срок от един месец. С другата заповед камионът, собственост на транспортната фирма на Владимир Фоменко, тирът се спира от движение за три месеца. 63-годишният шофьор  работи към молдовска транспортна фирма. Той се чул веднага по телефона със своя шеф, който обаче го предупредил, че всички неустойки, разходите по престоя, глобите ще трябва да са за негова сметка. Юхимчук се обаждал и до посолството, откъдето отсекли, че в България си има закони, които трябва да се спазват. На чужденеца веднага му бил осигурен и служебен защитник от Велико Търново, който написал жалба от негово име и го уведомил, че 14-дневен е е законовия срок, в който трябва да чака делото да мине през съда. Юхимчук пътува от три години по този маршрут от Молдова през България до Турция и досега не е имал никакви проблеми. Отчаян, той признава, че му плащат по 100 долара на изминати 1000 километра и в момента не знае какво да предприеме, тъй като почти няма пари. Според търновци, които се опитват да помогнат на изпадналия в беда шофьор твърдят, че Владимир е останал съвсем без пари и от онзи ден постоянно повтаря, че „ще се обеси“ заради тази ситуация. „Водачът е засечен в нарушение, законовата процедура е спазена и той трябва да си понесе наказанието. Във всяка държава има правила и те трябва да се съблюдават и от местни и от чужди граждани“, категорични са от ОД на МВР във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Шофьор на ТИР от Молдова блокиран на паркинг край Велико Търново\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-67/", "text": "Балканите имат чудесна природа и огромни ресурси, които ни дават големи шансове. Обмислят проект за авиолиния Скопие-София-Сараево.         Крадците останали с празни ръце при единия удар. Имало заподозрени за един от обирите.           С 65% се увеличава броят на хората, потърсили спешна кардиологична помощ. Това е ефектът от връщането на стрелките.         Вносителите: Крадците ще се познаят по говоренето против нашето предложение. Реакцията от страна на олигархията не закъсня.       Къде се изгуби силата, предприемчивостта и инициативността на този народ? – коментар на д-р Султанка Петрова, зам.-министър на труда и социалната политика.             В „Забранена любов“ трябваше да се целувам с друг мъж, казва актьорът Иван Юруков в интервю за „Труд“.         Звездата говори за депресията, киното и секса.             Поредицата на д-р Емилова за дълголетието.             Седмичният забавен хороскоп на „Труд“.             Те са нещо като железният верен кон на пехотинеца, който въпреки напредъка на модерните технологии пак трябва да разчита на краката си и физическата сила.         Силует на британския актьор, продуцент и музикант Идрис Елба.", "date": "2017.10.27", "title": " Вижте акцентите в броя на вестник „Труд“ в събота, 28 април 2017"}
{"url": "https://trud.bg/%d0%be%d0%be%d0%bd-%d1%81%d0%b8%d1%80%d0%b8%d0%b9%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%b5-%d0%be%d1%82%d0%b3%d0%be%d0%b2%d0%be/", "text": "Сирийското правителство е отговорно за химическата атака от 4 април в Хан Шейхун, при която загинаха 80 души. Това сочи доклад на ООН. Москва изучава документа подробно, но от там вече заявиха, че пропуските по него са очевидни. Експертите от ООН и Организацията за забрана на химическото оръжие, заявяват, че са „убедени“, че атаката със зарин в Хан Шейхун е дело на режима на президента Башар Асад. Официален Дамаск и Русия, която е съюзник на Асад, многократно повтаряха, че нападението, при което загинаха 80 души, а повече от 200 бяха ранени, е изфабрикувано. Западът и сирийската опозиция настояваха, че въздушната атака е дело на проправитлествените войски. Според Дамаск и Москва обаче от въздуха е поразен склад за химически материали, собственост на бунтовниците. След доклада Вашингтон и Лондон осъдиха остро действията режима на Башар Асад и призоваха международната общност да предприеме необходимите мерки. От представителството на Русия в ООН пък са започнали подробен анализ на доклада и вече е ясно, че в него има сериозни пропуски. Освен това изразиха недоумение как в пресата вече циркулират цели пасажи от заключенията на експертите, при положение, че той е за вътрешно ползване. Комисията, разследваща случаите на химически атаки е създадена през 2015 година. Докладите ѝ показват, че за три от нападенията е отговорен режимът на Асад, а за еднo – „Ислямска Държава“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " ООН: Сирийското правителство е отговорно за химическата атака от април"}
{"url": "https://trud.bg/%d1%87%d1%83%d0%b6%d0%b1%d0%b8%d0%bd%d0%b0%d1%82%d0%b0-%d0%b2%d0%b5%d1%87%d0%b5-%d0%bd%d0%b5-%d0%b5-%d1%82%d0%be%d0%b2%d0%b0-%d0%ba%d0%be%d0%b5%d1%82%d0%be-%d0%b1%d0%b5%d1%88%d0%b5/", "text": "Една женица на предпенсионна възраст, бурма в Министерството на здравеопазването, се разболя. Работата я беше затиснала, стресът й дойде в повече, закономерно вдигна кръвното и се тръшна от сърдечна криза. С кръв от носа и пред инфаркт я откараха в спешни кабинети – „Пирогов“, „Токуда“, ИСУЛ, кардиолог, нови хапчета – банален случай в системата. Само джипито, което най-добре я познава, предписа почивка и даде болничен лист за 4-5 дни. Женицата щастливо бе изучила децата си в чужбина, послушни деца, задомени и с работа в Европа. Те веднага пратиха самолетен билет на майка си – да дойде при тях, да се погрижат за нея, да я заведат и при друг лекар, нали в медицината винаги има и други мнения. Два часа полет, радостни емоции, пълна къща, консултация в клиника… Успокоиха ги, нищо страшно слава Богу, само че майката хукна да си ходи обратно в министерството. Работата се е натрупала на бюрото и съвестната бурма отново потъна в папките и преписките. Но не за дълго. С болничен лист в чужбина? Закононарушителка! Не разчитаме повече на тази бурма, вън! МЗ в момента се бори срещу изтичането на средства от Здравната каса. Имало мними болни, които ходели да си почиват в Гърция, че и на Малдивите. Случайно или не, точно сега Министерският съвет обсъжда дали и как да се затегне режимът с болничните листове. И женицата бе уволнена безапелационно и назидателно в рамките на кампанията с болничните листове. Съкратиха я, без никой да я чуе, че се е лекувала вкъщи при децата, а не се е развявала в Мулен Руж, в Дисниленд или на екзотичен плаж. Тъкмо в Министерството на здравеопазването не зачели Европейската харта на пациента и се отнесли към жената като към крепостен селянин. Този истински случай датира от първите дни на октомври, потърпевшата М.Д.Х. е пострадала от Министерството на здравеопазването. Буквално за дни е загубила работата си. Куриозът илюстрира колко сбъркан и грешен понякога може да бъде подходът в здравната политика, когато назидателно се търси учрежденски морал като в постсоциалистически почин за затягане на кранчето. Едно е инспекторите да залавят „временно нетрудоспособни” курортисти в Гърция или на далечен остров. Съвсем друго е да се отиде в държава-членка от ЕС на преглед, платен на всичкото отгоре от семейството на пациента, а не от Здравната каса. Чужбина вече не е това, което беше, и няма как да не катастрофира фанатичното прилагане на наредби с остарял морал. Вече няма Желязна завеса в Европейския съюз, поне в здравеопазването. Факторите в МЗ са замахнали в устрема си да регулират, само че са извадили нож срещу женица с хипертонична криза, на 56 години и с минимални изгледи да се конкурира на пазара на труда. И пак са им се изплъзнали големите нарушители, точещи бюджета на Здравната каса. Какво излиза? Скалпелът, вместо да реже уродливото, безпощадно е заклал дребна бурма. Дори да вярва човек в съда, в омбудсмана или в човечността на министъра, здравеопазването е смазало човек. Какво тук значи някаква си личност? Добре поне, че не са я убили като Вапцаров. „Един от акцентите на днешното заседание на Министерския съвет (извънредното заседание във вторник, 24 октомври – б. р.) беше тревожната тенденция за ръст на издаваните болнични – и като бройка, и като финансов ресурс, нужен за покриването им. Набелязани са мерки и срокове, които да урегулират растящия брой на болничните, предстоят проверки и промяна в нормативни актове“, коментира здравният министър проф. Николай Петров. Повече регулация и засилен контрол в процеса на освидетелстване на действително болните пациенти. Това са част от мерките срещу злоупотребата с болнични листове, съобщи министърът на здравеопазването проф. Николай Петров след среща при премиера, на която присъстваха и министърът на финансите, и управителят на НОИ, съобщава сайтът на МЗ.    Преди няколко години в Белгия мъж, който получава обезщетение за безработица, се оттеглил да ваканцува на екзотичен остров и се похвалил на страницата си във фейсбук с хубавата си екскурзия с презокеански лайнер. Качил снимки във всевиждащите социални мрежи как се разхожда по брега на морето и по пясъка на златисти плажове, как си пие коктейли и се забавлява под сянката на палми на шезлонг в бара. Точно на тези фотоси попаднали бдителни данъчни инспектори и служители от службата за социално осигуряване. Те незабавно изчислили колко струва круизът. Разбира се, че дори и в богатите държави цената на такива ваканции надхвърлят чувствително размера на обезщетенията за безработица. За да ги получава обаче, човекът декларирал, че няма други доходи, а екскурзията все пак не му била подарена от спонсор, нито му се паднала от лотарията. Попълването на неверни документи е укоримо деяние, за което на социално активния турист незабавно му спрели помощите за безработица и му потърсили отговорност за съдържанието на декларациите. Случаят с палмите разтърси общественото мнение в Белгия, където климатът бездруго е студен и дъждовен. Някои тогава се питаха защо свободата на словото се използва и за наказателни цели, но държавните органи за финансова дисциплина разполагаха с неопровержими доказателства и реагираха безпощадно. Има повече разлики, отколкото прилики в сравнение с усилията на нашето Министерство на здравеопазването да се саморазправи строго и без упойка с болни за пред системата на НОИ туристи, пътуващи в чужбина. У нас предполагаемите нарушители отново са недосегаеми и безнаказани и няма данни срещу тях да са събрани доказателства.", "date": "2017.10.27", "title": " Чужбината вече не е това, което беше\t\t\t"}
{"url": "https://trud.bg/%d0%bf%d0%b0%d1%82%d1%80%d0%b8%d0%be%d1%82%d0%b8%d0%b7%d0%bc%d1%8a%d1%82-%d0%ba%d0%b0%d1%83%d0%b7%d0%b0-%d0%b8%d0%bb%d0%b8-%d1%81%d1%80%d0%b5%d0%b4%d1%81%d1%82%d0%b2%d0%be-%d0%b7%d0%b0-%d0%ba%d0%be/", "text": "Патриотизмът означава преди всичко любов, преданост и всеотдайност към народ и отечество. Без него няма държавност. Патриотизмът е факторът, върху който се създава, отстоява и утвърждава българската държава. Благодарение на него е съхранен дори в най-мрачните векове на чуждо робство българският етнос. А българското Възраждане, изградено върху идеите на патриотизма, превръща българския народ в съвременна нация. Мащабите и всеотдайността на патриотизма се проявяват с невероятна сила в национално-освободителните борби и във войните за национално обединение. Историята свидетелства, че българската армия през 1912 г. нанася най-тежкото поражение на Османската империя през шестотингодишното й съществуване. За съжаление, плодовете на безпрецедентно високия патриотичен дух, проявил се с блестящите победи на българското оръжие, авантюристично и престъпно са проиграни от Кобургготската династия, управлявала България над пет десетилетия. Едно от най-позорните петна в българската история ще остане участието на българско правителство в най-мащабния еничарски акт, извършван в Европа – бруталното налагане на македонизма на българите от Македония. Трагичните последици от този удар върху българския патриотизъм се чувства и днес. Промените, настъпили след 1989 г., дадоха уникалната възможност на България за първи път в новата си история да възроди патриотичната идея, като я направи основополагащ фактор във външната политика. А това означава достойно, упорито, последователно и безкомпромисно отстояване и защита на българските интереси, водейки една прагматична, последователна, балансирана и високо професионална външна политика, стриктно съобразена с патриотичната кауза. Свидетели станахме обаче на поредния парадокс в поведението на българските управляващи. Радикалните и дълбоки промени в държавата не промениха утвърдения от десетилетия „синдром“ на сервилност, слугинаж, продажност, груб конформизъм и хвърляне отново безусловно и безрезервно в обятията на новия „голям“ брат. За пореден път българската политическа прослойка гледа на външната политика не като сфера за защита интересите на България, а преди всичко като инструмент с чужда подкрепа да получи властови позиции. Унизително, но безспорен факт е, че няма кандидат за сериозен държавен пост, чиято кандидатура да не е „съгласувана“, т.е. утвърдена отвън. На провеждането на тази зависима, т.е. марионетна външна политика, остро са реагирали някои патриотични обществени организации и авторитетни български общественици. Това е и причината голяма част от управляващите партии да осуетяват и провалят всякакви опити за формиране на сериозна патриотична политическа сила. А влиянието на утвърдената от десетилетия ВМРО да бъде силно ограничено. С изграждането на Патриотичния фронт бе положено началото на частично обединение на патриотичните сили. С формирането на Коалиция „Обединени патриоти“ обаче този процес вместо да продължи, бе спрян. От организациите – 12 партии и обществени формации, бяха регистрирани само три – ВМРО, „Атака“ и НФСБ, след това бяха допуснати в коалицията още две – Съюзът на патриотичните сили „Защита“ и Средна европейска класа. Останалите бяха безцеремонно елиминирани, с което идеята за обединение на патриотично мислещите българи, бе провалена. Патриотизмът изисква единомислие и единодействие на партньорите. Впечатляващо, но факт е, че дори сред останалите пет партии различията по основни направления на вътрешната и външна политика останаха. С пълно пренебрежение трите т. нар. „водещи” партии – ВМРО, „Атака“ и НФСБ, се отнесоха към позицията на „Защита“ при формирането на третия кабинет „Борисов“. Подобна позиция изрази и г-н Валери Симеонов в началото, т.е. правителство, формирано от ГЕРБ, да не бъде оглавявано от г-н Бойко Борисов. По неизвестни причини тази позиция бе изоставена и коалиция „Обединени патриоти“ влезе в кабинет „Борисов 3“. Днес със съжаление може да се направи констатацията, че обединените патриоти забравиха защо са във властта. Те имат трима лидери с три различни политики. Сериозните им различия по отношение на основни направления във външната и вътрешната политика са факт. Пример за това е Волен Сидеров, който има симпатии към Русия, а Валери Симеонов е изявен русофоб. Агресивното му говорене е изключително опасно и не кореспондира с балансираната и умерена политика, която патриотите би трябвало да следват. Не може да заявяваш, че най-щастливия момент в живота ти е, когато си провалил „Южен поток”! Тези приказки на Симеонов не са плод само на повече емоционалност. Те са доказателство, че са изречени от недостатъчно обигран политик. Освен това – не може да се твърди, че цел номер 1 е да извадиш ДПС от властта. Етническите въпроси не се изваждат на показ, те се решават на масата. Защото това е най-деликатната материя. И тя не бива да се афишира по този груб начин. Кой да влезе в парламента го решават избирателите, които пускат бюлетините. Другият лидер – Красимир Каракачанов, изглежда доста по-добре на фона на Симеонов. Министърът на отбраната също има доста проблеми във ведомството, но като че ли успява. Това обаче не се дължи само на факта, че той е далеч по-обигран в политиката от Симеонов. Каракачанов е по-диалогичен и по-консенсусен като характер. Разбира се и той прави грешки, но те са поправими. Не че е безупречен, но всичко се свежда дотам, че нашите политически лидери не смеят да издигат на ръководни постове хора с качества. Плашат се! Волен Сидеров пък е направо неузнаваем. С мекото си поведение той е пълен антипод на познатия ни само допреди месеци негов образ. Изненадващата му и бърза трансформация е трудно разбираема за собствените му избиратели. В тази коалиция Валери Симеонов нямаше място. Защото той е човекът, който й носи негативи. И присъствието му в нея, особено прекалено агресивното му поведение, показва нагледно, че това беше грешка. Да си припомним само последният скандал, в който той се набърка и предизвика журналистите срещу себе си. Да влизаш по този арогантен и безпардонен начин срещу медиите – в никакъв случай не казвам, че те са безгрешни – е крайно и недопустимо. Точно това смути и широката общественост, като излишно настрои срещу него цели гилдии. Валери Симеонов обаче има едно доста положително качество за властта в момента – прилича на тенджера под налягане, чиято клапа от време на време изпушва. Той е като отдушник. Бойко Борисов едва ли ще рискува да махне вицепремиера, защото в тази роля той му върши перфектна работа. Всички говорят за Симеонов и патриотите, а не за Борисов и министрите на ГЕРБ. Патриотите имат нужда от нов имидж, защото на парламентарните избори трите партии получиха по-нисък резултат, отколкото Красимир Каракачанов на президентските. Сега като част от управлението, ако се изпокарат, като нищо може да последват съдбата на десните. Патриотите все пак поеха обратната на реформаторите политическа линия. Публично не се демонстрират никакви конфликти помежду им и не се създават сериозни проблеми на ГЕРБ. Нещо повече – патриотите добре си дават сметка, че тази управленска конфигурация е изключително изгодна за тях. Добре представени са в изпълнителната власт, държат ключа към мнозинството в Народното събрание и техният глас се чува. Тримата лидери – Симеонов, Каракачанов и Сидеров, осъзнават отлично, че трудно биха могли да са в по-добра политическа позиция от тази, в която се намират в момента. Това обаче е нож с две остриета. И е доста измамно състояние. Защото е без перспектива. То важи само за сега. Затова ако патриотите не променят видимо поведението си, може да се стигне и до неприятни изненади за тях в бъдеще. Избирателят не прощава. За не малка част от българската общественост участието на „Обединени патриоти“ в поредния кабинет на Борисов е груба политическа грешка и пореден удар върху идеите на патриотизма. Вместо рушители на олигархичния модел на статуквото, „патриотите“ станаха негова патерица. Разбира се, поредният удар върху патриотичната идея, не означава, че тя е напълно дискредитирана в съзнанието на българите. Вероятно ще се намерят сили, воля и най-вече всеотдайни български граждани, които да продължат идеите на нашите предци.  ", "date": "2017.10.27", "title": " Патриотизмът – кауза или средство за конформизъм?\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%bd%d0%b8%d1%86%d0%b8%d0%b8%d1%80%d0%b0-%d0%b3%d1%80%d1%83%d0%bf%d0%b0-%d0%b7%d0%b0-%d0%b8/", "text": "Междуинституционална група с представители на президентството, изпълнителната власт и научните среди ще работи за създаването на научен, образователен и медицински център в София с технология от ЦЕРН, в който да се провеждат експерименти от международни учени и лечение на онкологични заболявания за пациенти от Югоизточна Европа. Това беше договорено на среща на „Дондуков“ 2, която се проведе по инициатива на държавния глава Румен Радев, съобщиха от пресслужбата на президентската институция. В срещата участваха министърът на образованието и науката Красимир Вълчев, министърът за Българското председателство на Съвета на ЕС 2018 Лиляна Павлова, зам.-министърът на здравеопазването Светлана Йорданова, кметът на София Йорданка Фандъкова и водещи български учени. По думите на президента изграждането на подобен център у нас, с подкрепата на Европейската организация за ядрени изследвания (ЦЕРН), е дългосрочна инвестиция в развитието на човешкия и научен капитал и създава перспектива за развитие на младите учени във физиката, биофизиката и ядрените изследвания чрез трансфер на знания и технологии от реномирани европейски институти и лаборатории. България е една от водещите държави в науката и образованието на Балканите и този потенциал, подкрепен от нашите съседи от региона, би насърчил сътрудничеството между науката, технологията и промишлеността, беше подчертано от участниците в срещата. Обсъдена беше и идеята за създаването към този научен и медицински център на Международен университет. Известният български учен-физик в ЦЕРН проф. Леандър Литов представи проект за изграждането на подобен център в София, който да предлага лечение на онкологични заболявания чрез т.нар. адронна терапия с използването на протонно и йонно лъчение, което е много по-щадящо за пациентите и с много по-висока степен на повлияване на онкологични заболявания, в сравнение с конвенционалната рентгенова терапия. Той подчерта, че подобен център може да осигури лечение за 1500 души годишно и диагностика за 2000 души, като за неговото изграждане ще са необходими около 6 години. Кметът на столицата Йорданка Фандъкова подчерта, че като локация и развитие на транспортната инфраструктура, град София е естествен център в Югоизточна Европа и Столична община ще работи активно за  реализацията на този проект. По време на срещата бяха обсъдени и финансовите измерения на проекта, чиято стойност се очаква да бъде около 200-220 млн. евро и възможността за осигуряване на европейско финансиране, като участниците в срещата подчертаха необходимостта от утвърждаването на инициативата като един от приоритетите на Българското председателство на Съвета на Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Президентът Радев инициира група за изграждане на балкански научен и медицински център в столицата"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b5%d0%bc%d0%be%d0%bd%d1%81%d1%82%d1%80%d0%b8%d1%80%d0%b0-%d0%b2%d0%b8%d1%81%d1%88-%d0%bf%d0%b8%d0%bb%d0%be%d1%82%d0%b0%d0%b6-%d0%b2-%d0%bf%d0%b0%d1%80/", "text": "Григор Димитров демонстрира висш пилотаж на ударите си в Париж. Българинът тренира на кортовете на академията „Муратоглу“, а домакините не пропуснаха да се похвалят от играта на първата ни ракета, който показал „пълния блясък на своя арсенал“. На „Мастърс“-а в Париж от понеделник асът ни ще бъде поставен с едно място по-нагоре в схемата – на пето, след като австриецът Доминик Тийм се отказа от участие заради травма. Димитров ще стартира от втория кръг, с амбицията да подобри най-доброто си класиране. Досега той никога не е преодолявал осминафиналите. Същевременно организаторите на турнира в София обявиха, че Григор ще се върне у нас, за да брани титлата си от тази година. Тогава хасковлията предизвика истински фурор, като пристигна след откритото първенство на Австралия, на което игра полуфинал и загуби от Рафаел Надал (Испания). За трофея в „Арена Армеец“ през февруари Димитров победи Давид Гофен (Израел) и вдигна втора титла за годината. А след силния старт на сезона Григор записа и най-добрата си година при професионалистите. Той вече има 3 спечелени турнира, върна се до осмото място в световната ранглиста и за първи път се класира за финалния „Мастърс“ на най-добрите 8 в Лондон през ноември. Във вторник домакините дават пресконференция, на която ще разкрият имената и на останалите звезди в София, като надпреварата отново ще бъде през февруари.", "date": "2017.10.27", "title": " Григор демонстрира висш пилотаж в Париж"}
{"url": "https://trud.bg/%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%bb%d1%8a%d0%b3%d0%b0%d0%bb-%d1%87%d0%b5-%d0%b5-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d0%be%d1%82%d0%b8%d0%b2%d0%b0-%d0%b2/", "text": "45 годишен мъж, представял се за бизнесмен и прибирал с измама пари на граждани, сам се съгласи да лежи за престъплението си в затвора. През февруари 2016 г. Михаил Б. от Монтана излъгал собственика на сервиз Евгени И. от Лом, че е представител на предприятие от София, което произвежда охранителни ролетни щори. Ломчанинът поръчал щора и платил за нея 1694 лева. Мнимият бизнесмен обаче започнал да отлага доставката и монтажа на съоръжението и така размотавал клиента си близо година. Разбрал най накрая, че е измамен, собственикът на сервиза подал жалба в полицията и срещу Михаил Б. започнало разследване, а след това и дело. Пред съда измамникът се призна за виновен и се споразумя с прокуратурата да лежи три месеца в килия при общ режим. Към наказанието му обаче съдът прибави и присъда от шест месеца, издадена през 2015 г. , когато Михаил Б. е бил заловен с наркотици и осъден условно. Срещу измамника има още три жалби за измами в Монтана, не е изключено да е ужилил и още хора, заявиха криминалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Измамник, лъгал, че е бизнесмен, отива в затвора\t\t\t"}
{"url": "https://trud.bg/%d0%bf%d1%80%d0%b5%d0%bd%d0%b0%d1%81%d0%be%d1%87%d0%b2%d0%b0%d1%82-%d0%be%d1%82%d0%bf%d0%b0%d0%b4%d1%8a%d1%86%d0%b8%d1%82%d0%b5-%d0%be%d1%82-%d0%b7%d0%b0%d1%82%d0%b2%d0%be%d1%80%d0%b5%d0%bd%d0%be/", "text": "МОСВ подготвя мерки за пренасочване на битовите отпадъци на 9-те общини в Област Бургас от неработещото регионално депо. Това съобщи министърът на околната среда и водите Нено Димов, който участва в инспекцията на завода за отпадъци на София заедно с кмета на Столичната община Йорданка Фандъкова и ръководителя на отдел „Кохезионна политика и екооценки” в ГД „Околна среда” на Европейската комисия Джордж Кремлис. „Подготвяме спешни мерки за затвореното депо, които ще предложим на правителството и очаквам да бъдат одобрени на извънредно заседание още в понеделник“, каза министърът. Депото беше затворено заради компрометирана дренажна система и по първоначална оценка възстановяването му ще отнеме няколко месеца. Утре министър Димов ще бъде в Бургас, където с кмета на общината Димитър Николов и директора на РИОСВ – Бургас Тонка Атанасова ще вземат решение за осигуряване на временни депа и площадки за битовите отпадъци на деветте общини. Това решение ще бъде представено в понеделник на Министерския съвет, така че да не се създава кризисна ситуация в Бургас и региона. „Въпреки че с депото има сериозен проблем и в момента не може да бъде използвано, няма изтичане и опасност от замърсяване на околната среда“, увери министър Димов. Днес той ще обсъди мерки за подобряване на контрола на язовирите с министъра на икономиката Емил Караниколов. Министърът даде висока оценка на завода за третиране на битовите отпадъци на София, като припомни, че от 100% боклук са постигнати 80% суровина и само 20% отпадък. Нено Димов очаква до края на годината МОСВ и Столичната община да приключат с документацията по третата фаза на проекта по Оперативна програма „Околна среда“, която ще даде възможност RDF горивото да се изгаря в „Топлофикация София“. Според министъра този подход ще помогне и за решаването на още един сериозен проблем за подобряване качеството на атмосферния въздух и намаляването на фините прахови частици. „Последните данни от 2016 г. показват, че София е много близо до изпълнението на европейските критерии. С мерките на Столичната община очаквам София да бъде един от първите големи градове, за който ще докладваме на ЕК, че е постигнал нормите на годишна основа“, каза още Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Пренасочват отпадъците от затвореното регионално депо в Бургаско"}
{"url": "https://trud.bg/%d0%b1%d0%be%d1%80%d0%b1%d0%b0%d1%82%d0%b0-%d0%b7%d0%b0-%d1%82%d0%b8%d1%82%d0%bb%d0%b0%d1%82%d0%b0-%d0%b2-motogp-%d0%b8-%d1%84%d1%83%d1%82%d0%b1%d0%be%d0%bb%d0%bd%d0%b8-%d0%b4%d0%b5%d1%80%d0%b1%d0%b8/", "text": "През почивните дни Mtel Sport 1 ще следи в реално време развръзката в борбата за титлата в MotoGP. Състезателният уикенд на пистата „Сепанг” в Малайзия обещава много емоции на феновете на моторните спортове, като още в неделя можем да станем свидетели на коронясването на новия стар шампион в MotoGP – Марк Маркес. Испанецът има преднина от 33 точки на върха на класирането пред най-близкия си преследвач – Андреа Довициозо, и ако финишира пред него, ще си гарантира защитата на титлата. Квалификациите са в събота с начален час 7:30 сутринта, а състезанията започват в неделя от 6:00 часа, като стартът в клас MotoGP е предвиден за 9:00 часа. В събота от 19:00 часа по Mtel Sport 2 шампионът Спартак Москва с Ивелин Попов в състава си гостува на Ростов. В неделя от 16:30 часа, отново по Mtel Sport 2, е голямото дерби на руската Премиер лига между Зенит и Локомотив Москва. Двата отбора си поделят първото място във временното класиране с по 29 точки и двубоят в Санкт Петербург ще покаже кой ще излезе напред в борбата за титлата. Кръгът в Русия се затваря с мача Краснодар – СКА Хабаровск, отново по Mtel Sport 2, в неделя от 19:00 часа. В съботната вечер феновете на холандския футбол ще могат да изгледат визитите на грандовете Фейенорд и Аякс на коравите тимове на Рода и Вилем II. Рода – Фейенорд е с начало 19:30 часа, а Вилем II – Аякс – от 21:45 часа. И двата двубоя са пряко по Mtel Sport 1. В неделя от 13:30 часа лидерът ПСВ Айндховен гостува на Витес в опит да запази преднината си от 5 точки пред Аякс на върха на класирането. Двубоят ще се излъчва пряко по Mtel Sport 2. Заключителните двубои на ATP 500 турнирите във Виена и Базел приковават вниманието на феновете на тениса. Полуфиналите и в двете надпревари са в събота, а финалите в неделя. Състезанията се излъчват паралелно по Mtel Sport 1 и Mtel Sport 2. Феновете на свободните боеве пък ще видят завръщането в октагона на бившия шампион в полутежка категория на UFC Лиото Мачида. 39-годишният бразилец бе наказан за 18 месеца заради, според него неволна, употреба на допинг и сега иска да направи победно завръщане пред родна публика в Сао Пауло. Негов съперник в основния двубой от Галавечерта на UFC е американецът Дерек Брънсън. Битките от бразилския мегаполис ще се предават пряко по Mtel Sport 2 от 4:00 часа сутринта в неделя. С едва три оставащи старта до големия финал в Маями, пилотите от NASCAR ще се опитат да покажат най-доброто от себе си на пистата в Мартинсвил, Вирджиния. Към момента има оставащи едва още 4 места за попълване на финалната стартова решетка в Маями, а пилотите с амбиции да ги заемат са два пъти повече – 8. Представянето им на пистата в Мартинсвил ще е решаващо за това кой ще се класира и кой ще остане извън борбата за титлата. Интригуващият старт в NASCAR е с начален час 21:00 в неделя и ще се предава пряко по Mtel Sport 1.", "date": "2017.10.27", "title": " Борбата за титлата в MotoGP и футболни дербита в ефира на спортните канали на Мтел през уикенда"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%81-%d0%bd%d0%be%d0%b2-%d1%88%d0%b0%d0%bd%d1%81-%d0%b4%d0%b0-%d1%81%d0%b5-%d0%b1%d0%b8%d0%b5-%d0%b7%d0%b0-%d1%82%d0%b8%d1%82%d0%bb%d0%b0/", "text": "Кубрат Пулев вече поглежда към мач за титла, който може да е в Чикаго в началото на годината. В момента „редовният“ трофея на Световната боксова асоциация (WBA) е вакантен, а Кобрата вече проявил интерес към боя с претендента Фрес Окендо (Пуерто Рико). „Имаме разговори с агентите на Кубрат Пулев от „Зауерланд“ да направим подобна среща в Чикаго в началото на 2018-а – обяви Боби Хиц от „Скуеър ринг промоушънс“, компанията на Рой Джоунс-младши, представляваща Окендо. – Битката има смисъл в този град, защото тук живеят големи общности от пуерториканци и българи.“ 44-годишният Окендо се би за пояса с узбека Руслан Чагаев в Грозни през 2014-а, но загуби. После той заведе дело, след като предварително уговореният реванш не се състоя. Окендо спечели пред Темида, което му даде правото да боксира за трофея. Чагаев обаче прекрати със спорта и WBA назначи за негов съперник Шанън Бригс. Двамата трябваше да се срещнат на 3 юни в Маями, но американецът бе хванат с допинг и мачът пропадна. „От „Зауерланд“ обявиха, че Пулев се интересува от мача – заявиха още от „Скуеър ринг промоушънс“. – След няколко седмици той ще е възстановен от травмата.“  На пресконферения преди дни самият Кубрат разкри, че има интереси в Щатите и ще води преговори на местно ниво, но не уточни, че се подготвя мач за титла.", "date": "2017.10.27", "title": " Кобрата с нов шанс да се бие за титла"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%bd%d0%be%d0%b2%d0%b0%d1%82%d0%b0-%d0%ba%d1%83%d1%87%d0%b5%d1%88%d0%ba%d0%b0-%d0%bf%d0%bb%d0%be%d1%89%d0%b0%d0%b4%d0%ba%d0%b0-%d0%b2-%d0%bf%d0%b0/", "text": "Новата кучешка площадка в парк „Розариума” край зоологическата градина и гребния канал в Пловдив ще бъде официално открита тази събота, съобщи кметът на район „Западен” Димитър Колев. От 10 часа до 12 часа всички посетители и техните домашни любимци ще бъдат зарадвани на място с вкусно лакомство и символични подаръци. Професионален треньор на кучета пък ще дава ценни съвети и насоки на желаещите за правилното използване на съоръженията, с която е оборудвана специализираната площадка за домашни любимци. Кучешката площадка беше обновена тази есен от служители на район „Западен”, водени лично от кмета Димитър Колев и в партньорство с фирма „Марс България“. Специално оградената за целта площадка вече разполага с уреди за трениране и игра, така че собствениците и техните кучета да могат да се забавляват активно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Откриват новата кучешка площадка в парк „Розариума” в Пловдив"}
{"url": "https://trud.bg/%d1%81%d0%b5%d1%81%d0%b8%d0%bb-%d0%bf%d1%80%d0%b5%d0%b3%d0%b0%d0%b7%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0/", "text": "Сесил Каратанчева поднесе изненадата на тенис турнира в Макон, САЩ с награден фонд $80 000. Софиянката прегази шампионката от „Ролан Гарос“ за 2010-а Франческа Скиавоне. Поставената под №1 в схемата италианка се предаде след 6:2, 6:1 за 77 минути игра. Скиавоне бе в топ 20 на света до 2011 г., стигала е и до 4-то място на планетата, но в момента е 91-ва. От наградни фондове е натрупала над $11 млн. За място на полуфиналите Сесил излиза срещу шведката Ребета Патерсон, № 211.  Каратанчева е трета ракета на България и е под №173 в света.", "date": "2017.10.27", "title": " Сесил прегази шампионка"}
{"url": "https://trud.bg/%d0%bc%d0%bb%d0%b0%d0%b4%d0%b0-%d1%8e%d1%80%d0%b8%d1%81%d1%82%d0%ba%d0%b0-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d1%81%d1%80%d0%b5%d0%b4%d1%81%d1%82%d0%b2%d0%b0-%d0%b7%d0%b0/", "text": "  Инициирана е благотворителна кампания за финансова помощ, предназначена за лечението на дъщерята на Обрешко Нечев, директор на Бюрото по труда във Велико Търново. Инициативата подеха приятели на семейството в социалните мрежи. Миглена Обрешкова Нечева е юрист, на 25 години е и е диагностицирана с тежко онкологично заболяване – Бифазен синовиален сарком. Диагнозата е потвърдена и предстои хоспитализиране и скъпоструващо лечение в чужбина. „Семейството на Миглена няма да се справи само с финансирането на тази животоспасяващата терапия. Ето защо ви молим да се включите в организираната дарителска кампания за тяхното подпомагане”, обръща се с апел инициаторите на кампанията. Средства за лечението на Милена се събират по следната банкова сметка: IBAN BG87BPBI79314028553201, BIC BPBIBGSF „Юробанк България“, клон Велико Търново, Миглена Обрешкова Нечева.  Seen by Мария Христова at 13:52 АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.27", "title": " Млада юристка се нуждае от средства за лечение на онкозаболяване"}
{"url": "https://trud.bg/%d0%b4%d0%b5%d0%bb%d1%8f%d0%bd-%d0%bf%d0%b5%d0%b5%d0%b2%d1%81%d0%ba%d0%b8-%d0%be%d1%82-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d0%ba%d1%82%d0%b1-%d1%89%d0%b5/", "text": "– Мотивите ни са продиктувани от факта, че трябва да бъде защитен общественият интерес. Едва ли някой ще оспори, че вече трета година сме свидетели на вторичното разграбване на активите на КТБ. А с тях трябва да се покрият загубите на гражданите и държавата, нанесени от фалита на банката, причинен от умишления грабеж, на който е била подложена. Вместо парите да отидат във Фонда за гарантиране на влоговете обаче, те попадат в ръцете на определен кръг хора. Това, което предлагаме с колегите ми Йордан Цонев и Хамид Хамид, е да бъдат обявени за нищожни всички заличавания от квесторите на КТБ на обезпеченията, дадени срещу отпуснатите кредити. Въвежда се и относителна недействителност на сделки, с които са прехвърлени дялове или акции, извършени от длъжници на КТБ след поставянето на банката под специален надзор. По този начин искаме да гарантираме, че синдиците ще могат да защитят интереса на вложителите дори и по отношение на кредити, които не са имали адекватно обезпечение. Знаете, че в тази графа попада огромен процент от кредитите, отпуснати по време на предишното ръководство на КТБ и осъществявани от Цветан Василев и цялата му гвардия от подставени лица. Като цяло с тези промени запълваме пропуски в законодателството, дължащи се на факта, че моделът на функциониране на КТБ е правен прецедент, който е осигурил недосегаемост на активите, които са купени с пари на трезора, но са били превъртяни няколкократно през кухи фирми, за да се прекъсне връзката между източника на заема и придобитото имущество. Това е врата в закона, която позволява вторичното разграбване на активите, закупени с пари от КТБ, и не може да бъде затворена от настоящата нормативна уредба. Докладите на синдиците до момента също ясно показаха това. – Не е нужно аз да ви ги казвам, те се знаят, а и вие вече три години последователно ги разобличавате на страниците на „Телеграф“. Можете да ги видите и в докладите на синдиците – например кой реално открадна „Петрол“, в чии ръце са хотелите, купени с десетки милиони от КТБ, и кой иска да вземе „Дунарит“. Примерите са много. Това са хора, участващи активно във вторичния грабеж на активите на банката. Схемите им са едни и същи. Опитват се да придобият предприятия, купени с пари на КТБ, като им създават изкуствени задължения, за да излезе, че са им реални кредитори. Един вид изкарват се за такива, без да са дали и една стотинка. Този кръг от хора подскочи и когато с Йордан Цонев поискахме да се разсекрети докладът на международната разследваща компания „АликсПартнърс“, който доказа, че КТБ е функционирала като финансова пирамида. – Вижте, през тези години съм чул толкова невероятни неща за себе си, че не изключвам вече нищо. (Смее се.) Достатъчно показателен е фактът, че за тези три години аз като депутат и ДПС, на чиято парламентарна група съм член, сме единствените, които правим реални стъпки, за да се разкрие как беше източена и докарана до фалит КТБ. За целта и сега депозираме поредните законодателни промени. И според това кой ще ги подкрепи или не ще се разбере кой в тази страна и в този парламент защитава обществения интерес или е част от задкулисието, ограбващо държавата вече 27 години. И за миг не съм се заблуждавал, че няма да има ответна реакция и враговете ми няма да ме засипят с нова лавина от клевети. В тази графа са и тези, които цитирате. Те са част от онова задкулисие, което приватизира икономиката на България буквално за жълти стотинки, а сега на всичко отгоре се опитва да приватизира и общественото мнение, и мисленето ни. Това са хора, които си мислят, че могат безнаказано да правят политически инженеринг и чрез него да източват държавата и да рекетират. Това са хора, които в 21-ви век прилагат Гьобелсовата пропаганда и са изградили цяла машина за масова дезинформация и фалшиви новини. Знаете, че пропагандата стъпва на няколко основни принципа – единият от които е, че трябва общ враг. Аз съм превърнат от тази машина за клевети именно в „необходимия враг“, зад чийто едър гръб задкулисието се пробва да прикрие собствените си тъмни схеми. Ако големият ми грях е, че съм едър, поемам отговорност, че не мога да се справя с този проблем. Въпреки реакциите срещу мен обаче ще направя всичко по силите си истината за олигархията да излезе докрай. – Както неведнъж съм казвал, семейството ми е имало кредити в КТБ. И именно с такъв кредит закупихме преди доста време вестниците „Монитор“, „Телеграф“ и „Политика“, но противно на всичко, което се опитват да внушат, ние редовно обслужвахме тези заеми и те са напълно погасени. Не дължим нито стотинка и това може лесно да бъде проверено. Също така лесно може да се провери и че нямам никакви активи, предмет на съдебни дела, свързани с несъстоятелността на КТБ. Нека подчертая още нещо. Аз и моите медии сме единствените, които осветяват вторичния грабеж на КТБ и казват истината за него. Осветяват и лицата, участващи в този грабеж. Естествено това води до ответни реакции от всякакъв характер. Но аз не се страхувам, дори напротив, твърдо съм убеден, че осветяването на грабежа трябва да продължи. – Както вече съм обяснявал, с него бяхме добри познати. Раздели ни обаче именно въпросът за политическия инженеринг, който вече споменах. Аз не смятам, че е допустимо да се използва това като средство за влияние над обществото, и прекратих контактите си с Цветан Василев. И както виждате, си навлякох опитите му за отмъщение – неговите и на останалите играчи на задкулисието, минирало развитието на държавата ни, което и в момента прави постоянно планове за нейното ограбване и дискредитиране. Дори с цената на омаскаряването ни в навечерието на предстоящото председателство на Европейския съюз. Отделно от това, именно „Телеграф“ бе между първите медии, разказали и истината за пирамидата КТБ. – Не, не се притеснявам, защото никога не съм нарушавал нечии човешки права. Няма механизъм, по който аз като народен представител да мога да нарушавам основни човешки права. А знаете, че именно това е смисълът на глобалния акт „Магнитски“ – да наказва хората, които са си позволили да се възползват от положението си, за да нарушават човешките права. Наел съм адвокати в САЩ, които да представляват правата ми, и те са категорични, че глобалният акт „Магнитски“ не е приложим към казуса Цветан Василев. И очаквам това да стане много скоро съвсем ясно. Един от адвокатите ми вече изказа публично мнението си, че с иска Василев се опитва да използва глобалния акт „Магнитски“ като щит срещу българското правосъдие, което не трябва да се допуска. Искът му по „Магнитски“ е част от цялата тази кампания срещу мен, провокирана от действията ми да осветявам задкулисието и да посочвам неговите престъпни схеми. От приватизацията на Костов до вторичното ограбване на активите на КТБ. Даже съм доволен, че по този начин ще мога да представя истината за КТБ и пред американската администрация, която аз и вестник „Телеграф“ разкриваме в продължение на няколко години.", "date": "2017.10.27", "title": " Делян Пеевски: От гласуването за КТБ ще лъсне кой подкрепя задкулисието\t\t\t"}
