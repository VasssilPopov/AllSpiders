{"url": "https://trud.bg/%d1%88%d0%b2%d0%b5%d0%b4%d1%81%d0%ba%d0%b0%d1%82%d0%b0-%d1%81%d0%be%d1%86%d0%b8%d0%b0%d0%bb%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%87%d0%b5%d1%81%d0%ba%d0%b0-%d0%bf%d0%b0%d1%80%d1%82/", "text": "Шведската социалдемократическа партия води в предварителните резултати след изборите в неделя, докато кряйнодясната партия „Шведски демократи“ остава на трето място, предава AFP, като се позовава на екзит пол на телевизия „TV4“. Социалдемократическата партия на министър-председателя Стефан Лофвен води с 25.4 процента от гласовете, което е спад с около 5.6 процента от изборите през 2014 година и ще бъде най-ниският резултат на партията от повече от век, ако бъде потвърден. Консервативната партия „Умерените“ се очаква да бъде втора, докато антимигрантската партия „Шведски демократи“ събира 16.3 процента, сочат предварителните резултати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.09", "title": " Шведската социалдемократическа партия води в предварителните резултати на изборите за нов парламент"}
{"url": "https://trud.bg/%d0%bf%d0%bb%d0%b0%d0%bd%d1%8a%d1%82-%d0%bd%d0%b0-%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b7%d0%b0%d1%82%d1%8f%d0%b3%d0%b0/", "text": "Планът на Тереза Мей за търговските отношения след Брекзи затяга „колан на самоубиец“ около Обединеното кралство, а детонаторът е връчен на Европейския съюз. Това изтъква бившият британски външен министър Борис Джонсън, цитиран от Франс прес. В статия за „Мейл он сънди“ той отбелязва, че до момента, на всеки етап от преговорите, Брюксел получава, каквото пожелае, а Лондон не получава нищо в замяна. Според Борис Джонсън това е унижение. Той нарича „абсолютно неприемлив“ плана, предвиждащ британската провинция Северна Ирландия да остане в митническия съюз и в единния европейски пазар по липса на друго решение, което да възпрепятства възстановяването на контрола по границата с Ирландия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Планът на Тереза Мей за Брекзит затяга „колан на самоубиец“ около Обединеното кралство, заяви Борис Джонсън"}
{"url": "https://trud.bg/%d0%bf%d0%be%d0%bb%d1%83%d0%bf%d1%80%d0%b0%d0%b7%d0%bd%d0%b8-%d1%82%d1%80%d0%b8%d0%b1%d1%83%d0%bd%d0%b8-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d1%81%d1%82/", "text": "Не повече от 6000-7000 души дойдоха на националния стадион „Васил Левски“, за да подкреят България във втория мач от турнира Лига на нациите. „Лъвовете“ приемат Норвегия в първи двубой в София от деюбтното издание на турнира. Въпреки успеха в Любляна с 2:1, селекцията на Петър Хубчев не получи нужната подкрепа от трибуните срещу един от фаворитите в група С. Селекционерът на свой ред направи три промени в стартовия състав за сметка от мача с Любляна. Иван Бандаловски застана на левия бек за сметка на Васил Божиков. Отдясно на защитата пък застана Страхил Попов. В средата на терена Мартин Райнов започна на мястото на Симеон Славчев, а Тодор Неделев остана резерва за сметка на Галин Иванов. 23. П. Илиев, 2. С. Попов, 4. Б. Чорбаджийски, 5. Н. Бодуров, 7. Г. Костадинов, 10. И. Попов, 11. И. Бандаловски, 12. Б. Краев, 18. Г. Иванов, 19. К. Десподов, 20. М. Райнов", "date": "2018.09.09", "title": " Полупразни трибуни на националния стадион „Васил Левски“ за Норвегия"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b1%d1%81%d0%ba-%d1%80%d0%b0%d0%b4%d0%be%d1%81%d0%b2%d0%b5%d1%82-%d1%80%d0%b0%d0%b4%d0%b5%d0%b2-%d0%b7%d0%b0-%d0%bf%d0%be%d1%80%d0%b5%d0%b4%d0%bd%d0%b0/", "text": "За поредна година най-големият чуждестранен инвеститор у нас са българските емигранти. Това заяви пред   Радосвет Радев, изп. председател на Българска стопанска камара. По думите му, през миналата година те са превели в родината ни над 2 млрд. лева, а чуждестранните инвестиции са на стойност 1,7 млрд. лева. „Причините за това могат да бъдат различни. Понякога има по-примамливи пазари от нашия, кризата също ги подплаши. Ние не можем да се докажем, като онази привлекателна инвестиционна дестинация за чужденци. Категорично, един от големите стопове за инвестиции е корупцията”, заяви Радев. Шефът на БСК заяви, че новата социална функция на бизнеса – да плати за ненаемането на човек с увреждания, е пречка пред фирмите, защото това ще са около 500 млн. лв. годишно, които няма да бъдат вложени в инвестиционни проекти. Според него не е далеч деня, в който България ще започне да внася работна ръка от Киргизстан. „За 10 години ръстът на минималната работна заплата у нас е скочил със 75%, докато производителността – само с 30%. Трябва да има паритет в ръста и на двете, иначе ще стигнем нивото на заплащане на Западна Европа, но не и тяхната възпроизводетелност. Работникът трябва да е сит, а работодателят – гладен, за да има баланс на пазара на труда”, коментира Радев. Той обясни, че ако действително Арабаджиеви и Стайкови са извършвали измами и незаконни дейности, то те трябва да си понесат вината, но никой не е виновен до доказване на противното. Радев заяви, че не е съгласен с опита на медиите да генерализират целия български бизнес като корумпиран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Шефът на БСК Радосвет Радев: За поредна година най-големият чуждестранен инвеститор у нас са българските емигранти"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d1%85%d1%80%d0%b0%d0%bd%d0%b8-%d1%81%d1%8a%d1%81-%d1%81%d1%83%d1%88%d0%b8-%d1%88%d0%b2%d0%b5%d0%b9%d1%86%d0%b0%d1%80%d0%b8%d1%8f-%d0%b8-%d1%85%d0%be%d0%bb/", "text": "Доставят замразения продукт на хотели и ресторанти Пловдив храни със замразено суши големи европейски страни като Швейцария, Холандия, Белгия, Испания и Великобритания. Това потвърдиха за „Труд” от фирмата производител. Предприятието е първият завод на японците Zen-Noh Foods Co. в Европа, а инвестицията за първите две години ще достигне 1 млн. лв. На въпрос защо заводът е локализиран у нас, ръководителите казаха, че според тях България е много подходящо място за инвестиции в производствени мощности в момента, като едно от предимствата са ниските инвестиционни разходи. Фабриката е стартирала производство през април 2018 г., а продуктовото портфолио на фирмата в момента включва шест вида замразено суши. То е краен продукт, готов за консумация след две минути в микровълнова печка, което го прави много подходящ за хотели и ресторанти. Майсторите–готвачи използват иновативен японски метод за полиране на ориза, чрез който се запазва свежестта му. Производственият процес във фирмата се наблюдава от няколко японски служители, а храната се приготвя от единадесет българи. Въпреки че фирмата работи у нас, в момента продуктът е предназначен само за другите европейски страни, но все пак японците ще търсят в бъдеще партньори и търговски вериги за разпространение в България. Сушито на този етап се приготвя от два вида риба – сьомга и скумрия. Сьомгата я доставят веднъж седмично от Норвегия, а скумрията от Шотландия. А вносителят им е българска фирма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.09", "title": " Пловдив храни със суши Швейцария и Холандия\t\t\t"}
{"url": "https://trud.bg/%d1%80%d0%b5%d1%81%d1%82%d0%b0%d0%b2%d1%80%d0%b0%d1%82%d0%be%d1%80%d1%8a%d1%82-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d1%81-%d0%b1%d0%b8%d1%80%d0%b0-%d0%b8-%d0%bb%d0%b0%d0%bb%d0%b5/", "text": "И тръгва едно шествие от студенти-биромолци с детски корита, дамаджани, шишета Това е поредният документален разказ за Реставратора. Който се е родил като Бранимир Делчев. Завършил е с отличие специалността реставрация в Академията за изобразителни изкуства в Прага. И се е отказал от правото и поканата да започне като асистент академична кариера там. Над 20 години – до 1999 г., е реставратор в НХГ, а до 2012 г. – в Етнографския музей. Ползва се с авторитета на един от най-добрите родни реставратори. И със славата на чешит. Принизяваща го, тъй като е човек с мисия, с любов и идеи за родината си, с всеотдайност в работата.  Който цял живот е предизвиквал, а не е чакал съдбата си. Бях го изоставил Реставратора. Или за звучност – Бръмбо. Други неща ми бяха на главата. Той си е същият, готов да разказва за преживелиците си. Промяната е, че ме е повишил в ранг: представя ме като неговия биограф. Седим по на чаша бира, но му липсва бутона, асоциативния, който да задейства спомените. И пробвам с най-близкия – бирата. Оопаа! Реставраторът е получил дипломата си в Прага /професията му не се изучаваше у нас/, тогава източноевропейска столица на бирата. Като следва, живее в студентско общежитие за чужденци. То е едната от две сгради близнаци. Другата, също на 4 етажа, е пивоварна. През улицата, срещу общежитието, се намира казарма. В някаква неясна в спомена, но май честа ритмичност от пивоварната се обаждат на портиерката на общежитието: Пани Бейчикова, кажете на студентите да дойдат да си налеят бира, че чистим линиите и изхвърляме 10 тона. И тръгва едно шествие от студенти-биромолци с детски корита, дамаджани, шишета. Опашката се нарежда в помещение, в което на всяка страна има по 3 чешми с кранове. “Като минералните бани на Халите – сравнява Реставраторът. И течността също имаше лековито свойство. За една седмица всички са опити.”  Бирата си иска мезето. И тук местоположението е решаващо. На войниците отсреща големият проблем е къде да се усамотяват с гаджетата. Съчувстващият Реставратор предоставя безвъзмездно стаята на един от тях. Без да знае, че той е готвачът на поделението. Разбира, когато оня стоварва благодарността – сак с пържоли, най-хубавите, 40-50 килограма. Теглото и да е преувеличено, не е далеч от истината.  Зад общежитието има поляна. На нея девойките правят барбекю, а бирата кротува в детско корито. “Така минаха най-хубавите ми години. Щастие, приказки и раждане на безумни идеи, някои от които и престъпни.  “Бръмбо има скъп приятел – Радо Набергой, сърбин с италиански паспорт, жител на Триест. Той прави аспирантура по ядрена физика. /Преди десетина години разбрал от интернет, че е директор на Ядрения център в Триест./ Аспирантът се чуди какъв букет да връчи на любимата като се женят. Банката за идеи, Бръмбо, му предлага да са лалета, безплатни. На 0,5 км от общежитието е президентският дворец. / Президент на ЧССР е Лудвиг Свобода./ Недалеч от двореца има огромно каре с лалета. В Прага се носи поверието, че ако откъснеш и подариш лале оттам на любимата, ще имаш щастлив брак. Поради което лалетата се бранят от няколко патрула, та даже и с куче. Чат-пат вестниците съобщават за хубавци, заловени при опит да стартират сбъдването на поверието. В цялата история само няколко момъка са успели да се измъкнат с откъснатото лале. Идея – невъзможна! А Бръмбо предлага да оберат половината каре. Двамата с Радо са големи приятели с множество общи преживявания. Реставраторът го е отървавал неведнъж в сложни ситуации, поради което Радо му се доверява. Сърбинът имал малък Фиат 600. С него тръгват на гости на другия портиер на общежитието, пан Бартошек. Той живеел на 30 км от Прага и от него купували домашни яйца. Решили да минат напряко, по някакъв коларски път. Влезли в него и на стотина метра една купа сено се завъртяла и срещу Фиата се опулило дуло на оръдие. Съветски танк, щото те, без да подозират, са навлезли във военна зона. Изскочила и една джипка – съветска военна милиция. Взели им документите, колата е вражеска – с италиански номер. А Радо – с италиански паспорт. И го почнали – що търсиш тук. Радо мънкал неубедително. Взимат Бръмбовия паспорт. Той е подобен на съветски – гербът е със звезда. Офицерът козирувал и върнал документите. Извели ги от зоната и ги пуснали. Радо бил безкрайно развълнуван и щастлив. Оттогава се привързал към Реставратора безусловно. Но и Радо е легенда за него. Близо година го вози с фиата из Чехословакия, без да се усети какво бижу го разхожда. Не знаел, че Радо е внук на собственика на завод на Фиат, който е бил национализиран. Но дядото пак се радвал на огромно уважение. Когато внукът навършил пълнолетие, старейшината на фамилията го попитал какъв подарък иска. “Радо беше перекенде и това беше причината да сме приятели” – е днешното заключение на Реставратора. Внукът казал: Фиат 600 с мотора на Фиат спорт /спортен автомобил с 8-цилиндров двигател/. – “Но дядото бил още по-голямо перекенде.” Издействал заводът да изпълни поръчката. Което значи освен нов двигател и преправяне на рамата и на други части на конструкцията. И специални гуми, които впечатлявали Бръмбо, без да схваща причината да са на Фиат-а. Разбрал всичко, когато един ден Радо го карал по магистрала с три платна. Отзад, ама още далече, някакъв шофьор с Пежо надувал клаксона с фанфари /тогавашна мода/ уж да иска път. “Радо го разбра, че е дупе и ми каза: Хвани се хубаво.” И Бръмбо запъва крака в купето. “Фиат-ът бухна аууу и отлетя. Пежо-то бързо изчезна от поглед.” След време спрели до един хотел да пият кафе. Пежо-то се появило. Спряло и без да произнесе дума, шофьорът легнал да оглежда Фиат-а отдолу. Радо мълчешком му хвърлил ключовете и, без да проговоря, “Пежото” тръгнал да отваря отзад. Най-после Радо казал първата дума: “Не, отпред.” Шофьорът вдигнал капака и се смаял. “И така аз разбрах каква е колата” – ми призна Бръмбо. И после прибави: “Целият му род са перекендета. Затова ми станаха симпатични.” Но не се е оставил на голата симпатия, а решил да “тунингова” фиата на Радо. Нарисувал на калника ронеща се боя., а под нея – тухли като на сграда. Фиатът бързо станал популярен в сивкавото всекидневие на Прага. А едно от “перекендетата”, дядото на Радо, казал: Ако бях още собственик, щях да взема художника за дизайнер на завода. Днес Бръмбо таи нова тунинговаческа идея: да нарисува скъпа нова кола като смачкана от катастрофа. И чак като я доближиш да спреш да оплакваш собственика. Фиатът /преди да е изрисуван/ станал герой на обира на президентските лалета. Не заради скоростта си, а заради незабележителния си външен вид. Недалеч от карето лалета растяла японска вишна. Реставраторът вързал за нея рибарска корда. Другият й край закачил отзад на фиата. Като е опъната, тя става бръснач за лалетата. Това станало, когато колата завила около ъгъла на карето и продължила по другата му страна. Всичко било пресметнато и станало посред бял ден. Колата пъплила на разстояние, а невидима сила косяла скоростно лалетата. Патрулите онемели, недоумявайки. Докато се усетят, кордата се скъсала и фиатът се скрил от погледа им. На земята лежали купища лалета, а злосторникът изчезнал без следа. През нощта – охрана вече нямало, натоварили цветята във вездесъщия фиат. Реставратора: След няколко дни Радо се ожени. Всички гости-студенти носеха лалета от президента. Някои от присъстващите – историята нашумя, показаха признаци на досещане. Но никой не обели дума. Пък и президентът се беше произнесъл след произшествието: Халал да са им лалетата. Нека носят щастие на младите. – След раздялата ми с Радо в Чехословакия изгубихме връзка. Но вярвам, че пражкото поверие и президентските пожелания са се сбъднали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Реставраторът се завръща с бира и лалета\t\t\t"}
{"url": "https://trud.bg/%d0%bd%d0%be%d0%b2%d0%b8-%d0%bc%d0%b8%d1%82%d0%b8%d0%bd%d0%b3%d0%b8-%d1%81%d1%80%d0%b5%d1%89%d1%83-%d0%bf%d0%b5%d0%bd%d1%81%d0%b8%d0%be%d0%bd%d0%bd%d0%b0%d1%82%d0%b0-%d1%80%d0%b5%d1%84%d0%be%d1%80/", "text": "Множество демонстрации срещу предстоящата пенсионна реформа в Русия белязаха неделния Ден на единното гласуване в страната, предаде Би Би Си. Москва днес избираше кмет, като в последните проучвания настоящият градоначалник и бивш вицепремиер Сергей Собянин водеше с около 50% пред най-близкия си съперник. “Вълнувам се като ученик, който 5 години се е готвил за изпити”, каза той, след като пусна бюлетина. Отделно в 80 от 85 субекти на федерацията избираха губернатори и местни депутати. Експерти и Централната избирателна комисия прогнозираха, че избирателната активност няма да бъде висока, най-вече заради президентската кампания миналата пролет. В много от избирателните секции имаше пряка видеолиния, с чиято помощ всеки можеше да проследи гласуването. Броят на нарушенията в хода на вота бе незначителен, съобщи ЦИК. Изборите бяха съпроводени обаче от множество акции срещу планираното повишаване на пенсионната възраст в Русия с 5 г. за мъжете и жените съответно до 65 и 60 г. Недоволството продължава, въпреки че президентът Владимир Путин се обяви за промяна за дамите, за които първоначално бе предвидено възрастта да скочи с 8 г. – до 63. Акциите бяха организирани от опозиционера Алексей Навални в десетки руски градове, включително в Москва и в Санкт Петербург. Едва 4 от тях – в Курган, Чебоксари, Киров и Березники, бяха съгласувани с властите. Демонстрациите бяха популяризирани с помощта на платени клипове във видеоплатформата Ютюб. След сигнал на няколко руски агенции обаче посланията на Навални бяха свалени от собственика на Ютюб “Гугъл”, за да не нарушават изборното законодателство. Самият Навални, на когото не бе разрешено да се кандидатира за президент на вота миналата пролет, е в ареста. Негови сътрудници и координатори в цялата страна бяха задържани днес. Сблъсъци с демонстранти имаше в Новосибирск, 7 души са задържани от полицията. Над 100, включително 12-годишен ученик, са арестуваните в Санкт Петербург, след като участниците в митинга запалили димна шашка. По данни на МВР в протеста в Москва взели участие около 2000 души.", "date": "2018.09.09", "title": " Нови митинги срещу пенсионната реформа\t\t\t"}
{"url": "https://trud.bg/%d0%b3%d0%b5%d1%80%d0%b8-%d0%bd%d0%b8%d0%ba%d0%be%d0%bb-%d0%bb%d1%8a%d1%81%d0%bd%d0%b0-%d0%bd%d0%b0-%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba%d0%b8-%d1%87%d0%b0%d0%bd%d1%82%d0%b8/", "text": "Ликът й е отпечатан и на тетрадки Гери-Никол направи опит за дебют в модните среди и пусна своя линия за ученици малко преди началото на учебната година. Ликът на любимката на тийнейдърките лъсна на тетрадки и чанти, които са по лично нейн дизайн. За новото си начинание се похвали самата певица с атрактивен кадър в социалните мрежи. Тя е нарекла колекцията #NapraoGiUbivam, а в нея са включени шест тетрадки и три модела чанти. По всичко личи, че тя бързо е усвоила начина за допълнителна печалба от по-опитните си колежки. Мнозина потребители в социалните мрежи си спомниха, че преди десетина години децата пишеха на тетрадки с лика на Емилия, Ивана или Глория, които бяха истински хит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Гери-Никол лъсна на ученически чанти"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%bf%d0%be-%d1%82%d0%b0%d0%b2%d0%b0%d0%bd-%d0%bd%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%be-%d0%ba%d1%80/", "text": "Автомобил „Рено Меган“ се обърна по таван на кръстовището до спортна зала „Младост“ в Шумен в неделя, по чудо няма пострадали. Инцидентът станал към 18 часа, научи „Труд“. По това време била потърсена помощ от пожарната. На място се отзовала и линейка. В реното със софийска регистрация е бил само шофьорът, който успял да излезе от колата, ударена вдясно. Според очевидци, в пътното произшествие е участвало и такси „Шевролет“, в което е имало двама пътници момче и момиче. Жълтата кола се е движела по бул. „Симеон Велики“, а реното дошло от ул. „Климент Охридски“. Първоначалните коментарите са, че неспазен сигнал на светофара е довел до сблъсъка между двете коли. Полицаи изясняват причините за инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Кола се обърна по таван на централно кръстовище в Шумен"}
{"url": "https://trud.bg/%d1%81%d0%bf%d0%b5%d1%88%d0%bd%d0%be-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d1%82-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%b3%d1%80%d0%be%d0%b1%d0%bd/", "text": "Погребан бил висш одриски аристократ Общината Пловдив ще отпусне спешно 60 000 лв. за допълнителни дейности и консервация на могилата Малтепе край село Маноле. Екип археолози, ръководен от шефа на Археологическия музей Костадин Кисьов, откри най-голямата гробница на Балканите. Предполага се, че там е погребан висш одриски аристократ. Допълнителни средства са необходими за увелечения обем на изкопните работи, за изхвърлянето на проучената пръст, както и за аварийната консервация и реставрация на откритите досега каменни и тухлени градежи. След приключването на разкопките в края на сезона могилата ще трябва да бъде укрепена и като превенция на набезите на иманярите. “Могилата Малтепе е чудо и трябва да я покажем на света. Догодина, когато Пловдив ще е Европейска столица на културата, ще водим тук гостите”, посочи премиерът Бойко Борисов преди 3 седмици, когато посети обекта.", "date": "2018.09.09", "title": " Спешно финансират най-голямата гробница на Балканите\t\t\t"}
{"url": "https://trud.bg/%d0%b7%d0%b5%d0%bb%d0%b5%d0%bd%d1%87%d1%83%d1%86%d0%b8%d1%82%d0%b5-%d0%b7%d0%b0-%d0%b7%d0%b8%d0%bc%d0%bd%d0%b8%d0%bd%d0%b0-%d0%bf%d0%be%d0%b5%d0%b2%d1%82%d0%b8%d0%bd%d1%8f%d0%b2%d0%b0%d1%82/", "text": "Зеленчуците за зимнина поевтиняха през изминалата седмица на борсите на едро, като се очаква тенденцията да продължи. На пазарите градинските домати се търгуват с 8% по-ниска цена и се продават по 0,98 лева за килограм. Цената на зелените чушки се понижава с 1,8% до 1,10 лева за килограм, а червените чушки поевтиняват с 5,4% до 1,23 лева. Корнишоните се продават по 1,30 лв/кг, като при тях не се отчита промяна в цената. От зеленчуците единствено градинските краставици поскъпват с 17,4 процента до 0,95 лева, докато картофите поевтиняват с 8,3% и се търгуват по 0,55 лева за килограм на едро. Година по-рано цените на зарзавата са били по-ниски. Доматите са се търгували по 0,75 лв. за килограм на едро, а зеленият и червеният пипер са стрували по 0,93 и 1,05 лв. за килограм на едро. Патладжанът също е бил изгоден – 0,71 лв./кг. Единствено корнишоните са били с 10 стотинки по-скъпи. Ябълките и гроздето поевтиняват съответно с 11,8% до 1,05 лева за килограм и със 12,9% до 1,22 лева за килограм на едро. Прасковите поскъпват с 5,2% до 1,42 лв./кг., а дините се търгуват по 0,49 лв./ кг, докато пъпешите поскъпват с 5,2% и се продават по 1,22 лв./кг. От хранителните продукти се отчита поскъпване на захарта с 1% до 1,05 лв. за килограм, а за бутилка олио даваме с 1,5% повече или 1,97 лева за литър.", "date": "2018.09.09", "title": " Зеленчуците за зимнина поевтиняват\t\t\t"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%b2%d0%b0%d1%81%d0%b8%d0%bb%d0%b5%d0%b2-%d0%bd%d0%b0-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d0%b0%d1%80%d0%b0%d0%b1%d0%b0%d0%b4%d0%b6/", "text": "На семейство Арабаджиеви са правени проверки и е установен законен произход за около 25 млн. лева. „Личните им пари са повече от 20 млн. лева. Част от тях в един момент са решили да внесат в банкова касета. Това е имущество на Маринела и Ветко, това са пари на физически лица, не на юридически“, заяви пред  адвокат Илиян Василев. Интерпол все още не е обявил официално на страницата си за издирването на Ветко и Маринела Арабаджиеви, в чиито имоти при спецакция бяха открити невижданите милиони в брой. „Родителите на Вълчо Арабаджиев ме ангажираха със защитата му. Лично Маринела Арабаджиева ми се обади да защитавам сина й“, обясни защитникът. Той е категоричен, че Вълчо Арабаджиев няма да се укрие. „Аз не познавам това семейство, никога не съм бил в кръга на познатите на семейство Арабаджиеви, за разлика от много магистрати“, каза още Василев. Вълчо е на 21 години, като последните 8 години прекарва в чужбина, последните 5 години учи право в Лондон. Очевидно желанието на родителите му е било да навлиза в техния бизнес, заяви юристът. Адвокатът подчерта, че за него първата и най – важна задача е била да разбере с какви аргументи прокуратурата се опитва да задържи това младо момче в ареста. Той обясни, че на негово име е имало внесени около 2 млн. евро, но семейството е преминало през множество данъчни проверки и нарушения не са били констатирани. „Притеснява ме това, което прокуратурата се опитва да пробута като доказателства, за да бъде задържано това момче. Те използват един кратък период, в който клиентът ми е бил в България, и е наел касета, където има семейно имущество”, каза адвокатът на момчето. „Проблемът е в друго – това младо момче е обвинено в пране на пари, а няма никакви доказателства за това. В момента прокуратурата въобще не се опитва да твърди, че тези 2,5 млн. евро са с престъпен произход”, каза още адвокат Илиян Василев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.09", "title": " Адвокат Илиян Василев: На семейство Арабаджиеви са правени проверки и е установен законен произход за около 25 млн. лева"}
{"url": "https://trud.bg/%d0%b1%d0%b5%d0%b7-%d0%bc%d0%b5%d0%b6%d0%b4%d1%83%d0%ba%d0%be%d0%bd%d1%82%d0%b8%d0%bd%d0%b5%d0%bd%d1%82%d0%b0%d0%bb%d0%bd%d0%b8-%d1%80%d0%b0%d0%ba%d0%b5%d1%82%d0%b8-%d0%bd%d0%b0-%d0%b2%d0%be%d0%b5/", "text": "Северна Корея не показа никакви междуконтинентални балистични ракети на военния си парад днес в Пхенян по случай 70 години от основаването на републиката, предаде Би Би Си. На тържественото събитие нямаше и реч на лидера Ким Чен Ун. Военният марш по традиция се следи отблизо от анализатори и чужди държави за евентуални следи за развитието на оръжейната програма на КНДР. Според някои наблюдатели Ким е решил да смекчи тона след ключовата си среща през юни в Сингапур с президента на САЩ Доналд Тръмп. Показване на големи ракети, които евентуално могат да достигнат северноамериканския континент с ядрени бойни глави, щеше да бъде сметнато за провокация и отстъпление от ангажимента към денуклеаризация на Корейския полуостров, поет от Пхенян. Парадът продължи 2 часа, от които едва 20 минути бе частта с преминаване на военна техника, включително ракети с малък обсег. В края на събитието Ким Чен Ун помаха с ръка за приветствие към гости в компанията на спецпратеника за КНДР на Китай – Ли Чжаншу. На предишният мащабен парад през февруари 2018 г. Пхенян показа междуконтинентални ракети, сред които “Хвасон-15”.", "date": "2018.09.09", "title": " Без междуконтинентални ракети на военен парад в КНДР"}
{"url": "https://trud.bg/%d0%be%d1%81%d1%82%d0%b0%d0%b2%d0%b0%d0%bc%d0%b5-%d1%81-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b0%d1%80%d0%b5%d1%88%d0%ba%d0%b8/", "text": "Г-н Марешки продавал аптечния си бизнес. Искал да се занимава само с политика. Доколкото си спомням, политическата му платформа беше базирана изцяло на бизнеса му: Гласувайте за мен, а аз ще ви продавам евтини хапчета и евтин бензин. Което в крайна сметка си е сериозна платформа, защото е единствената, от която има някаква реална полза за хората. А сега? 50% от платформата отива по дяволите! Ами, ако г-н Марешки реши да продаде и другите 50%? И остави избирателите си и без евтина нафта?", "date": "2018.09.09", "title": " Оставаме с половин Марешки"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-238/", "text": "Оставките минават в сряда и с гласовете на ГЕРБ Утре обсъждат наследници на Нанков, Московски и Радев. Решението на Борисов да се раздели с трима министри било сериозно и мотивирано.       Направиха класация на премиерите от 1879 до 2009 г. Най-успешен е Стамболов, най-слаб – Югов, а най-почтен – Каравелов. Тодор Живков веднага след първите петима.               Втори „Карнобаттабак“ търсили в Ихтиманско Агенти на ГДБОП разполагали с оперативни данни за нелегална цигарена фабрика, която бълва продукция от неизвестно място в Ихтиманско.         10 милиона в кеш – това не е престъпление Самият аз имам 7 оправдателни присъди, казва финансистът Емил Хърсев в интервю за „Труд“.             Оставаме, оставаме, пристъпва есента Сега се решава бъдещето на БНТ – новата статия от рубриката на Иван Гарелов ТV Панорама.         Морковите са на привършване, но тоягите стават повече Първите хора на международната общност се опитаха да преобърнат настроенията на македонците за референдума – коментар на Костадин Филипов.             Маестрото от Мексико Силует на режисьора Алфонсо Куарон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Вижте акцентите в броя на вестник „Труд“ в понеделник, 10 септември 2018"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%bd%d0%be%d0%b2%d0%b8-%d0%bc%d0%b0%d0%b3%d0%b8%d1%81%d1%82%d1%8a%d1%80%d1%81%d0%ba%d0%b8-%d0%bf%d1%80%d0%be%d0%b3%d1%80%d0%b0%d0%bc%d0%b8-%d1%80%d0%b0%d0%b7%d0%ba/", "text": "Традиционно най-предпочитани са „Финансов мениджмънт”, „Икономика на човешките ресурси”, „Счетоводство”, „Счетоводство и контрол”, „Финанси” , отчитат от вуза  Обучение по седем нови магистърски програми започва тази есен Университетът за национално и световно стопанство. „Дигитална икономика”, „Корпоративни стратегии и дигитални трансформации”, „Бизнес лидерство”, „Противодействие на корупцията”, „Икономика на вътрешния ред”, „Счетоводство, финансов контрол и финанси с преподаване на английски език” и „Бизнес и иновации с преподаване на английски език” са в редовна форма на обучение, като за първите две от тях има и държавна поръчка. „Тези специалности бяха създадени в отговор на предизвикателствата пред бизнеса и обществения живот и потребностите на пазара на труда. Специалността „Противодействие на корупцията” бе създадена във връзка с договор между УНСС и Комисията за противодействие на корупцията и за отнемане на незаконно придобитото имущество. Специалността „Счетоводство, финансов контрол и финанси с преподаване на английски език” е официално акредитирана и е създадена в сътрудничество с Association of Chartered Certified Accountants (ACCA), която е най-голямата професионална организация в света, предлагаща квалификации в областта на счетоводството, одита и финансите”, каза пред „Труд” доц. д-р Стела Ралева, заместник-ректор на УНСС по обучението в ОКС „магистър” и дистанционно обучение. През настоящата година УНСС обяви прием в над 80 магистърски специалности в пет професионални направления: „Икономика”, „Администрация и управление”, „Обществени комуникации и информационни науки”, „Политически науки” и „Социология, антропология и науки за културата”. Обучението е в редовна, дистанционна и индивидуална форма, като 57 специалности са в редовна форма. По 50 специалности в редовно обучение има прием по държавна поръчка. Традиционно най-предпочитани са „Финансов мениджмънт”, „Икономика на човешките ресурси със специализация „Управление на човешките ресурси”, „Счетоводство”, „Счетоводство и контрол”, „Финанси”, „Маркетинг”, „Маркетинг със специализация „Рекламен мениджмънт” и др. На засилен интерес се радват също специалностите, свързани с бизнес администрацията и висшия мениджмънт, регионалния мениджмънт, одитинга и финансовия контрол, корпоративната и националната сигурност, международния бизнес, бранд мениджмънта, дигиталния маркетинг, посочи доц. Ралева. По думите й изброените специалности осигуряват и най-добра реализация на пазара.   95% от хората съчетават ученето с работа Занятията за магистрите са само вечер „Според наши изследвания над 95% от студентите ни в магистърската степен съчетават обучението си с работа. Като се съобразяваме с този факт, предлагаме много гъвкава организация на учебния процес. Вече трета година занятията на студентите в редовно обучение са концентрирани в късните часове на деня, като най-ранният част на започването им е 17,45 ч. В дистанционното обучение присъствените занятия на студентите се провеждат само в събота и неделя”, обясни доц. Ралева. Тя посочи, че най-голямата част от кандидатите избират магистърска специалност, която е различна от бакалавърската им, но е от същото професионално направление. По думите й, те изхождат от разбирането, че наличието на две специалности от едно направление ще им осигури по-добри възможности за реализация, като обикновено едната от тях е по-широкоспектърна, а другата е по-профилирана. Приемът за магистрите става чрез полагане на кандидатстудентски изпит, който е под формата на тест в електронен и/или в хартиен формат и е различен за завършилите икономически и неикономически специалности. За някои от специалностите вече може да се кандидатства по избор с тест или с есе по определена тема, свързана с профила на специалността. „Новото през тази година е, че за всички специалности с преподаване на английски език кандидатстването може да бъде както с полагане на тест, така и с разработване на определена тема на английски език. Това се прави с цел осигуряване на равнопоставеност на кандидатите, които са български граждани или граждани на други страни”, каза доц. Ралева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Седем нови магистърски програми разкрива УНСС\t\t\t"}
{"url": "https://trud.bg/%d0%bd%d0%b0%d0%b4-20-%d1%85%d0%b8%d0%bb%d1%8f%d0%b4%d0%b8-%d0%bf%d1%8f%d1%85%d0%b0-%d1%81%d1%8a%d1%81-%d1%81%d1%80%d0%b5%d0%b1%d1%8a%d1%80%d0%bd%d0%b8-%d0%ba%d1%80%d0%b8%d0%bb%d0%b5/", "text": "Над 20 хиляди пяха и танцуваха с уникалната група „Сребърни криле“ на стадиона в града Симитли. Легендарната група бе подарък от общината за жителите заради празника на града, но музикантите привлякоха и гости от целия регион и страната. „Симитли се развива и продължава да се развива. Гаранция за това е, че ние сме на първо място по усвояване на евросредства в цяла България за последните 10 години. През последните 2 години се превръщаме и в първенец по усвояване на национални средства, което е гаранция за просперитета на Симитли и цялата община“, това каза кметът Апостол Апостолов по повод празника на града и направения от него своеобразен отчет пред жителите. Той добави, че в бъдеще Симитли ще става все по-хубаво място и все повече млади хора ще остават в общината. „Ние сме единствената община, която успя да запази младите си хора. Много от тези, които бяха заминали вече се връщат. Това е най-важното нещо, защото камъкът си тежи на мястото“, допълни кметът Апостолов. Поздравителни адреси до празнуващ Симитли и лично до кметът Апостолов бяха получени от Министър-председателят Бойко Борисов, Президентът на Република България Румен Радев, министри, народни представители, кметове и много други. Програмата на общината продължи над 7 часа на стадиона и предложи изпълнения за всеки вкус и претенции, а хората не спираха да се радват и да показват обичта към родното си място.  По традиция празникът започна с отдаване на почит към загиналите с поднасяне на венци и цветя. Кметът Апостол Апостолов , съпругата му д-р Апостолова, народните представители Стефан Апостолов и Даниела Савеклиева, общинска администрация Симитли, представители на политически партии и много жители и гости се поклониха в знак на почит. А след това на стадиона в града по традиция прозвуча химна на общината, който бе изпълнен с цяло гърло от певци и кмета Апостол Апостолов. „Сребърни криле“ пък показаха,че още ги бива, независимо от годините им и така загряха публиката,че купона продължи до късни часове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Над 20 хиляди пяха със „Сребърни криле“ на стадиона в Симитли"}
{"url": "https://trud.bg/%d0%bf%d0%b0%d0%b7%d0%b5%d1%82%d0%b5-%d1%81%d0%b5-%d0%be%d1%82-%d0%bc%d0%b5%d1%80%d0%ba%d1%83%d1%80%d0%b8%d0%b5%d0%b2%d0%b0%d1%82%d0%b0-%d0%b6%d0%b5%d0%bd%d0%b0-%d1%82%d1%8f-%d0%b5-%d0%b0%d0%bb/", "text": "Меркурий е ум, а Сатурн – система и последователност. Съединени в едно, тези два типа могат да създадат гении Издателска компания „Маркет пул” е подготвила за печат произведението „Тайните на ръката” на французина Адолф Дебарол (1801-1886).  Книгата е издадена за първи път в Париж през 1859 година и се смята за класически труд по хиромантия. Древните кабалисти са разделяли хората на седем главни категории, силно отличаващи се една от друга. Според тях на всяка категория преобладава влиянието на една от планетите, допълнено с качества от другите планети. Така кабалистите обяснявали безконечното разнообразие в характерите на хората.  Тези типове са: Юпитеров тип Хора, родени под влиянието на Юпитер, (в четвъртък), са силни, средни на ръст, с бяла кожа и отличен тен на лицето. Те обикновено са нито много дебели, нито много слаби; гласът им е чист; очите – големи, влажни и засмени; клепачите дълги и тънки; космите кестеняви, гъсти и къдрави; с гъсти и полукръгли вежди; с умерен и прав нос; голяма уста; силни устни, а горната малко издадена; големи зъби, като често двата горни зъба са по-дълги от другите; пълни и силни бузи; продълговата брадичка, с трапчинки по средата; ушите – малко прилепени към главата; пропорционален и изящен врат, който при жените е със сини жилки; широки и пълни рамене; дебел и силен гръб. Тези хора са склонни към затлъстяване. Ръцете и краката им са пълни и покрити с косми. Главата им се поти лесно. Походката им е умерена – нито бърза, нито бавна. Мъжете отрано стават плешиви. Хора, родени под юпитеровото влияние, обичат комфорта и удоволствията. Такива хора са горди, с отлични маниери и са много великодушни. Те имат благородно сърце и мек и кротък нрав. Художниците от този тип творят живи и живописни картини, а композиторите – блестяща музика. Такива са били Рубен и Росини. Сатурнов тип Хора родени под влиянието на Сатурн (в събота) са слаби, бледни и високи; кожата им е мургава, суха, леко набръчкана; космите им са гладки и дебели, гъсти и черни, но рано падат или бързо си изменят цвета. Тези хора ходят с подгънати колене и наведена глава. Походката им е бавна; главата им – дълга; бузите – хлътнали; с много широка долната челюст; изпъкнали бузи; черни вежди, от началото повдигнати и сраснати; очите им са черни, печални и често пъти мътни. Тези хора са с: много големи уши; къс, тесен и изострен нос, с широки ноздри; уста – голяма; устни тънки, като долната е по-изпъкнала от горната; зъбите – на млади години са бели и често пъти двойни, но скоро се развалят; венците бледи; брада черна и на страните много рядка; долната челюст широка, тежка и издадена много напред; вратът им е дълъг и тънък, но жилав и мускулест. Те са много недоверчиви и това недоверие, усилено с неимоверната им гордост, пречи на успеха и напредъка им. Сатурновите хора предпочитат черния цвят дрехи; рядко се смеят; обичат уединението. Често стават музиканти, но предпочитат сериозната музика. Вагнер е бил пълен сатурнов тип. Паганини също е принадлежал на този тип. Слънчев (Аполонов) тип Хората родени под влиянието на Слънцето (неделя) са със среден ръст. Те са красиви и се отличават с правилността и семетрията на чертите си. Цветът на лицето им е жълтеникав, а брадата – гъста и добре разположена. Космите им са дълги, меки, тънки и руси, често пъти червеникави. Челото им е изпъкнало. Очите им са големи, влажни, блестящи и красиви. Склерата им е чиста и ясна, клепачите им са дълги и подигнати нагоре (китайски клепачи). Носът им е прав и тънък, а веждите – дълги. Хората от този тип имат много бели и хубави, съвършено равни, зъби. Гласът им не е силен, но приятен и звучен. На краката, ръцете и гърдите си нямат косми. Те са стройни, бедрата им са силни, а краката красиви. Походката им е грациозна и изящна. Тези хора имат кротко и сериозно изражение, а съдбата им е отредила да бъдат щастливци. Хора от слънчевия тип са изобретателите. Такива хора имат успех в тайните науки. Обичат поезията и литературата, а също така и златото и скъпите бижута. Слънчевите хора са взискателни към дрехите си. Те са много честни, но прекалено тщестлавни. Най-силното им качество е правилната логика и верния възглед върху живота. Молиер и Рафаел са принадлежали към този тип.  Зрението им е лошо. Пръстите обикновено са квадратни. Слънчевата издигнатина е прерязана с една ясна надлъж линия, а в случай на силно слънчево (аполоново) влияние, тя е прерязана от три линии с еднаква дължина. Меркуриев тип Хора, които са родени под влиянието на Меркуий (сряда) са с дребен ръст, но добре сложени. Лицето им е дълго, но приятно. Те запазват дълго детския облик на лицето си и винаги изглеждат младолики. Лицето им е с маслинен цвят, бледо, но се променя и оживява и при най-нищожното впечатление. Космите им са кестеняви, гъвкави и къдрави. Кожата им е нежна. Меркуриевият тип хора са с: подвижна глава; изпъкнало чело; рядка и къса брада; дълги и тънки вежди, често пъти сраснати. Тези хора са с: проницателни, дълбоки, тъмни или сиви очи; склерата им е жълтеникава; с прав, дълъг нос; устните им са тънки; брадата – дълга и остра; гласът – слаб; със силен врат и добре развити рамене; широки, равни и пълни гърди; кокалести крайници и гъвкаво тяло. Почти всички акробати принадлежат на тоя тип. Надарени са с жив ум, бързо мислене, съобразителност и забележителна находчивост. Те са остроумни, хитри и обичат тайните науки, кабалата, астрологията и метафизичните изследвания. Между тях се срещат филолози, философи физици и доктори. Аристотел и Платон са били меркуриев тип. Меркурий е ум, а Сатурн – система и последователност. Съединени в едно, тези два типа могат да създадат гении. Насочваме вниманието към жените, родени под влиянието на Меркурий, които трябва да се избягват. Те са алчни и способни да се възползват от всичко. Опасни са, защото са отлични артистки и очарователни комедиантки.Те са съдбоносни жени. Дългите пръсти на този тип хора, са равни. При учените те са със смесена форма, кутрето често е със заострен връх, а големия пръст е дълъг. При жените, пръстите са много малки, но гъвкави. Марсов тип Хора, родени под влиянието на марсовия тип (вторник), са с висок ръст и силно телосложение. Главата им е кръгла и малка; челото – високо и открито; лицето им е кръгло и покрито с много петна; кожата – корава, груба и с тъмночервен цвят. Тези хора са с къси, гъсти, червеникави косми; големи, блестящи и дръзки очи, с кестеняв или червеникавосив ирис. Склерата на очите им често е прерязана с кървави жилки. Марсовият тип хора са с големи уста с тънки устни, къси и остри зъби, които приличат на пила. Веждите им са прави и ниско стоящи над очите – гъсти и лесно се намръщват. Носът е остър, във вид на птичи клюн; ноздрите широки и открити; брадата – силно издадена; ушите – малки и отдалечени. Хора от този тип държат главата си високо; вратът им е силен, мускулест и с тъмночервен цвят; гърдите им са изпъкнали; раменете са широки и силни; гърбът – дебел, което прави врата да изглежда къс. Тези хора ходят с големи крачки, а гласът им е силен и звучен, с металически тембър. Тенорите почти винаги са от типа на Меркурий и Луната, а басите са от типа на Марс и Сатурн. Характерът на хората от марсовия тип е деспотичен. Дюма казва за тях, че жестовете им са разрушителни. Презират опасността и никога не губят присъствието на духа. Тези хора обичат пъстротата, светлите тонове, а най-много червения цвят. Те говорят високо и се мъчат винаги да надвикат другите, не търпят противоречие и лесно се ядосват. Умеят да се харесват на жените. Марс дава на живописците боите, на ораторите – речта, на ръководителите – обществените трибуни. Всички адвокати, които се отличават с блестящи ораторски похвати, са под влиянието на Марс. В изобразителното изкуство към тоя тип са принадлежали Микеланджело, Анибале Карачи, Салватор Роса.  Ръцете на хората от този тип са корави; пръстите – дебели и силни; третите фаланги са особено дебели; първата фаланга на големия пръст е широка и с формата на топка. Лунен тип Хора, родени под влиянието на Луната (понеделник), имат кръгла глава и силно развито чело. Цветът на лицето им е тъмно блед и малко червеникав; кожата е покрита с петна; тялото – меко. Тези хора обикновено са високи и мускулести. Космите им са тънки, гъвки, дълги, гъсти и с рус цвят. Носът им е къс, малко тесен и сплеснат. Тези хора имат: малки уста; дебели, изпъкнали устни; широки, дълги, жълти, неправилни и лоши зъби. Oчите им са големи и кръгли, светли; веждите светлоруси, сгъстени и слабо забележими. Лунният тип хора имат прилепени към главата уши; дълъг врат; широки рамене; силно развити бедра; много пълни и меки гърди. Ходенето им, заради дебелината на бедрата, е трудно. Характерът на лунния тип е изменчив, капризен и егоистичен. Те обичат пътешествията по вода и обожават плажовете и моретата. Лунните хора са апатични, лениви, меланхолични, непохватни в любовта. Семейният живот не им носи удоволствие. Често са обречени на мистицизъм и имат пророчески сънища и предчувствия. Обичат изкуствата, харесват литературните романи, леко и с охота пишат стихове. Мъжете често са женоподобни. Ръцете им са пухкави и меки. Първата фаланга на големия пръст е много къса, пръстите равни, къси и заострени на върха. На дланта си имат много развита лунната издигнатина. Литераторите от този тип имат заострени пръсти, понякога лопатовидни, но ръцете им винаги са меки. Главните черти от характера на този тип, напълно отговарят на капризите на Луната – неоснователност и непостоянство. Китайците, представляват чист лунен тип. Венерин тип Хора, родени под влиянието на Венера (петък), имат голяма прилика с хората от юпитеровия тип (тези две планети са равноблестящи и прекрасни). Разликата между тях е само, че хората от венериния тип имат нежна хубост, и са с по-мек характер. Те са високи; лицето им е кръгло; бузите малки, дебели и често пъти с трапчинки. Челото е кръгло. Веждите са много хубави, дълги, гъсти, добре начертани и дъгообразни. Космите им са дълги, гъсти, вълновидни, гъвкави, черни или кестеняви и често пъти се запазват до дълбока старост. Носът им е прав, изящен. Очите на венериния тип са големи, засмени, влажни, с красив ирис. Този тип хора има малки уста с дебели устни; бели и добре разположени зъби; венци с коралов цвят; малки челюсти; малки уши, с малка и месеста долната част; тесни и спуснати рамене; гърдите на жените са твърде ниско разположени (като античната Венера). Ръцете са с трапчинки на лактите, а бедрата им са дълги, хубави и изящни. Краката им са много силни, макар и малки.  На артистите, ораторите, поетите, актьорите и музикантите и композиторите, Венера дава способност, която се нарича душевна, т. е. способност да омайват и разчувстват. От артистите и художниците, под влиянието на Венера са онези, чиито произведения са плод на вдъхновението, а не само на науката и труда. Рафаел е бил чист тип на Слънцето и Венера. Ръцете на хора от венериния тип са пухкави и с трапчинки. Пръстите им са равни, по-скоро къси, отколкото дълги. Кожата на ръцете им е бяла, но не с мраморна белина. Големият пръст им е къс, а основата му- силно развита и набраздена. Земен тип Кабалистите считат този тип, като добавъчен към сатурновия (съботата). Земният тип влияе на вкусовете само в материалната страна на човека. Той внушава сребролюбство и алчност. Хората, които са родени под влиянието на земята (събота) се отличават по тъмния цвят на кожата си. Очите им са черни, мрачни, силно блестящи, много живи. Формата на тялото им е груба, космите гладки, черни и прилепени към челото. Скулите на лицето им са изпъкнали, а челюстите широки. Този тип е съдбоносен, защото поглъща и подчинява всичко. Той е без всякакъв признак за поезия или илюзия. Егоистичен и безсъвестен. Такива хора са не само алчни, но и злонамерени и порочни. Това е типът на материята. В него има особен чар, съшо като този на хищните птици, които покоряват с гордост и достолепие, но тежко и горко на онези чувствени натури, които попаднат под тяхното влияние. Между циганите често се срещат хора от този тип, а е известно, че циганите са били жреци на Кибела – богинята на Земята.  ", "date": "2018.09.09", "title": " Пазете се от меркуриевата жена – тя е алчна и съдбоносна"}
{"url": "https://trud.bg/%d1%80%d0%b5%d0%b9%d1%87%d1%8a%d0%bb-%d0%bc%d0%b0%d0%ba%d0%b0%d0%b4%d0%b0%d0%bc%d1%81-%d0%b0%d0%b7-%d1%81%d1%8a%d0%bc-%d0%b1%d0%b5%d0%b7%d0%bd%d0%b0%d0%b4%d0%b5%d0%b6%d0%b4%d0%bd%d0%b0-%d1%80%d0%be/", "text": "Чувствам се страшна късметлийка и съм много щастлива, че съм останала в съзнанията на толкова много зрители. Да успееш да докоснеш хората, които гледат твоя филм е най-важната причина да съм в този бизнес Номинацията за “Оскар” ми е страшно скъпа Първият филм, който снимах в САЩ, беше “Горещо маце” с Роб Шнайдер. По сценарий трябваше да направя секси стриптийз и просто бях ужасена преди снимките. Рейчъл Макадамс е една от най-качествените канадски експортни стоки за Холивуд. Родената в Лондон, Онтарио актриса пробива в родината си с участия в телевизионни и филмови продукции преди да премине успешно в елита на американския шоубизнес. Тя прави своя холивудски дебют преди 16 години с комедията “Горещо маце”. Две години по-късно става световна сензация с романтичния суперхит “Тетрадката”. “Ловци на шаферки” я затвърждава като международна звезда и секс-символ. В последните години тя впечатли публиката с играта си в модерната телевизионна класика “Истински детектив”, “Полунощ в Париж” на Уди Алън, комиксовата суперпродукция “Доктор Стрейндж” и двете части на “Шерлок Холмс” на Гай Ричи. Сега тя е по-заета отвсякога и се готви за участие в третата част на шпионската сага заедно с Джъд Лоу и Робърт Дауни-син.   – Рейчъл, Вие направихте впечатляваща роля в комедията за възрастни “Нощни игри”. Разкажете малко повече за филма?  – Много се зарадвах на топлия прием на “Нощни игри”. Тук аз играя Ани, която е съпруга на персонажа на Джейсън Бейтман. Те обичат да се събират с приятели на вино и да играят различни настолни игри. В живота на двойката се намесва неговия брат, изигран от Кайл Чандлър. Той организира специална вечерна игра на тема “мистериозни убийства” и обещава на всички присъстващи, че няма да забравят тази нощ. – Вие обичате ли подобни настолни игри в истинския живот?  – Да, разбира се. И понякога се запалвам, заразявам се с желанието за победа и искам да победя конкуренцията, която всъщност е съставена от най-близките ми хора. Още като бях дете в Канада, моите родители винаги ни купуваха игри и времето около Коледа по традиция беше посветено на подобни развлечения. Постоянно пробвахме нови игри. Тогава това занимание представляваше прекрасен начин за сближаване на семейството. После пораснах и се отдалечих от тези хобита, но преди години отново започнах да играя най-различни настолни игри. – Дразните ли се, че повечето хора Ви свързват основно с “Тетрадката”, въпреки че сте се снимали в хитове като “Истински детектив”, “Спотлайт” и “Шерлок Холмс”?  – За мен е изключително признание и голям комплимент изобщо да ме помнят с каквато и да е роля. Обществото консумира продукти и образи с такава скорост, че е чудно как някакви филми и сериали остават в колективната памет. Чувствам се страшна късметлийка и съм много щастлива, че съм останала в съзнанията на толкова много зрители. Да успееш да докоснеш хората, които гледат твоя филм е най-важната причина да съм в този бизнес. И съм горда с някои от произведенията, в които съм учавствала. “Истински детектив” беше телевизионно събитие и правилно е считан за шедьовър и модерна класика. Наистина е нещо специално. – В “Нощни игри” Вие често сменяте вида си. Като хамелеон сте. Имате къса черна коса, после сте блондинка с дълга коса. Това част от образа ли беше, или наистина обичате често да се променяте?  – Определено съм от хората, които обичат да разнообразяват и да експериментират с външния си вид. Особено когато си в киното имаш толкова много възможности. От години работя с най-добрите стилисти в бизнеса и няма как да не се изкушна. Тези хора могат да направят произведение на изкуството от косата на всяка жена. Моята истинска и естествена коса е доста скучна, когато не работя по филм. Също така обичам да си давам почивка и да я поддържам в здравословно състояние. Но вече съм силно привързана към трансформациите. Самият процес е изключително интригуващ. Не бих се определила като човек на навиците и правилата. Разнообразието е ключова подправка на живота. – Вие сте се занимавала активно с фигурно пързаляне като млада в Канада. Следите ли спорта днес, гледате Олимпийските игри?  – О, да. Обожавам игрите. Винаги ме карат да плача. Толкова невероятни истории се разгръщат пред зрителите всеки ден. Атлетите преминават през такива невъобразими изпитания, че понякога направо не мога да повярвам, че са просто човешки същества. Техният кураж и отдаденост наистина ме вдъхновяват и разтърсват емоционално до основи. – Вашето име грее в надписите на няколко, наситени с емоции, романтични комедии. Смятате ли себе си за романтичка?  – Аз съм безнадеждна романтичка. Наследила съм го от родителите си. Отделно в актьорския занаят е пълно с романтици. Дори си мисля, че е задължително да имаш такава черта, ако искаш да се занимаваш с това. При мен се получава естествено и органично. – Как реагирахте, когато Ви номинираха за “Оскар” за ролята в журналистическата драма “Спотлайт”?  – Почувствах невероятно силна и наситена еуфория. Сякаш не бях на този свят. През целия ден след новината стъпвах по облаци. Такова благородно усещане за професионално удовлетворение изпълни цялото ми същество. Прекрасно чувство. Номинацията за “Оскар” ми е страшно скъпа, а филмът е много важен. – Кое е най-страшното нещо, което сте правила?  – Един път летях с парапланер над швейцарските алпи. Беше вълнуващо и плашещо. Такова шубе ме обзе – направо не знам какво съм си мислела тогава. Когато приех да го направя си бях стъпила на твърдата земя и ми се струваше като забавна идея. Но по-късно, малко преди да полетя в бездната осъзнах, че подобни неща по-скоро не са за мен.  Друг запомнящ се момент е свързан с кариерата ми. Първият филм, който снимах в САЩ беше “Горещо маце” с Роб Шнайдер. По сценарий трябваше да направя секси стриптийз в една от ключовите сцени и просто бях ужасена преди снимките. Това беше един от моментите, в които нямаш друг избор освен да се хвърлиш в дълбокото и каквото стане. Но се бях побъркала от стрес, мислех, че ще получа инфаркт.", "date": "2018.09.09", "title": " Рейчъл Макадамс: Аз съм безнадеждна романтичка\t\t\t"}
{"url": "https://trud.bg/%d0%b7%d0%b0%d0%bb%d1%8f%d1%85%d0%b0-%d1%81-%d0%b1%d0%be%d1%8f-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0-%d0%bd%d0%b0-%d1%81%d1%8a%d0%b2%d0%b5%d1%82%d1%81%d0%ba%d0%b0%d1%82%d0%b0-%d0%b0/", "text": "На 9 септември паметникът на Съветската армия в София осъмна залят с блажна боя, предаде  . Бяла боя е хвърлена върху надписите на фасадата на монумента, а долу е излято автомобилно масло. В района има засилено полицейско присъствие. Това е поредно посегателство върху паметника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                                              ", "date": "2018.09.09", "title": " Заляха с боя паметника на Съветската армия в столицата\t\t\t"}
{"url": "https://trud.bg/%d0%ba%d0%be%d1%81%d0%be%d0%b2%d0%be-%d0%bd%d0%b5-%d0%bf%d1%83%d1%81%d0%ba%d0%b0-%d1%81%d1%80%d1%8a%d0%b1%d1%81%d0%ba%d0%b8%d1%8f-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b2%d1%83/", "text": "Косовският премиер Рамуш Харадинай обяви, че оттегля разрешението дадено на сръбския президент Александър Вучич за посещение на региона Дреница, предаде БНР. По думите на Харадинай, сигурността е над всичко, затова решението влиза в сила незабавно. То бе взето след протест на няколкостотин ветерани от Армията за освобождение на Косово и жители на Скендерай (Сърбица) и други населени места от региона, които с камиони и дървета блокираха пътя, през който трябва да премине Вучич, за да посети тамошното село Баня, обитаван от сърби. Според медиите повечето протестиращи са били въоръжени и са чути изстрели. В същото време сръбският президент Александър Вучич все пак се отправи към село Баня, в община Сърбица, въпреки че косовското правителство заяви, че не може да гарантира неговата безопасност. Визитата му в Косово цели подобряване на отношенията между двете страни, въпреки че Сърбия не може да приеме наложените решения от 2008 г., когато непризнатото от Белград Косово обяви независимост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Косово не пуска сръбския президент Вучич в Дреница"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d0%be%d0%b4%d0%b0%d0%bb%d0%b8%d1%82%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%bc%d0%b8/", "text": "Съдбата на тримата министри, подали оставки заради тежката катастрофа със 17 жертви край Своге, ще стане ясна на коалиционен съвет в понеделник вечерта, обяви в Чипровци председателката на НС Цвета Карааянчева. Подаването на оставка е политически акт, а приемането й вече е съвсем друга тема, каза шефката на парламента. „Всяка парламентарна група има правото да реши дали да подкрепи или да отхвърли определено предложение за министър”, поясни тя. Според Караянчева подалите оставки министри са постъпили достойно и дори други да дойдат, ще продължат тяхната работа. „Те бяха много успешни министри и са все още много успешни министри”, подчерта парламентарната шефка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Цвета Караянчева: Подалите оставка министри са успешни, коалиционен съвет ще реши съдбата им"}
{"url": "https://trud.bg/%d0%ba%d1%84%d0%be%d1%80-%d0%bd%d0%b8%d1%89%d0%be-%d0%bd%d0%b5-%d0%b7%d0%b0%d0%bf%d0%bb%d0%b0%d1%88%d0%b2%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82%d1%82%d0%b0-%d0%bd%d0%b0-%d1%81/", "text": "Говорителят на международните сили в Косово – КФОР Винченцо Грас заяви, че членове на тези сили, в координация с институциите на Косово и полицията на Косово, работят на  , както и че се грижат за сигурността на сръбския президент Александър Вучич, предава македонската електронна медия „A1 On“. По отношение на протеста срещу посещението на сръбския президент в района на Дреница, Грас заяви, че КФОР работи съвместно с косовската полиция, за да премахне барикадите и да осигури свободата на движение. „КФОР работи мирно, ние сме готови за всичко, което ще бъде необходимо от нас, в рамките на нашия мандат“, увери говорителят на КФОР. Последната информация от терена е, че след като е бил спрян, докато се опитал да отпътува до първоначалната си цел, Вучич се е върнал в Северна Митровица, откъдето ще разговаря с жителите на селото по телефона. По-рано, поради протестите на ветераните от АОК и местното население в Дреница, косовското правителство оттегли разрешението на Вучич да посети региона. Сръбските медии съобщиха, че демонстрантите са били въоръжени.  Министърът на отбраната на Сърбия Александър Вулин каза, че сръбската армия е готова да се намеси, ако се случи инцидент и че ще изпълни всяка заповед на президента и главнокомандващия на сръбската армия Александър Вучич.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.09", "title": " КФОР: Нищо не заплашва сигурността на сръбския президент Александър Вучич в Косово"}
{"url": "https://trud.bg/%d0%b2-%d0%b3%d0%be%d0%bb%d0%b5%d1%88%d0%b5%d0%b2%d0%be-%d0%bf%d0%be%d0%ba%d0%b0%d0%b7%d0%b0%d1%85%d0%b0-%d1%83%d0%bd%d0%b8%d0%ba%d0%b0%d0%bb%d0%bd%d0%b0-%d0%b2%d1%8a%d0%b7%d1%81%d1%82%d0%b0%d0%bd/", "text": "Уникална възстановка събра стотици гости в санданското село Голешево. По случай 140 години от рождението на Яворов и 115 години от Сражението в Голешово, край Хаджисимеоновата плевня в селото се възпроизведоха събитията оттогава. В плевнята през 1903 г. поетът революционер Пейо Яворов с група четници води продължително сражение с турския аскер и се измъква невредим. Яворов описва сражението в Хайдушки копнения в главата „Едно сражение“. Участие във възстановката взеха Родолюбив клуб „Крум Страшний“ – гр. Шумен, доброволци, местни жители и ученици от ПГ „Пейо Яворов“ – гр. Петрич. Организатори на събитието, което се осъществи с подкрепата на Община Сандански бяха кметство с. Голешово, Тодор Балтаджиев, Виолина Георгиева, Здравка Трайкова, Сдружение „Голешовски корен“ и ТД „Славянка“ – село Петрово.  След възстановката бе проведена вечерна проверка на четите от някогашния Серски революционен окръг. А за славната история бе подредена историческа изложба, която всеки гост на възстановките можеше да посети. Сред многобройните гости бяха кметът на община Сандански – Кирил Котев, секретарят на общината – Георги Жежев, председателят на Общински съвет – Георги Георгиев, народният представител – Атанас Стоянов, общински съветници. Един народ е жив, докато помни и се прекланя пред героите си, каза кметът на Сандански Кирил Котев пред събралото се множество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " В Голешево показаха уникална възстановка от сраженията в селото (СНИМКИ)"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5-%d0%b7%d0%b0-%d0%b8%d0%bd%d0%b6%d0%b5/", "text": "Апелативният съд във Велико Търново ще заседава по въззивно дело, образувано протест на Окръжната прокуратура в Габрово, която иска наказание за инженер. Държавните обвинители не са съгласни с присъдата на Окръжен съд – Габрово, с която Стефан С. /56 г/ за невинен в това, че на 8 март 2014 г., около 22.00 часа в Севлиево на ул. „Васил Левски“, като главен инженер на „Севлиевогаз 2000“ АД, да е причинил смъртта на Анатоли А. /11 г/ и средни телесни повреди на А. А. /16 г/. Обвинението срещу Стефан С. е, че поради немарливо изпълнение на правно регламентирана дейност, при разпределение на природен газ не изпълнил задълженията си, като не е предприел действия за контрол на техническото състояние на газопреносната система с цел установяване изтичането на природен газ, не установил и не отстранил възникнал теч край жилището на пострадалия, от който се натрупала достатъчно концентрация и произвела взрив, причинил увреждания, несъвместими с живота на пострадалия Анатоли С. А. Когато се случва взрива, двете деца били сами в къщата. След експлозията едноетажната постройка е разрушена, счупени са прозорците на съседни къщи и на лек автомобил, паркиран наблизо. 11 – годишното момче умира в габровската болница. 16-годишната му сестра е транспортирана в „Пирогов” с 28% изгаряне в областта на главата, раменете, ръцете и горната част на тялото. Оперират я в Клиниката по изгаряне. Делото в Апелативен съд – Велико Търново е образувано на основание въззивен протест от Окръжна прокуратура – Габрово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Прокуратурата иска наказание за инженер за смъртта на петокласник след взрив на газ\t\t\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%be%d1%82-%d1%80%d0%b0%d0%bd%d0%b5%d0%bd%d0%b8%d1%82%d0%b5-%d1%81%d0%b0%d0%bc%d0%be%d0%b4%d0%b5%d0%b9%d1%86%d0%b8-%d0%be%d1%81%d1%82%d0%b0%d0%b2/", "text": "В тежко състояние остават четирима от пострадалите самодейци от силистренското село Срацимир, чиито бус  о на път за фолклорен събор в село Садина. След консулт с неврохирург, 82-годишен мъж, който е с черепно-мозъчна травма и кръвоизлив, е транспортиран във Варна. Това съобщи директорът на болницата в Разград д-р Гечо Жеков, който лично е бил на визитация в неделя, за да види състоянието на ранените. Сред тях има жена с руптура на черен дроб и слезка, която е оперирана. Други две жени са в отделението по реанимация с фактури на ребра и засегнати вътрешни органи. В хирургия са настанени 10 души от пътуващите, между които и шофьорът на микробуса П.Ш. (57 г.). Една жена е в ортопедия. В събота са освободени останалите трима от пътниците, между които и кметът на Срацимир Георги Костадинов, който е бил с певчевската група от читалището в селото. Както „Труд” съобщи, към 10 часа в събота, микробусът „Форд Транзит” със силистренска регистрация е бил ударен в лявата страна от ТИР, който нахлул в насрещната лента. Камионът, натоварен със слънчоглед, се е движел с висока скорост и навлязъл в другото платно на завой в местността Пчелина. Маневрата била опит да избегне удар в джип, който се движел отпред и намалил рязко скоростта заради предна кола. Причината било „Ауди”, което внезапно решило да навлезе непосредствено след завоя в черен път и така създало предпоставките за катастрофата. Камионът ударил в предната лява част микробуса, чиито шофьор опитал да избегне сблъсъка, като завъртял волана. Така бусът излязъл от пътя и паднал в дере, но за лош късмет попаднал в корито на рекичка. Предницата му се забила в брега й, това разказа кметът на селото. При този удар седалките се откъснали буквално от болтовете и пътуващите в задната част, която останала нависоко, изпаднали върху тези отпред, които пострадали най-много. Кметът Костадинов, който е бивш полицай, е категоричен, че челен удар няма, а забиването в отсрещния бряг на рекичката е довело до тежките травми. Той е пътувал с групата към поповското село Садина за участие в Капанския събор „Здрав корен – жив дух”, където вечерта е трябвало да има концерт и от техния състав. В групата имало 16 самодейци. Почти всички били на пенсионна възраст, с изключение на 2-3 жени, които били около 40-те. Често при пътувания наемали буса, с който катастрофирали, тъй като водачът бил опитен и му имали доверие. Заради инцидента вицепрезидентът Илияна Йотова, под чиито патронаж се провежда съборът в Садина, прекъсна участието си и отиде в болницата в Разград, за да види състоянието на пострадалите и нуждата от помощ. „Веднага ме информираха за тежкия инцидент и мобилизирах всички екипи, които посрещаха хората. Докато извозваха ранените, екипите вече бяха по места и посрещаха всички. Слава богу, справихме се, но борбата продължава. Правим непрекъснато изследвания и внимателно следим всеки пациент, за да не се изпусне нещо”, коментира директорът на болницата д-р Жеков. Окръжният прокурор на Разград Тихомир Тодоров също беше в болницата и разпореди с инцидента да се заеме следствието. Той лично следи случая и състоянието на ранените. Водачът на камиона, причинил тежкия инцидент, Пламен С. (48 г.), е задържан в ареста веднага след катастрофата. Той бил собственик на злополучния ТИР, който бил натоварен с 30 тона слънчоглед. В Разград се заговори, че нямал застраховка за гражданска отговорност. В миналото водачът имал криминални прояви. За зла участ синът му преди години катастрофирал тежко и причинил жестоки травми на приятелката си, която била внучка на бивш шеф на съда. Сега наследникът на шофьора бил в ареста, той като го били хванали с малко количество наркотици. В неделя кметът на Срацимир и колежката му от село Садина, за където пътували самодейците, Хриска Тодорова, бяха в болницата в Разград, за да видят състоянието на ранените и необходимостта от някаква помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Четирима от ранените самодейци остават в реанимация\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bd%d0%b5%d0%ba%d0%b0-%d0%bf%d0%be%d1%87%d0%b5%d1%82%d0%b5%d0%bc-%d1%85%d0%be%d1%80%d0%b0%d1%82%d0%b0-%d0%ba%d0%be%d0%b8%d1%82%d0%be-%d0%bf%d0%be%d1%81%d0%b2/", "text": "„На Девети септември отдаваме почит на всички, дръзнали да се изправят срещу фашизма.“ Това написа във Фейсбук лидерът на БСП Корнелия Нинова. Тя подчерта, че антифашистите са мечтали за свобода, борили са се и са давали живота си за нея – в България, в Европа и в света. „Поклон пред смелостта, вярата и саможертвата им. Нека на днешния ден почетем хората, които посветиха живота си да изградят съвременна България. И да бдим- никога повече да няма фашизъм. Честит празник“, пише още Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.09", "title": " Нинова: Нека почетем хората, които посветиха живота си да изградят съвременна България"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8-%d1%81%d0%b5%d0%b8%d1%80%d0%b8-%d0%bd%d0%b0-%d0%bc%d0%b0%d0%bb%d0%ba%d0%b8%d1%8f-%d0%b5%d0%ba%d1%80%d0%b0%d0%bd/", "text": "Големи сеири ни очакват и тази есен на малкия екран. Във войната за рейтинг големите телевизии отново залагат на риалити формати в прайм тайма, които обещават много зрелище и интересни сюжети. Местни срещу Емигранти във “Фермата” 4 С огромен интерес започна вчера четвъртият сезон на риалити предаването “Фермата”, чието мото този сезон е “Съединение”. 20 интересни и разнородни по етнос, религия и социален статус участници в следващите три месеца ще се изправят пред различни физически и психически изпитания. Още в първите минути на дебютния епизод на четвърти сезон обаче стана ясно, че обединението на двата отбора – на българите, живеещи в България и нашенците, решили да напуснат пределите на родината, няма да мине без известна доза нападки към емигрантите. Помакът Нури, чието твърдение, че у нас не е имало турско робство, беше посрещнато на нож от “обичащата живота” Христина. Ромът Цветан, който се обръща към религията, след като едва не губи живота си след злоупотреба с дрога, пък откровено призна, че Росица – жената, която се радва на охолен живот в Англия и не понася нищо в родината си, още отначало се е държала високомерно. Бизнесменът и съпруг на Аня Пенчева – Ивайло Караньотов, с изненада научи, че във “Фермата” ще съжителства с внучката на последния шеф на УБО и приближен до Тодор Живков – генерал Милушев. Ивайло не крие, че не понася комунистите, а красивата Гергана Илиева е наследница на един от най-известните генерали, свързани с режима. За разлика от емигрантите Симеон и Роман, които са решили да заминат в странство, за да печелят повече пари, близначките Ива и Йоана разкриха, че са поели към чужбина, за да докажат, че могат да се оправят сами в живота. И че не искат само да харчат парите на баща си, който е голям строителен предприемач. Дидо от D2 и лекоатлетката Ваня Стамболова също са част от тазгодишния каст на “Фермата”. И докато музикантът е получил покана от екипа на шоуто, спортистката сама е подала документите си за участие, за да се изправи пред ново предизвикателство. Първото съревнование между двата отбора премина в жестока конкуренция. Те трябваше да подкарат каруца с кон, в която са натоварени част от участниците и целият им багаж. Кой ще бъде новият дом на всеки един от тимовете и кой ще е първият фермер на седмицата ще стане ясно след първия дуел на арената на “Фермата”. В него ще се изправят родолюбецът Георги, който единствен от семейството си продължава да живее у нас, и емигрантът Симеон. Жените поемат властта във “Вип Брадър” Темата на новия сезон на хитовото риалити “Вип Брадър”, който започва в понеделник от 20.00 часа, е “Женско царство”. Заглавието не е случайно, тъй като в Къщата дамите, общо 12 на брой, ще се ползват със специални привилегии. Очаква се те да живеят в отделно помещение от представителите на силния пол.  От екипа на предаването издадоха, че “Големият брат” ще отвори Къщата първо за най-големите фенове на шоуто, които ще имат уникалния шанс да влязат първи вътре, за да разгледат мястото, което известните личности ще обитават следващите месеци. Въпреки че екипът на “Вип Брадър” упорито пазят в тайна кои точно ще бъдат участниците в новия сезон на риалити предаването, в светските среди се спрягат имената на Ева Найденова от “Тоника”, скандалната 15-годишна певица Сузанита и нейното семейство, писателят Константин Трендафилов, известен с псевдонима си Papi Hans, плеймейтката с противоречива репутация Нора Недкова, гримьорът Валентин Кулагин, Гала или половинката й на екран и в живота Стефан, рапърът Ванко 1 и други. Рачков и Мария заедно в “Господарите” От понеделник тръгва и “Господари на ефира”, а след повече от 7 години пауза отново на екран ще е двойката Димитър Рачков и Мария Игнатова. Двамата водещи, които неизменно са във фокуса на обществения интерес през последната година, ще открият 16-ия пореден сезон на актуалното шоу. Големи промени ще има и в предаването “На кафе”, което също тръгва от понеделник. Петима ще бъдат ководещите – Ева Веселинова, Кристина Патрашкова, Юлиян Константинов, Илиян Любомиров и Маги Желязкова. Таблоидното предаване “Папараци” се завръща в ефир от 23 септември с няколко нови рубрики. През втората половина на 2018 г. Венета Райкова ще излезе извън студиото на предаването, за да прави част от своите интервюта от мястото на събитието. Иво Аръков влиза в „Скъпи наследници“ Фенове гледат премиерата заедно с актьорите Излъчват още 70 епизода от сериала От 17 септември в ефира се завръща и сериала “Скъпи наследници”. В рамките на 70 епизода събитията в село Бели Вит ще станат още по-наситени с емоции, екшън, интриги, сблъсъци между капитала и родолюбието. В продукцията ще влязат много гостуващи звезди, както и нови персонажи сред които са Михаил Билалов, Иво Аръков, Китодар Тодоров, Ярослава Павлова и Нели Топалова. Колоритната фамилия Дочеви, която се бори за голямото наследство на своя патриарх, ще разкрие неочаквани тайни, ще премине през сериозни личностни трансформации и ще промени гледната точка на всеки към семейните ценности и традиции, издават от екипа. Над 100 от най-запалените фенове на сериала пък ще могат да спечелят двойна покана за специалната кинопрожекция на 101-ви епизод  на 17 септември като участват в игра на фейсбук страницата на продукцията.  Те ще могат да чуят хитовото парче “Още малко” на Орлин Павлов в нов аранжимент, да разберат любопитни подробности за предстоящия му албум и национално турне. Вергов снима за „Откраднат живот“ в Берлин  Владо Карамазов и Ани Пападополу с главни роли в продукцията  Шестият сезон стартира на 10 септември  Много нови образи ще има и в шестия сезон на медицинския сериал “Откраднат живот”, който се завръща в ефира от 10 септември. Наред с любимите звезди зрителите ще проследят и нови истории в спешното отделение с участието на Владо Пенев, Владо Карамазов, Юлиан Вергов и Ани Пападопулу. Към новите лица ще се присъедини и младата актриса Неда Спасова, която зрителите познават от българския филм “Дамасцена”. В средата на август замина за Германия, за да заснеме сцени за новия сезон на хитовата българска продукция. Действието се развива на ключови локации в Берлин с участието на Юлиан Вергов, който отново ще влезе в образа на доцент Банков. В сцените зрителите ще видят какво се случва с доцент Банков по време на пребиваването му в Германия – времето, в което отсъстваше от МБАЛ “Св. Кирил”. БНТ подготвя нова програма и визия  Славена Вътова ще води спортна игра  Сутрешният блок е само два часа и с четирима водещи  Нова програма и визия подготвя за новия есенен сезон БНТ. Очаква се чувствително променен като времетраене и тематика да е сутрешният блок. Той ще бъде по-кратък, от 6 до 8 ч, и с по-малко публицистика. ”Денят започва” ще има четирима водещи: Ели Гигова, Даниел Михайлов, Боряна Каменова и Илия Илиев. След новините в 8 ч ще започва новото предаване “100% будни” с Мария Андонова, което ще дискутира по-леки теми.Размествания има в часовете на излъчване и водещите на културните предавания. очакват се и много нови продукции от външни изпълнители. През юни обществената телевизия обяви конкурс за ново лого и графични знаци на четирите си програми.  Те още не се ползват за ефирната програма, но могат да бъдат видени на реклами и билбордове. На всеки 30 минути в сутрешния блок ще има новини, които ще води Боряна Каменова, позната от предаването “БНТ Такси”. На 10 септември в ефира на националната телевизия се завръща и “Стани богат” с водещ Михаил Билалов, а началният час остава 19. БНТ подготвя и нова игра на спортна тематика с водещ “Мис България 2006” Славена Вътова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Големи сеири на малкия екран\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2-%d1%81-%d0%b3%d1%80%d0%b0%d1%88%d0%b5%d0%b2%d0%be-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d0%bc%d0%b8/", "text": "Кандидатите за министерските позиции ще бъдат предложени от ГЕРБ. Дали ще бъдат приети оставките на министрите е въпрос на разговори. Силата на ГЕРБ е че в такива моменти може да поема политическа отговорност. Това заяви пред журналисти в с. Грашево председателят на ПГ на ГЕРБ и зам.-председател на партията Цветан Цветанов, съобщиха от пресслужбата на партията. „Вече окончателното решение ще бъде взето след като в парламента бъдат внесени оставките. Миналата седмица имахме доста конструктивен разговор с коалиционните ни партньори, като очаквам утре да надградим постигнатото. Всички ние трябва да формираме политическите си решения си на базата на колективната воля в коалицията“, подчерта Цветанов. Председателят на ПГ на ГЕРБ бе категоричен, че не медиите са мястото, от което участниците в коалицията трябва да съобщават какви са техните лични очаквания и предпочитания. „Бих се радвал, ако нашите партньори от „Обединени патриоти“ имат единна позиция. Ние винаги сме се съобразявали с техните решения“, отбеляза Цветан Цветанов. На въпроса какви качества трябва да притежават новите кандидати за министерските постове, Цветанов коментира: „Това трябва да са хора с безспорни професионални качества, с професионална тежест и да бъдат ангажирани с изпълнението на управленската програма на ГЕРБ и „Обединени патриоти““. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.09", "title": " Цветанов в с. Грашево: Кандидатите за министерските позиции ще бъдат предложени от ГЕРБ"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%81%d0%ba%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%83%d0%b1%d0%b8%d1%85%d0%b0-22-%d0%b3/", "text": "Германски младеж е убит късно снощи при сбиване с мигранти от Афганистан в град Кьотен, провинция Саксония-Анхалт, информира на сайта си в. „Билд“. Трима афганистанци влезли в спор с германка на местна детска площадка. Двама минувачи – граждани на федералната република, се намесили и се стигнало до сбиване. Двайсет и две годишният германец бил ранен и починал в болницата от кръвоизлив в мозъка. Задържани са двама заподозрени, граждани на Афганистан. „Мотивите и конкретните обстоятелства още не се знаят, тече разследване във всички посоки“, съобщи прокуратурата в град Наумбург. Загиналият има брат – десен екстремист, допълва „Билд“. През нощта срещу 26 август в саксонския град Кемниц почина от раните си 35-годишен местен жител, намушкан с нож. По данни на следствието нападателите са били мигранти от Сирия и Ирак. Двама от тях са арестувани, а още един – иракчанин, се издирва. След инцидента в града имаше протести, понякога съпроводени с безредици, напомня ТАСС.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2018.09.09", "title": " Трима афганистански мигранти убиха 22-годишен младеж от Германия"}
{"url": "https://trud.bg/%d0%b7%d0%b0%d1%81%d0%bd%d0%b5%d1%85%d0%b0-%d0%ba%d0%b0%d0%ba-porsche-%d0%bf%d1%80%d0%b0%d0%b2%d0%b8-%d0%be%d1%82-cayenne-%d0%ba%d1%83%d0%bf%d0%b5/", "text": "Германски фотографи уловиха купе вариант на Porsche Cayenne да върти тестови обиколки на пистата „Нюрбургринг”. Автомобилът е с минимално маскировъчно покритие, явно във финална фаза на изпитания. Прави впечатление активният заден спойлер, който автоматично се задейства в зависимост от скоростта, за да осигури допълнителен аеродинамичен натиск върху задната ос за по-добро сцепление с асфалта. С подобен спойлер са оборудвани други два модела на Porsche – Panamera и 911. Заснетият на „Нюрбургринг” автомобил подсказва с аспуховите си тръби и спирачните апарати, че е моторизиран с 4,0-литров турбо двигател V8 с мощност 550 к.с. Новото купе Cayenne вероятно ще и се предлага и с други задвижващи агрегати, в това число и хибриден пакет. Окачването се очаква да бъде като на стандарния Cayenne – въздушен, с електронен контрол срещу накланяне в завои, завиващи задни колела и 48-волтова бордова мрежа.", "date": "2018.09.09", "title": " Заснеха как Porsche прави от Cayenne купе\t\t\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d0%ba%d0%b0%d1%82%d0%b0-%d0%bd%d0%b0-%d0%bd%d1%81-%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5-2/", "text": "Балканският град отбеляза 330 годишнината на въстанието, опитало се да ни присъедини към Европа С парад на знамената светини на Българската армия и демонстративни изпълнения на Гвардейският представителен духов оркестър – София в събота вечерта в Чипровци започнаха тържествата, посветени на 330 годишнината от Чипровското въстание. Председателят на Народното събрание Цвета Караянчева прие представителни блокове на Националната гвардейска част и ученическия отряд на училище „Петър Парчевич” – Чипровци. „Днес мечтата на бунтовниците от 1688 г. е осъществена, но споменът за тях трябва да се очиства от плевелите на забвението, а стореното от тях – да се изучава като пример за себеотрицание, народолюбие и пиетет към всичко българско и родно!”, заяви Караянчева. Тя призова жителите на Чипровци да бъдат инициативни и предприемчиви и да помнят, че всяка педя българска земя е христоматия по история. Придружена от областния управител Росен Белчев, кмета Пламен Петков и директорката на музея д-р Анита Комитска председателката на парламента разгледа обновената експозиция в музея на Чипровци, помоли се пред иконата на Света Богородица и седна пред стана за килими, чието традиционно производство бе обявено от ЮНЕСКО за част от световното културно наследство. Центърът на планинското градче бе разлюлян от танците на Държавен ансамбъл „Пирин”, а ридовете на Балкана освети тържествена заря. По-рано през деня на сесия на Общинския съвет за почетен гражданин на Чипровци бе обявена проф. Лилия Илиева, която откри преди година в Италия ръкописа на историята на Петър Богдан, създадена почти век преди летописа на Паисий Хилендарски. „Може и след десетилетие, но тук трябва да отвори врати автономен институт за изследване на културата на българските католици. Мястото му е точно тук, където преди 330 години е избухнало едно въстание – битка за Европа, битка за християнската цивилизация, битка за културното ни присъединяване към Европа”, заяви проф. Илиева. Гости на събитието бяха депутати, представители на духовенството, жители на побратимените с Чипровци градове – Раковски и Хисаря и банатски българи от Винга, наследници на стари чипровски родове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Председателката на НС Цвета Караянчева в Чипровци: Всяка педя българска земя е христоматия по история!"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%be%d0%b1%d0%bc%d0%b8%d1%81%d0%bb%d1%8f-%d0%bd%d0%be%d0%b2%d0%b8-%d0%b2%d0%b8%d0%b7%d0%be%d0%b2%d0%b8-%d0%be/", "text": "Богатите руски граждани във Великобритания ги очакват нови визови ограничения. Това става ясно от публикация в „Обзървър“, в която се казва, че британското правителство ще преразгледа правото на повече от 700 богати руснаци да пребивават в Обединеното кралство в опит да ограничи властта и влиянието на Кремъл в светлината на „Случая Скрипал“, предаде  . Източник от Министерството на вътрешните работи е заявил, че министрите смятат, че трябва да се наложат допълнителни ограничения при издаването на визи на инвеститори от чужбина. Това става след десетилетие, в което стотици богати руснаци с големи връзки, много от които съюзници на Владимир Путин, включително видни олигарси, бяха допуснати да направят Великобритания техен дом в замяна на инвестиция от поне 1 милион лири. Критиците на Кремъл и борещи се срещу корупцията, които отдавна се оплакват, че Лондон е позволил прекалено лесно на съюзниците на Путин да идват на Острова, приветстваха новината. Тя идва след като Тереза Мей заяви, че правителството е стигнало до заключение, че двама служители на руското военно разузнаване са отговорни за отравянето през март на Сергей и Юлия Скрипал – акт, който, по нейните думи, „почти сигурно“ е бил одобрен от най-висшите кръгове в руската държава. Още преди три години бе затегнато издаването на така наречените „инвеститорски визи“ поради загриженост, че ги получават хора, забогатели чрез корупция. Тогава беше въведено изискване за минимална инвестиция от 2 милиона паунда и доказване на произхода на парите. Източникът от Хоум офис обаче не уточни какви могат да бъдат новите мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.09", "title": " Великобритания обмисля нови визови ограничения за богати руснаци"}
