{"url": "https://trud.bg/%d0%bd%d0%b0%d0%b9-%d0%b1%d0%be%d0%b3%d0%b0%d1%82%d0%b0%d1%82%d0%b0-%d0%b6%d0%b5%d0%bd%d0%b0-%d0%b2-%d1%81%d0%b2%d0%b5%d1%82%d0%b0-%d0%bf%d0%be%d1%87%d0%b8%d0%bd%d0%b0/", "text": "Почина най-богатата жена в света.  Французойката Лилиан Бетанкур, милиардер и собственик на козметичния гигант „Л’Ореал“,  почина на 94 години, предадоха световните информационни агенции. Съобщението за смъртта й направи нейната дъщеря Франсоаз. В него тя декларира пълното си доверие в президента на компанията Жан-Пол Ажон и неговия екип. Бетанкур наследява семейната козметична фирма от своя баща, който я създава през 1902 година. Името на Лилиан бе замесено преди години в скандал с незаконно дарение за кампанията на бивия френски президент Никола Саркози.", "date": "2017.09.21", "title": " Най-богатата жена в света почина\t\t\t"}
{"url": "https://trud.bg/%d0%b4%d0%b6%d1%83%d0%b4%d0%b8%d1%81%d1%82-%d0%be%d1%82-%d0%b5%d0%bb%d0%b5%d0%bd%d0%b0-%d1%81%d0%b5-%d0%b7%d0%b0%d0%b2%d1%8a%d1%80%d0%bd%d0%b0-%d0%be%d1%82-%d1%82%d1%83%d1%80%d0%bd%d0%b8%d1%80-%d0%b2/", "text": "Състезателят от еленския СК „Ипон 87“ Николай Кисьов спечели златен медал на международен турнир в град Ниш, Сърбия, в който участваха отбори от България, страната-домакин, Румъния и Македония. Еленчанинът стигна до първото място при голяма конкуренция в категория до 81 кг при мъжете. В същата категория Йордан Мирянов е пети, на пето място се класира и Ивелин Карачоров до 73 кг.  Поредната шампионска титла на един от най-изявените еленски джудисти е чудесен подарък за неговия треньор Иван Мирянов и за любимия клуб, който в петък ще чества 30 години от създаването му. По този повод в съботния ден спортният клуб и община Елена организират открит турнир по джудо с начало 10 часа във физкултурния салон на СУ „Иван Момчилов“. Официалното му откриване е два часа по-късно. Гостуват клубове от София, Пловдив, Троян, Севлиево, Сливен, Габрово, Стара Загора, Бургас, Свищов, Монтана и Русе.", "date": "2017.09.21", "title": " Джудист от Елена се завърна от турнир в Сърбия със златен медал"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-44/", "text": "Цената на луксозните имоти у нас мина 2 000 евро на квадратен метър. Най-търсени са апартаментите в центъра на София. Квадратният метър в района на Докторски паметник стига 2200 евро, което е с около 200 евро повече спрямо миналата година. Около 1800 евро е цената за кв. м в идеалния център на столицата, а около 1200 евро на кв. м в южните квартали и Витошка яка.   „В този мандат като основен приоритет извадихме образованието. Днес общините получиха 624 млн. лв. за развитие на образователната инфраструктура по ОП “Региони в растеж. Такива пари не са давани никога досега.” Това заяви премиерът Бойко Борисов в Министерски съвет, където министърът на регионалното развитие и благоустройството Николай Нанков представи пред кметове, ректори и директори на училища предвидените инвестиции по програмата. Държавният глава Румен Радев заяви по време на 72-ата сесия на Общото събрание на ООН, че е отправил покана както към президента на САЩ Доналд Тръмп, така и към вицепрезидента Майк Пенс да посетят България. Той подчерта, че графикът и на двамата е много натоварен, но се надява да намерят време за визита в страната, съобщиха от прессекретариата на президента. Радев добави, че по време на приема, даден от Тръмп, е било потвърдено стратегическото партньорство на България със САЩ. Интервю с проф. Боян Биолчев         Интервю с историка проф. Веселин Янчев         Докато плашат света с този и онзи враг, САЩ договориха продажби на оръжие за близо половин трилион долара – анализ на Емил Спахийски       Силует на Сузанита Мурад         Поредицата на д-р Людмила Емилова за дълголетието Историята на първия телефонен измамник в България         Големият съботен хороскоп на „Труд“", "date": "2017.09.21", "title": " Вижте акцентите от броя на вестник „Труд“ в петък, 22 септември 2017"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%bf%d1%80%d0%b5%d0%b1%d0%b8%d1%85%d0%b0-%d0%bf%d1%80%d0%b0%d0%b7%d0%bd%d1%83%d0%b2%d0%b0%d1%89-%d0%b1%d0%b0%d1%89%d0%b0/", "text": "Мъж от Пазарджик се оплака от брутален полицейски побой, след като празнувал раждането на второто си дете с компания. “Имахме купон, но не сме били шумни”, категоричен е Светослав Петров. Униформените пристигнали в дома му около 3 ч. след полунощ. Закарали домакина и негов приятел с белезници в районното, където Петров бил пребит. Твърди, че е изпаднал в безсъзнание и когато го освободили, приятелите му го закарали в болница, където си извадил медицинско. “Полицаите са го пуснали след 1, а не след 24 ч., за да се прибере при другото си дете, което е било само”, каза вчера говорителят на полицията Мирослав Стоянов. Той отказа други коментари, защото тече вътрешна проверка.", "date": "2017.09.21", "title": " Полицаи пребиха празнуващ баща"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d1%81%d0%bf%d0%b5%d1%81%d1%82%d0%b8%d0%bb-124-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b3%d0%be%d0%b4%d0%b8%d0%bd%d0%b0/", "text": "124,4 млн. лв. за година е спестил бизнесът от намалената административна тежест в резултат на изпълнението на 79 мерки от третия план за действие, отчете правителството. В периода 1 януари – 30 юни 2017 г. са изпълнени 8 мерки от компетентността на Държавната агенция за метрологичен и технически надзор, Министерството на икономиката, Министерството на енергетиката, Министерството на земеделието, храните и горите, Държавен фонд “Земеделие” и Националната агенция за приходите. В резултат на това административната тежест за бизнеса е намаляла със 3,1 млн. лева годишно.  С около 2,6 млн. лв. за година са спестени от фирмите, след като беше приета инструкция между Фонд “Земеделие” и НАП за взаимодействие и обмен на информация.", "date": "2017.09.21", "title": " Бизнесът спестил  124 млн. лв. за година"}
{"url": "https://trud.bg/%d0%bf%d1%80%d0%be%d1%84%d0%b5%d1%81%d0%be%d1%80-%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d0%bf%d0%be%d0%bc%d0%bd%d0%b5%d1%82%d0%b5-1923-%d0%b3%d0%be%d0%b4%d0%b8%d0%bd%d0%b0/", "text": "Помнете 1923 година! Това е особена дата в българската история. Това е годината, в която действително се разтвори кървава рана в снагата на България. Година, в която за първи път българи клаха българи – едните, защото искаха социална справедливост, а другите, защото не им я дават. Това заяви днес депутатът от „БСП за България” проф. Иво Христов на митинг поклонение в местността „Кемера” по повод 94 години от Септемврийското въстание. Близо 150 пловдивчани дойдоха на мемориалния комплекс край Пловдив, за да почетат паметта на разстреляните без съд и присъда видни пловдивски интелектуалци.  В речта си проф. Христов посочи, че 1923 година е неудобна година, защото тя непрекъснато напомня за това, че битката за социална справедливост не е нещо измислено. „Тя трябва да се води всеки ден – тук и сега. Битката на 1923 г. е битка и на 2017 година”, категоричен бе народният представител, според когото именно това е кошмар за тези, които ни управляват и в момента. Това е кошмар за гузните съвести и за двойните счетоводства на тези съвести. Голямата промяна се прави от големи хора с големи стъпки, с големи мечти, с големи идеи и  с много кураж. Малките стъпки водят до големите компромиси. А големите компромиси водят до голямата лъжа. На крачка сме от нея!”, предупреди проф. Иво Христов. Според него 1923 г. ясно показва, че има и по-важни неща от това да осигуриш своето ежедневие, да живееш от ден за ден като мижитурка, като биологична даденост. Участниците в Септемврийското въстание проф. Христов нарече хора – великани, защото 10 години преди това те са гниели в окопите на Първата Световна  война или в битките за национално обединение. „Трябва да сме наясно и да погледнем назад във времето преди близо век и да видим как нашите прадядовци са се изправили, за да се борят за своята свобода”, каза още депутатът на гражданската квота на коалицията  „БСП за България”. Той подчерта, че отричането на 1923 година трябва да мобилизира в обратна посока и завърши с призива:  „Помнете 1923 година!”.", "date": "2017.09.21", "title": " Професор Иво Христов: Помнете 1923 година! Битката на 1923 г. е битка и на 2017 година!"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%ba%d0%b0%d1%80%d0%b5%d0%bb%d0%b8%d0%bd-%d1%86%d0%b5%d0%bd%d1%8f-%d1%85%d0%be%d1%80%d0%b0-%d0%ba%d0%be%d0%b8%d1%82%d0%be-%d1%86%d0%b8/", "text": " – Та аз да не съм от дърво. Двукратният олимпийски шампион Валерий Рязанцев, колкото и да беше коравосърдечен, веднъж ми каза: ако не се вълнуваш, няма смисъл да се бориш. Когато излизаш като дърво на тепиха – вече не е интересно, и ако не е интересно, трябва да си сменяш професията. През 1987 година на първенството на тогавашния СССР загубих на финала от Ростороцкий – плаках. Да, и когато загубих финала в Сидни 2000 от Гарднър също плаках. Но това никой не го видя, защото със сълзи точки не мога да спечеля. Тогава баща ми дойде и ме утеши с думите: „Стига. Всичко е нормално.”  Не. Всеки зеленчук си има свой сезон. Наскоро двукратният олимпийски шампион Арсен Фадзаев навърши 55 години и го попитах. „Е, как си без борба?”, А той: „Сънувам я, а при теб как е?”. Отговарям: Аз не я сънувам, защото постоянно съм в залата, тренирам, поддържам форма. Дори съм спаринг партньор на едно момче с увреден слух, което на два пъти стана победител на Дефлипикс игрите. При мен беше така в спорта: ако спечеля – браво, ако загубя – работи още. Това е! Докато сега в депутатската ми работа абсолютната категория е нещо размито – повече колективни постижения и по-малко контректна ефективност. Винаги е по-лесно да отчетеш сам себе си.  – Пред себе си, пред феновете. Това, с което сега се занимавам е прекалено многословно, а в спортния ми живот голямото удоволствие беше не самия медал. Изпитвах особена радост, като малчуган да ме пуснат в залата по борба заедно с майсторите на спорта в Новосибирск. После ме взеха в юношеския отбор…. Най-голямото ми щастие бе на тепиха. Медал, разбира се, е нещо приятно. Но самият процес да постигнеш целта си е много по-интересен. Когато на тренировка ти се поставя задача и ти я изпълняваш. Спомням си бяхме на един лагер с Михаил Мамиашвили  ) и покривахме норматив на крос. Но му се наложи да навърти една обиколка повече, защото треньрът беше забравил да му запише едно пробягване. Миша дойде до финала, а бялото на очите му бе изскочило. Ето това се казва стремеж да бъдеш първи. За мен радостта беше, когато отида в залата по щанги и вдигна килограми, които по-рано не съм и пробвал. Когато със счупена ръка бягаш крос, а съперниците за теб дори са забравили да мислят, но ти не само „изкачаш от гипса”, но и печелиш. Радостта за мен е, когато съм се справил с натоварванията на тренировките. Да, след това ушите ти шумят, на автопилот си, едвам стигаш до леглото, лягаш без да виждаш нищо, а на другия ден се събуждаш – отново жив. И така живееш с години, а след това съперниците незнайо защо те гледат накриво. Ето това за мен е радоста в спорта, а не медалите. Сега удоволствие в депутатската ми работа, е когато успявам да убедя хората да правят благородни дела.  – Не съм готов да отговарям на този въпрос. Когато искат да ме вземат при по-големите в отбора, казваха ми: „Не бързай, остани още при кадетите, при юношите. При мъжете има кой да се бори”. А аз все бързах да израствам. Да стана по-голям, но не да се превърна в паметник. Чудно ми е, как някои с възрастта стават такива, сякаш са изляти от бронз. Трудно им е да вървят с крачките на Командора…. Колкото по-нататък вървиш в живота, толкова почивките стават по-продължителни и е по-сложно да се възстановиш. Как беше преди. Поболедуваш малко, цяла седмица те няма тепиха, а като се върнеш на тренировка – цялото ти тяло гори. Имаш усещането, че никога преди не си се борил. А когато си постоянно в тонус, си наобратно, като шмиргел за всички. Най-важното е, да не загубиш тонус.  – Това лекар ми го каза, който ме зашиваше последния път. „Спреш ли – бързо ще изстинеш”, каза той.  – През 1996 година – гръден мускул, рамо, вени. Тогава и анестезиологът ми каза: Не спирай. Травмата е много тежка, няма никаква гаранция, че ще се възстановиш, но не спирай.  – Възможно е. Сега има наплив, но е разбираемо, юбилей. Не съм от хората, които да дават постоянно оценки и коментарии, но и не се крия в бърлогата от общуването с пресата. Един мой приятел ми бе казал веднъж: „Виж, какъв си мастит, трябва да даваш интервюта на големите издания, а ти си контактуваш с многотиражни, заводки вестничета. А аз му казвам: „ Когато бях никому непознат именно тези многотиражни заводски вестничета ми помгнаха да привлека внимание към спортната ни зала, в която останах задълго. И тази зала още работи.” Общувам не с тиражни и рейтингови медии, а с тези журналисти, с които отдавна имам отношения.  – Констастация. Давам си реална сметка в каква физическа кондиция се намирам. И че ми позволяма тази наглост, да излизам на тепиха и да се боря с действащи спортисти. Онази база, която съм натрупал, но тя вече е просрочила времето си. От 17 години не се състезавам. Всеки път казвам на младите: Ако не ви се получава, просто се старайте и ще видите как след месец-два ежедневните ви усилия ще дадат резултат. И моят съвет на борец от миналото е: Няма нищо невъзможно.  – Не мислете, че някой ще възпита децата ви по-добре от самите вас и не се надявайте на образователната система. Родителят е най-заинтересован за децата си. Има едва проста меркантилна връзка – колкото по-правилно възпитавате своята дъщеря или син, толкова по-безобидни и осигурени ще бъдат вашите старини.  – Не бързайте да „хапете” от живота и да се правите, че сте остарели и мастити. Останете си спортисти. За борците от тежките категории това е особено важно. А след спорта животът е още по-интересен.", "date": "2017.09.21", "title": " Александър Карелин: Ценя хора, които цивилизацията още не е развалила"}
{"url": "https://trud.bg/%d0%bb%d1%83%d0%ba%d1%81%d0%be%d0%b7%d0%bd%d0%b8%d1%82%d0%b5-%d0%b8%d0%bc%d0%be%d1%82%d0%b8-%d0%bc%d0%b8%d0%bd%d0%b0%d1%85%d0%b0-2000-%d0%b5%d0%b2%d1%80%d0%be-%d0%bd%d0%b0-%d0%ba%d0%b2%d0%b0%d0%b4/", "text": "Цената на луксозните имоти у нас мина 2 000 евро на квадратен метър. Най-търсени са апартаментите в центъра на София. Квадратният метър в района на Докторски паметник стига 2200 евро, което е с около 200 евро повече спрямо миналата година. Около 1800 евро е цената за кв. м в идеалния център на столицата, а около 1200 евро на кв. м в южните квартали и Витошка яка, показва анализ на консултантската компания за продажба на луксозни имоти Unique Estate. В същото време цените на къщите в най-търсения район на Витошката яка, в която влизат кварталите Владая, Княжево, Бояна, Драгалевци, Симеоново, Панчарево, Бистрица и Железница, стигат около 1700 евро на кв. м, при около 1300 евро на кв. м преди година. Богати българи са готови да платят над 1,2 милиона лева за луксозен апартамент у нас. Цените са се покачили с около 5% спрямо миналата година. Пазарът на лукс жилища отчита среден ръст от 21% на продажбите и 4% на наемите за периода януари – септември 2017 г., както и изключително активен летен сезон за запитвания и сделки. Причината според експертите са рекордно ниските лихви по кредитите, които предлагат банките. Наблюдава се промяна и в тенденцията при покупката на вида луксозен имот. “Сега се купуват повече скъпи апартаменти, докато през 2013-2014 г. акцентът беше върху къщите. В момента клиентът с инвестиционна цел купува апартамент с две спални”, обясни Весела Илиева, управител на агенцията. По думите й има ръст сред клиентите, които решават да придобият луксозен имот с инвестиционна цел. Към днешна дата 64% от клиентите купуват с цел да живеят там, а 36% – с инвестиционни намерения. “В годините на криза до 2015 г. клиентът, решил да купи с цел инвестиция не съществуваше и от тази гледна точка това е нов играч на пазара”, заяви Илиева. Променя се и профилът на купувача на лукс имот. Това вече са новото поколение заможни българи, около 30-годишни, които работят в ИТ компании. Те търсят модерна архитектура, жилище с бърз достъп до града, смарт системи, големи спални, две бани, два дрешника. “Те искат да купят, но предлагането не отговаря на техните изисквания. Луксозните имоти са строени около 2000 г. и тогава изискванията са били различни. Къща, в която живеят хора над 65-годишна възраст, не отговаря на изискванията на 30-годишните. Много е трудно да се предложи такъв продукт”, обясни управителят на консултантската компания. Другото, от което се интересуват клиентите са пентхаусите с разгъната застроена площ около 400 кв. м с 4 спални. Такива обаче се предлагат основно в небостъргачите. Затова брокерите очакват реализирането на всички небостъргачи, за да видят на какви цени ще се предлагат апартаментите в тях.  Българи търсят и имоти в чужбина, като най-предпочитани са къщи и апартаменти в Гърция. Причината – инвестиция, заради ниските цени, на които се предлагат имотите там. През последната година обаче клиентите са българи, които търсят място, където да почиват в южната ни съседка. Освен към Гърция заможните българи търсят лукс имоти в Лондон и Виена, както и Париж, Рим, Барселона и Мадрид. Най-често това са нашенци, изпратили децата си да учат в чужбина, които искат да им осигурят жилище там. 75 милиона долара e цената на една от най-скъпите къщи в света, построена на брега на езеро.  Имотът се намира на крайбрежието на езерото Тахо в границите на Невада, САЩ. Къщата е с 21 декара разгърната площ, има 8 спални, 10 бани, 13 камини, изба за вино, два асансьора, които стигат до брега на езерото и гараж за четири коли. Имотът е завършен през 2016 г., докато разрешителните за къщата се бавели цели 10 години. След къщата край езерото по цена се нарежда мезонетът в Хонолулу, Хавай, който струва цели 36 милиона долара. Той се намира в най-луксозния квартал на острова, като до апартамента се стига със самостоятелен вход, отстрани на сградата. Удобствата, които предоставят към мезонета са самостоятелен басейн, външна кухня, четири гаража и 360-градусова гледка към плажа. Друг впечатляващ луксозен имот се намира в известния квартал “Престън Холоу” в Тексас, който струва почти 8 милиона долара, с луксозен интериор и собствено СПА. След тях се нареждат атрактивните имоти във Флорида за 3,5 милиона долара и в Колорадо на стойност от 1,5 милиона долара. В испанската столица Мадрид луксозен имот може да намерите и за 4 милиона евро с обзавеждане и голяма квадратура, показа проучване на “Труд”. В Париж къща в предградията може да си купите за 16,5 милиона евро, като цените на лукс имотите в центъра на града също са в този диапазон. В Лондон лукс апартаментите и къщите все още държат високи цени, като в Уестминстър, който заема по-голямата част от центъра на Лондон, луксозните имоти варират от 2 до 3 милиона евро, а в отдалечените предградия надминават и 6 милиона евро. Вила в Тоскана, Италия струва около 8 – 8,5 милиона евро, а в Ливорно – 3,5 милиона евро. Цените на лукс имотите в Гърция са на нивото на тези в Италия, като голяма вила в Миконос се предлага за 8 милиона евро, а на Халкидики цената варира от 7 до 10 милиона евро, в зависимост от това дали е на първа линия и в коя местност е имотът. 85% от лукс имотите в света струват над 1 млн. долара. В Европа едни от най-скъпите вили са в Палма де Майорка, Испания. На острова къща – имение с басейн и богат интериор може да бъде купено от 20 до 48 милиона евро, в зависимост от локацията – дали е на първа линия на плажа или е на втора или трета.     Отчитаме силен интерес на международни купувачи с цел избор на частен имот или с инвестиционни намерения в България, заяви Крис Дийц, вицепрезидент “Глобални операции” в Luxury Portfolio. По думите му причина за това са стабилната икономическа среда и позитивният ръст на пазара във високия сегмент имоти. Интересна тенденция е, че и редица българи се насочват към международния пазар, където търсят своето ваканционно жилище или изгодна покупка, допълни той. И прогнозира, че София ще се развива много в луксозния сегмент на недвижимите имоти. В момента има много нови проекти, но и старите сгради в града имат огромен потенциал да се превърнат в луксозни имоти, допълни Дийц. Днешното жилище на мечтите е “дом на бъдещето” – оборудван с най-модерни технологии, с “умни” системи за дистанционно управление на достъп, осветление, отопление, удобства, заяви Стефани Пфефър Антон, изпълнителен вицепрезидент на Luxury Portfolio – най-голямата мрежа за луксозни имоти в света.  По думите й модерният човек иска да получи комфорт на разумна цена, той избира и купува бързо, особено по отношение на високотехнологичните домове, от които пазарът изпитва недостиг в световен мащаб. Обикновено купувачът на лукс имоти е човек над 50 години, който не е наследил имуществото си, а има собствен успешен бизнес. Топ 1% от тези хора инвестират по около 6 млн. долара в недвижимост, а топ 10% – по 3 млн. долара, допълни Пфефър.", "date": "2017.09.21", "title": " Луксозните имоти минаха 2000 евро на квадрат\t\t\t"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b1%d1%81%d0%bf-%d0%bf%d0%bb%d0%be%d0%b2%d0%b4%d0%b8%d0%b2-%d0%ba%d1%80%d0%b0%d1%81%d0%b8%d0%bc%d0%b8%d1%80-%d1%82%d1%80%d0%b8%d1%84%d0%be/", "text": "„Нашата партия има историческата задача да защити народа си!”, заяви лидерът на БСП-Пловдив Красимир Трифонов в словото си по време на митинга поклонение пред мемориалния комплекс в местността „Кемера” край Пловдив. „Днес се намираме на лобното място на единайсет видни пловдивчани. Това са Никола Гълъбов – кметът на Пловдивската комуна, Пенчо Савов – юрист и близък съратник на Благоев, Васил Коларов и Георги Кирков, видният интелектуалец Степан Шахбазян, юристът с блестяща риторика Ангел Шишков, адвоката Стоян Бояджиев, земеделецът Асен Игнатов, учителят Солмон Молохов, землемерът Костадин Гечев, Христо Витанов,Хенри Хершкович и Треньo Дoнчев. Имената на тези хора, дали живота си за един идеал, ни задължават да държим будна паметта си”, каза още  председателят на ГС на БСП – Пловдив. В словото си той посочи, че социалистите са автентичните носители и изразители на антифашистката кауза, затова отговорността им е още по-голяма. Според него и днес, както преди 94 години, българският народ е гневен заради несправедливостта, корупцията, продажната власт, която абдикира от националните интереси. За Трифонов това недоволство е оправдано. „Затова заявяваме, че смяната на този режим е жизнено важно мероприятие  за България. Нека сме единни, нека сме обединени около спасението на народа, около мисията да я има България, която обичаме!”, завърши лидерът на пловдивските социалисти.", "date": "2017.09.21", "title": " Лидерът на БСП-Пловдив Красимир Трифонов: Нашата партия има историческата задача да защити народа си"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%bb%d0%b8%d1%86%d0%b0%d0%b9-%d0%be%d1%82-%d0%b1%d1%80%d1%8e%d0%ba%d1%81%d0%b5%d0%bb-%d0%b4%d0%b0%d0%b2%d0%b0%d0%bb-%d0%b8%d0%bd/", "text": "Полицай от  Брюксел задържан за това, че подавал информация към терористи, съобщават местни медии цитирани от  . Арестуваният униформен е работел в диспечерски пункт на полицията на белгийската столица. Задържаният полицай е изпратен направо в затвора, а следващата седмица съд ще прецени каква да бъде по-нататъшната му съдба. Повдигнатите обвинения са за разгласяване на служебна тайна и поверителни данни, както и за корупция. Първите данни по случая се появиха тази сутрин, а по-късно бе уточнено, че полицаят е контактувал с терорист, който се намира в затвора. Отбелязва се, че затворникът е Ясин Атар, обвинен за ръководител на терористична група. Брат му Усама Атар, според белгийските власти е „мозъкът“ на атентатите в Брюксел от миналата пролет. През април бе предприета операция за залавянето на Усама Атар в Барселона, но той не бе открит.  ", "date": "2017.09.21", "title": " Задържаха полицай от Брюксел, давал информация на терористи"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%bf%d1%80%d0%b8%d1%82%d0%b5%d0%b6%d0%b0%d0%b2%d0%b0%d1%82-%d0%be%d1%80%d1%8a%d0%b6%d0%b8%d0%b5-%d0%ba%d0%b0%d1%82%d0%be-%d0%b7%d0%b0-%d0%b5/", "text": "Оръжие, като за една цяла армия притежават българите, сочи данните от полицейските регистри. Точната цифра на законно притежаваните пистолети, картечни пистолети, пушки, автомати и дори картечници е у нас е 340 583 броя. За 40% от тях (122 455 броя) е обявено, че се използват за самоохрана, а над 180 хиляди оръжия са предназначени за лов. Поводът  да провери броя им е поредният инцидент, при който шофьор размаха пистолет след спор на магистрала „Тракия“. Инцидентът повдигна сериозни въпроси за контрола при снабдяването с оръжие у нас. Какво е необходимо за издаване на разрешително за оръжие: преминат курс за безопасно боравене с оръжие, свидетелство за съдимост, удостоверение, че срещу лицето не се водят разследвания, психотест и удостоверение, че лицето не се води на отчет в съответния психодиспансер.   Валидността на всяко разрешително е 5 години. Срещу него и срещу лична карта може да се купи оръжие. Търговецът издава документ за покупката в два екземпляра. В него са отбелязани серийният номер и калибърът на оръжието. „Вие трябва да отчетете в 7-дневен срок в КОС, че сте си закупили оръжие, а ние до 7 дни трябва да изпратим разрешителното, че ние сме продали оръжието”, обяснява управителят на оръжеен магазин Стоян Пальов. Две от близо 123-те хиляди оръжия за самоохрана у нас са притежание на Здравко Драков. Бивш кадър на спец структури към МВР и армията. Сега се занимава с консултации в сферата на сигурността. Убеден е, че няма пропуски от страна на държавата в издаването на разрешителни и контрола върху оръжията: „Ами, по същата логика всеки, който притежава автомобил, може да направи много повече глупости. Значи самото оръжие, то е инструмент. Като един градински инструмент. Същите поразии могат да бъдат направени и с него.“ Експертите обаче посочват пропуск в системата. У нас, служба КОС издава разрешителните и следи оръжията. Докато в развитите европейски страни, този процес се следи от две различни институции. Най-често кметството издава разрешително, а полицията упражнява контрола. На този етап МВР се въздържа от коментар по темата.", "date": "2017.09.21", "title": " Българите притежават оръжие като за една цяла армия"}
{"url": "https://trud.bg/%d1%88%d0%b5%d0%bd%d0%b3%d0%b5%d0%bd-%d0%b8%d0%bb%d0%b8-%d0%ba%d0%be%d0%b3%d0%b0-%d1%89%d0%b5-%d0%bf%d0%b8%d0%b5%d0%bc-%d0%bc%d0%be%d0%b7%d0%b5%d0%bb%d1%81%d0%ba%d0%be-%d0%b2%d0%b8%d0%bd%d0%be/", "text": "Шенген е винарско село в Люксембург, намиращо се близо до границата с Германия и Франция, пише в справочниците. Селцето е с около 1500 души население и едва ли за него щеше да се знае нещо повече освен за старинния му замък, построен през 1390 година, ако името му не влезе в историята с прочутото Шенгенско споразумение от 1985 година. Тогава, на 14 юни, на борда на кораба “Принцеса Мария Астрид”, плаващ по река Мозел, е подписан акта за премахване на вътрешните граници между страните-членки и за общ контрол по граничните контролно-пропускателни пунктове по външните им граници. Това го четем в интернет. Темата за зоната, наречена “Шенген”, за визите и външните граници, отдавна надхвърли географските си измерения. Всъщност Шенген като понятие е толкова натоварен и обрасъл с политика, че би завлякъл всеки чужд кораб към дъното. Българският кораб (сал) все още няма право на свободно движение и заедно с румънския се люшка между настроенията на политическите лоцмани от няколко големи не само морски сили. Най-вече – Германия, Холандия, но и Австрия. През последното десетилетие и малко отгоре България имаше няколко котви, които й донесоха, макар и трудно, национален консенсус – това бяха членството в НАТО през 2004 година и в Европейския съюз през 2007 година. Оттогава насам няма какво да обедини нацията – влизането в еврозоната теоретически е такава котва, но тя не се споделя от голяма част от населението (опасенията за рязка инфлация и обедняване си остават), другото е Шенген. Тук нашата държава с основание се чувства пренебрегната, направо изоставена и излъгана. Защото на практика изискванията отдавна сме ги изпълнили, но две-три страни в ЕС ни правят спънки. Вчера премиерът Бойко Борисов за кой ли път постави много остро въпроса пред колежката си от Полша Беата Шидло. Полякинята отново ни подкрепи, но какво от това? Тук е мястото да напомним, че участието в зоната Шенген практически не засяга пътуванията на обикновените българи зад граница и пребиваването им в страни, членки на зоната. Шенген е преди всичко система за защита на границите, особено на външните. А България е страна външна граница на Европейския съюз и на Шенген. Значи всичко опира до тънки икономически сметки – защо трябва ние сами да плащаме за охраната на тези външни граници, или да разчитаме на форсмажорна помощ за изграждане на огради, когато ни натисне т. нар. бежанска вълна? Както и за въвеждането и функционирането на шенгенската информационна система? В Шенген членуват и държави, които не са в Европейския съюз. И точно те многократно са ни подкрепяли. Ще попитаме – и какво от това? Има една много тъпа теза – и тя е на холандски неофициални лица – видите ли – ние “Ниската земя” сме си я отвоювали от морето в течение на столетия, а вие – в България си ползвате наготово природните дадености и само ще искате пари като външна граница… Е, не ги приемаме ние тези доводи! Справка – милионите, които наляхме през последните години за охрана и контрол по браздата и морето. Дали е било ефективно, е друг въпрос. За германските обструкции спрямо членството на Румъния и България в Шенген, официално много-много не се говори. Но имаме реакция на тронното годишно слово на председателя на Европейската комисия Жан-Клод Юнкер, който призова за бързо приобщаване на двете държави към зоната. Да не забравяме, че Кипър и Хърватия също са на опашката от чакащи… Ето какво каза германският вътрешен министър Томас де Мезиер: Германия не иска нови страни да се присъединяват към Шенгенското пространство за свободно движение в близко бъдеще. Според него няма шанс страни от Европейския съюз като България и Румъния бързо да се присъединят към Шенген. Водещи австрийски политици от различни партии подкрепиха тази позиция и също отхвърлиха плана на Юнкер за разширяване на еврозоната. Де Мезиер уточни, че споделя визията на Юнкер. Но: “За да сме честни обаче, ще има дълъг път за изминаване”, добави той. В Австрия партийни лидери изразиха съмнение дали потенциалните нови страни членки на Шенгенското пространство ще могат да изпълнят изискванията в областите на икономиката и сигурността за влизане в Шенген и в еврозоната. Многократно влизането на България в Шенгенското пространство се обвърза от противниците му с успешното развитие на съдебната реформа, каквото и да означава това. За финал – едно лично наблюдение буквално отпреди два дни. На летището в Айндховен, Холандия, кацат и излитат основно самолети на т. нар. нискотарифни авиокомпании. Само на изхода от терминала, който обслужва полетите към България, все още има паспортен контрол, стават опашки, хората се изнервят. Мнозина смятат, че това е нарочна мярка спрямо нашата страна, нека да ни опровергаят официално, ако не е така… Иначе хубавото мозелско вино можем да си го пием и без членство в Шенгенската зона. Бутилка Dr Heidemanns Bernkastel Auslese Riesling от онзи регион струва около 40 долара. Има го в магазините и чрез поръчка по интернет. Наздраве!   В Шенгенското споразумение се включват след 1985 година и други европейски страни, включително и нечле­нуващи в Европейския съюз. Днес в клуба участват Австрия, Белгия, Германия, Гърция, Дания, Естония, Исландия, Испания, Италия, Латвия, Литва, Люксембург, Полша, Малта, Нидерландия, Франция, Чехия, Швейцария, Швеция и др. Измежду страните-членки на Шенгенското пространство 4 държави – Исландия, Норвегия, Лихтенщайн и Швейцария, не са членки на ЕС.", "date": "2017.09.21", "title": " Шенген, или кога ще пием мозелско вино\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%b5-%d0%b7%d0%b0%d0%bf%d0%bb%d0%b0%d1%85%d0%b0-%d0%b7%d0%b0%d1%89%d0%be%d1%82%d0%be-%d0%bd%d0%b0%d1%82%d0%be-%d1%8f-%d1%82%d1%80%d0%b5%d1%82%d0%b8%d1%80%d0%b0-%d0%ba/", "text": "Годишният доклад на министерския съвет за националната сигурност за 2016 година в редица пасажи, от който се долавя цинично евроатлантическо лицемерие, не предизвика бурни реакции в обществото. А в него Русия се посочва като по-голяма заплаха за България дори и от мигрантското нашествие и излизането на Великобритания от ЕС! В медиите се появиха отделни иронични журналистически коментари, одобрителни възклицания на дежурните правоверни евроатлантици, както и отделни редакционни забележки по доклада на близки до БСП имена. Няма да има бурни дебати и в Народното събрание, когато там ще се приема този документ. Все добре опитомени в духа на Ония ценности политици седят и мъдруват там. Довчерашни горди носители на червени знамена, с черни и зелени пряпорци с извезаните думи „Свобда или смърт“. Отколе нашите първенци нямат проблем да загърбят хорото и ръченицата, да заповдигат цървули на сиртаки или да завъртят кръшно дирници на кючек, после да усвоят европейските дансове и плавно да преминат към казачок и яблочко. Днес на мода сред тях е брейк дансът, все гъвкави брейкъри се въртят върху главите си във властта. Затова и са допуснати до нея. Знаят, че това е начинът и да поостанат там. Приписват на Мирабо или на Талейран фразата „Когато якобинците станат министри, те вече не са якобинци”. Важи и за нашенските байрактари преди избори и брейкъри, след като положат телеса в креслата. Президентът Румен Радев заяви, че в документа на МС никъде не се казва, че Русия е пряка заплаха за сигурността ни. Значи не е пряка, но е заплаха все пак. И е така. Следващият въпрос е защо, но него политиците дори не го и задават. Тъй като ще им се наложи да поставят следствието пред причината. Тъй като НАТО се държи с Русия като с враг, обкръжава я с нови страни-членки и бази с ракети с възможности да носят ядрено глави, провежда военни учения съвсем близо до нейната граница, увеличава бойните си части там включително и с американски. Отделно са икономическите санкции и създаване на главоболия в спорта и където може другаде. Преди десет години се появи новата военна доктрина на Русия, в която най-същественото е решението в критични ситуации да се нанася изпреварващ ядрен удар по агресора. С изключение на ядрените, всички други военни ефективи на НАТО по западни данни бяха поне десет повече от руските. И сега са повече неколкократно. Което е заплаха за Русия и тя естествено отговаря с неприкрита заплаха да нанесе енергични изпреварващи удари на всяка страна наблизо, която разполага опасни за сигурността й средства за внезапно нападение. Щом сме се наредили в НАТО сред противниците на Русия, ще трябва да се подчиняваме на решенията на централата в Брюксел. Така както се подчинявахме на решенията на Варшавския договор. Които се взимаха в Москва, а сегашните брюкселските – във Вашингтон. Неуютно е да си близо до актуалния хегемон, нерядко е доста неприятно, а понякога и болезнено. Добри за теб решения не се предоставят, остава само изборът между по-малко лоши, просто лоши и много лоши. От управляващите не се изисква да се правят на герои и да се репчат на великите и силните, били те братушки, херове или сърове, а да правят възможно най-малко вредните и опасни за България избори. По възможно най-малко дразнещия протвиниците им начин. Тъй като великите са злопаметни и отмъстителни. През 1982 г. президент Джордж Буш Първи нарече България враг № 2 заради близостта ни с СССР, сега сме най-зле в Евросъюза. От Москва вече достигнаха до тук неудоволствени реакции по повод доклада на правителството, макар че именно Кремъл разтури Варшавския договор и разгони съюзниците си, които естествено влязоха в НАТО и се подчиняват на Вашингтон. Обвиняват ни още за присъединяването на България към Тристранният пакт през 1940 г., макар тогава СССР да е нямал нищо против това, а и самият е подписал договор с Германия още предишната година. Британия и Франция се спогаждат с Хитлер преди СССР още през 1938 г., но не спират да обвиняват Русия за договора Молотов-Рибентроп. Това са великите. Смисълът на всяка хегемония е да не се позволява на вола това, което е позволено на Юпитер. Добро е да си отделиш Косово, лошо е да си прибереш Крим. Имам власт над всяка територия на Земята и близкия космос, друг не може да си провежда военни учения дори на своята. Ловко е маневрирал между разнопосочния натиск на великите в онези предвоенни години Борис Трети, снишавал се е не по-малко от Тодор Живков, но успял само да уреди по-малкото зло. Обективно никак не е малко с оглед спестените тежки човешки жертви и огромни материални загуби, но след войната дълго го охулваха като съюзник на фашистка Германия. През 2003 г. се наложи на сина му Симеон Втори като премиер на България да я вкара в „коалицията на желаещите“ да утрепят иракския диктатор Саддам. Нямаше как да се избегне тази изискана от хегемона САЩ декларация на верноподанически нагласи. Направи го пределно дискретно като произнесе само едно кратко изречение: „Малка държава сме“. За разлика от сегашната прибързана и неизгладена акция на това правителство, според която най-голямото предизвикателство за сигурността на България е хибридната война, която води Русия, а не „Ислямска държава“ или миграцията от Близкия Изток и Северна Африка. Вярно е точно обратното. Според изследване на агенция „Медиана“ Русия е заплаха за мира за 18% от българите, на обратното мнение са близо 60 %. В това обръщане на истината с главата надолу в спуснатия от Брюксел доклад се вижда подтекстът на сегашното нарастване на натовския натиск върху Русия. Главното за НАТО е, че е създадено от САЩ като инструмент за управление на Европа. Остро наложително е да се отклони вниманието на европейците от крайно болезнените за тях въпроси за терористичната вълна през последните години, за все по-нетърпимото „бежанско“ нашествие в техните страни, за появата и укрепването на чудовището ИДИЛ. Отговорите са на повърхността, силно неприемливо е за Вашингтон те да бъдат изговорени в страните от Евросъюза от техни политически лидери и широко дискутирани в медиите. Ето кое поражда антируската истерия, която същевременно вреди на европейците икономически и морално-психологически. Санкциите срещу Русия, насъскването на европейските страни срещу нея датират още от XVI в. по времето на Иван Грозни. Светлите периоди на сътрудничество със северната империя през петте века досега са били само кратки епизоди, предшествани от поне четири европейски интервеции срещу нея. Да споменем само Наполеоновата и Хитлеровата, в които по един или друг начин, най-често комплексно, са участвали повечето европейски страни и народи. И след двете нашествия тежко загубиха европейците и руснаците, богато спечелиха британците и американците. Пак натам бутат, малко е вероятно в XXI в., но опитват, тъй като нямат друго. Поне студената война да е, все е полза, белким през това време се изпокарат в БРИКС или падне метеорит около Москва или Пекин. Но не става без доза тоталитаризъм. После без нови такива дози с нарастващо изобилие от репресивни мерки. Във Франция вече пишат за появили се черни списъци, сплашване и дисквалификации за критикуващите Онези ценности. Философът и публицист Ален Финкелкрот пише във „Фигаро“ „Тоталитарното зло произтича от убедеността, че принадлежиш към лагера на Доброто… Днес си “фашист”, когато се осмелиш да произнесеш думите “национална идентичност”. Ислямофоб си, когато констатираш, че едно второ общество се опитва да се наложи в нашата република, обръщайки й гръб, изрично насочено към сепаратизъм и дори към отцепване… не остава вече нищо от антирасизма, освен систематичната практика на отричане и преследване на непокорните. Да виждаш това, което виждаш, вече означава да се изложиш на обвинението в расизъм…“ Точно така, европейците и ние сред тях не трябва да виждаме истината. Не само тази за насочените към сепаратизъм и отцепване малцинства. У нас страстни соросоиди и гейпарадисти вече публикуваха черен списък на медии и журналисти, влезли в недопустимо противоречие с Ония ценности. Преди тях председателят на БСП Станишев се цунка с ердоганиста Лютви Местан насред столицата и сравни национализма с нацизма. В този дух и пасажът в доклада на правителството: „Предизвикателствата, породени от хибридните заплахи, продължиха да оказват влияние върху вътрешнополитическата обстановка в отделни държави не само в Европа, но и отвъд Атлантическия океан… „Безпокойство предизвикват опитите на чужди държави за формиране на обществено мнение чрез дезинформация, пропагандни кампании, медийна манипулация… за манипулиране на групи избиратели и за предизвикване на объркване сред населението и др.“ Звучи като преамбюл на законопроект за противодействие на попълзновенията на застрашаващи сигурността на държавата външни врагове. Или на Апел за борба за защита на народа от манипулиране и объркване, завършващ с „Родината е в опасност! Не е да не е било в милата ни родина. Антирасизмът заплашва да стане комунизма на ХХI век, твърди още Финкелкрот. Наред със силовото и пряко законите и морала налагане на антихуманни глобалистични правила.", "date": "2017.09.21", "title": " Русия е заплаха, защото НАТО я третира като враг\t\t\t"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b3%d0%bb%d0%be%d0%b1%d0%b8%d1%82%d0%b5-%d0%b7%d0%b0-%d0%bf%d1%80%d0%b5%d1%82%d0%be%d0%b2%d0%b0%d1%80%d0%b5%d0%bd%d0%b8-%d1%82%d0%b8%d1%80%d0%be%d0%b2%d0%b5/", "text": "По-високи глоби ще бъдат налагани на шофьори на камиони, които не спазват забраните, въведени със знаци, карат с неукрепен или прекомерен товар и създават опасност за движението. По-високи санкции ще има и ако се рушат пътните настилки. Това предвиждат промените в Закона за движение по пътищата. Те бяха приети вчера на първо четене в преходните и заключителни разпоредби на Закона за МВР. Сега глобата е 30 лв. за шофьор на товарен автомобил, който не спазва забранителен знак, а ако създава опасност за движението, е 150 лв. Тези санкции не са достатъчно ефективни, поради което се предлага глобата да се увеличи от 500 до 3000 лв., съобщи шефът на КАТ Бойко Рановски. Други поправки в Закона за МВР предвиждат граничните полицаи да могат да разследват престъпления и да издирват хора не само до 30 км от граничната бразда, но и в цялата страна. Полицаите ще могат вече да охраняват центровете на държавната агенция за бежанците, както и други стратегически обекти и сгради на институции със СОТ. Според зам.-вътрешния министър Красимир Ципов за МВР ще бъдат дадени допълнително 30 млн. лв. В тази сума са включени парите за награди и облекло. По думите му продължава и диалогът със синдикатите, така че е възможно заплатите на полицаите да бъдат увеличени с 15%, което се равнява на около 100 лв. при основна заплата от около 700 лв.", "date": "2017.09.21", "title": " Вдигат глобите за претоварени тирове\t\t\t"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd%d1%8a%d1%82-%d0%b3%d0%b5%d0%be%d1%80%d0%b3%d0%b8-%d0%b3%d0%b5%d1%80%d0%b3%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "– Това обаче са само предложения на ръководството. Нито едно от тези предложения не се е разглеждало по структурите, сред експертите на БСП. Това е тревожното. Казват, че така сме изпълнили обещанията си в кампанията. Нищо подобно. В момента даваме предложения, около които няма консенсус в парламента, не се и търси такъв чрез обсъждането им в обществото. Какво ни пречеше например при внасянето на промените в Закона за храните да направим широка дискусия със земеделците, с представителите на търговските вериги, със Съюза на потребителите, с хората, които пряко ще бъдат заинтересовани да се приеме тази поправка в защита на българското производство? – Според земеделците производството на български продукти в момента няма как да задоволи исканите от закона квоти… Значи първо трябва да помислим за държавна политика за увеличаване на производството… В Областния съвет на БСП Пловдив проведохме дискусия по законопроектите, които се внасят в момента. Становищата са разнопосочни. От „Това, което се внася се различава от това, което сме обещавали“ до това, че например предложените промени в Изборния кодекс работят против БСП. – Да, абсолютно съм съгласен, че ролята на опозицията, каквато е ролята на БСП в този парламент е да иска промяна, но това не става с внасянето на закони, които не са обсъдени в партията и които се отхвърлят автоматично. Казваме, че сме опозиция и говорим за опозиционност. Като лява партия трябва да защитаваме работещите, бедните и онеправданите… Кого защитихме? Кой от всички тези – лекари, учители, безработни, земеделци ни подкрепя и можем ли да ги поведем… Това е въпросът! – Миналия ден имаше протест пред Народното събрание – стотина човека…. Ние можем ли да организираме такъв, кой ще ни подкрепи, кой ще поведе протеста? Слушаме сега, че Марешки ще внася вот на недоверие, Синдикатите ни отнемат говоренето за бедността и социалните права, Сдружението на общините е гласът на местната власт. Тогава къде сме ние, къде е БСП? Имам чувството, че правим театрална политика. Политика за медиите, не за хората. – Какво антикорупционният закон? Предлагат ни го за гласуване в Национален съвет. Този закон, според ръководството е разглеждан по структурите и те са дали своите предложения. Да допуснем, че някъде ръководството го е представило, въпреки че не съм разбрал, в Национален съвет не представиха нито едно от мненията, от предложенията, направени от професионалните гилдии… И искат да се гласува. Ами не става така! Не може да се вземе решение за нещо толкова важно на ангро… На всичкото отгоре, ако направиш различно предложение, се смята едва ли не, че се бламира ръководството и партията. – По повод Доклада за състоянието на националната сигурност за 2016 година, в който се твърди, че Русия е една от основните външнополитически заплахи за България – България трябва да съдейства за отхвърляне на политиката на разделение и противопоставяне между ЕС и Русия, а не да участва задълбочаването й. Вече 10 години България е член на ЕС, а от 2004 на НАТО. Същевременно стотици години сме с Русия. Като членове на ЕС и НАТО трябва да заявяваме и защитаваме национални позиции и да провеждаме активна национална политика. Същевременно, България трябва да бъде мост между ЕС и Русия и да работи за отхвърляне на политиката на разделение и противопоставяне. Такава политика води до влошаване на добросъседските ни отношения и икономиката на страната. Не трябва да допуснем да бъдем въвлечени във военно противопоставяне между НАТО и Русия. БСП като партия, защитаваща националните интереси, трябва да отстоява българската история и култура, да съхранява славянските и православните корени на българската нация. Това е и нашата пряка връзка с Русия и руския народ. – Реалната заплаха за сигурността на България е бедността, демографската катастрофа и липсата на качествено и достъпно образование и здравеопазване – Заседанията на НС станаха пародия. Поинтересувайте се колко от членовете присъстват на тях. Стана практика да присъстват и Парламентарната група, и щатния състав, за да симулираме наличието на кворум пред камерите. Събирането на подписи по телефона няма да коментирам. Вероятно, това е и една от причините решенията на НС да не се изпращат на структурите, тъй като трябва да се опише с колко гласа са взети. – Последните два примера са решението за изменение на Изборния кодекс, прието с 56 гласа от 90 в НС, нещо, което самата Нинова каза в сутрешния блок на Нова. Първо, 90 човека от 186 е липса на кворум. Второ, това решение е взето с 56 „За“, няма и една трета от членовете на НС на БСП. Няма да коментирам, че проектът не бе обсъден в партията. И решението за Антикорупционния закон, въпреки че бе писано, че е приет от Национален съвет, всъщност бе прието да бъде отново обсъждан в съветите на БСП, без коментар съм за кворума…. – БСП е партия от много лидери. Не е обаче лидерска партия, а в това се опитва да я превърне Корнелия Нинова. Няма как иначе да се разчете това, което социалистите по места усещат – единоначалието, вземането на решения без допитване до структурите. Преди да бъде избрана, тя обяви, че за всички решения ще се допитва, а изведнъж какво се случва… „Аз предложих и ние решихме“, това е обяснението за всяко решение. Научаваме какви решения ще вземе Националния съвет два дни по-рано по медиите. Изпълнителното бюро винаги е бил „мозъчния тръст“ на БСП. В него трябва да са хора с визия, с организационен опит и с политическа култура. Сега се сърдят, че говоря, че са младоци. Ами попитайте дори партийните членове знаят ли имената на членовете на бюрото? Не съм против младите на ръководни постове, но съм последователен в това, че те трябва да изминат пътя от най-ниското стъпало на партията до горе. Така направихме в общините и районите в област Пловдив. Не трябва да бъдат спускани отнякъде с презумпцията, че ще бъдат послушни и ще гласуват всяко предложение на председателката. – Не само Георги Гергов е част от разговора „бизнес и политика“. Директно или не, скоро ще се зададат въпросите с кого се е срещала Нинова. Бизнесмени, политици, посланици на чужди държави, кой определи кои са добрите и кои лошите? Кой й е делегирал това право? Дала ли е отговор какво е постигнато и договорено на тези срещи? Заложник на чии интереси тя постави БСП? Георги Гергов винаги е бил от страната на бизнеса. Къде е била Корнелия Нинова по време на приватизацията на държавни капитали? Проблемът не е Георги Гергов или други бизнесмени в БСП, който си плащат данъците и целият им бизнес е на показ. Проблем са тези лица, които превърнаха партията и политиката в бизнес. И именно това е паралелната държава. – Преди време възникна въпросът за битката срещу милионерите в БСП. Тогава попитах за кои милионери в БСП става дума? За тези, които мишкуват и крият притежаваното от тях или за онези, които открито застават зад всичко, което са свършили и начините по които това е ставало. За тези, които не крият откъде са им доходите и плащат данъци, кредити и лихви. Ще кажа само, че както и при десните, така и при левите правителства участието на бизнеса се свеждаше до плащането на предизборните сметки. И тук стигаме до това, че бизнесът е натикан в ъгъла, а някои политически лица станаха милионери. Трудно се доказва състояние, произтекло извън нормите на законосъобразната икономическа дейност. – Бъдещето на БСП зависи от дебата и решенията за спечелване доверието на обществото. Хората обаче искат истината. Половинчатите неистини само задълбочават онзи Гранд Каньон, за който алармирах преди години. И той, повярвайте ми не е изчезнал. Защото, когато наблегнеш на Гьобелсовата пропаганда, значи бягаш от реалните проблеми. Да, със сигурност трябва да се продължи напред с реални реформи в БСП. Но тези реформи трябва да са осмислени, не на ангро. Реформи, които да не отглеждат послушковци, а да реализират победи. Затова обаче трябва да търсиш баланса в политиката. И да имаш отговора на въпроса: Как и с кого да победиш? Кафето отдавна е изпито. Домакинът пита искам ли второ. Отказах. Стори ми се, че ще стане твърде горчиво за „Позитано“.   Георги Гергов е роден на 12 декември 1956 г. Завършил е Ветеринарномедицинския техникум в Стара Загора и агроинженерство в Пловдив. Почетен консул на Руската федерация в Пловдив. Президент на Централноевропейския панаирен алианс (CEFA). Доктор хонорис кауза на Аграрния университет. Предприемач. Член на НС на БСП, председател на Областния съвет на БСП – Пловдив. Семеен с двама синове.", "date": "2017.09.21", "title": " Бизнесменът Георги Гергов пред „Труд“: БСП сякаш прави политика за медиите, не за хората\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%ba%d0%b0%d0%b7%d0%b2%d0%b0-%d0%b1%d1%8a%d0%b4%d0%b8-%d0%b0%d0%ba%d1%82%d0%b8%d0%b2%d0%b5/", "text": "  „  ", "date": "2017.09.21", "title": " Община Благоевград казва „Бъди активен“ в Европейска седмица на спорта"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d1%81%d0%ba%d0%b0-%d0%b4/", "text": "България иска да ремонтира 15 изтребителя МиГ-29 в „Авионамс“, след като работна група на РСК-МиГ направи в рамките на месец обследване на техническото състояние на самолетите и на техническата база за това дали е възможен ремонтът. Това разясни военният министър Красимир Каракачанов в кулоарите на Народното събрание, където дойде заедно с шефа на отбраната ген. Боцев за приемането на доклада за отбраната за 2016 г., информира   По думите на Каракачанов до средата на ноември е възможно да получим оферта с предварителна цена на евентуалния ремонт, за да се върви към подписване на договор. „Топката е в МО и както винаги, МО ще я отиграе по най-добрия начин – това бе пък отговорът на министъра на отбраната за доклада на временната комисия за изтребителите, която реши да натовари с отговорността МО, като върна процедурата по покупката в начална фаза. „За мен е важно процедурата да е прозрачна, да няма никакви съмнения, тъй като става въпрос за милиард и половина за 8 самолета и още толкова за още 8 самолета“, добави той. „Ако процедурата започне отначало, с нова заявка, и ако парламентът не сложи някакви ограничения, може да се разшири периметърът на разговорите“, коментира Каракачанов, като обясни, че вариантите са два – или започват преговори с тримата участници досега, или се разширява периметърът на кандидатстващите фирми и извън ЕС и НАТО, например, за оферта от Израел. Каракачанов призна още, че преди да са направени разчетите на бюджета не може да назове минимум проценти за увеличение на заплатите в армията за новия бюджет, за което загатна премиерът, но изрази доволство, че по въпроса се работи. „На мен ми се иска много, ама все пак едно да искаш, друго е да можеш, трето и четвърто е да го направиш“, цитира Каракачанов думите на Николай Хайтов. По повод оплакването на Валери Симеонов, че не си говори с ГЕРБ и премиера от два месеца, Каракачанов показа изненада и обяви, че той лично няма нарушена комуникация с министър-председателя. „Аз си говоря с премиера, въпреки че се намирам в друга сграда. Нямам проблеми да си говоря с премиера. Мисля, че неговата комуникация би следвало да е доста по-лесна, защото са все пак на 5 метра един от друг“, подкачи Симеонов коалиционният му партньор. Каракачанов обаче спря дотук и заключи, че не обича да коментира през медиите вътрешнокоалиционни въпроси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.21", "title": " Красимир Каракачанов: България иска да ремонтира 15 изтребителя МиГ-29 в „Авионамс“"}
{"url": "https://trud.bg/%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d1%83%d1%87%d0%b5%d0%b1%d0%bd%d0%b8-%d0%b8-%d0%b4%d0%b5%d1%82%d1%81%d0%ba%d0%b8-%d0%b7%d0%b0%d0%b2%d0%b5%d0%b4%d0%b5%d0%bd%d0%b8%d1%8f-%d0%b2/", "text": "Безвъзмездно финансово подпомагане за близо 16 милиона лева предстои да получи Община Пловдив по проект „Образователна инфраструктура” – изграждане и обновяване на училища, детски градини и ясли в града по ос 1 „Устойчиво и интегрирано градско развитие“ на Оперативна програма „Региони в растеж” 2014-2020 година. Това  съобщи градоначалникът  на града под тепетата Иван Тотев. Средствата са предназначени за изграждане на нова детска градина на улица „Богомил”, на която самият кмет живее, както и основен ремонт и реконструкция, внедряване на мерки за енергийна ефективност, облагородяване на дворни пространства, изграждане на спортни площадки и съоръжения в Средно училище „Любен Каравелов” , детска градина „Снежанка”, детска ясла „Детски смях” и детска градина „Перуника”. По приоритетна ос 3 „Регионална образователна инфраструктура“ Община Пловдив изпълнява проект „Модернизация на инфраструктурата и подобряване качеството на образователната среда в Професионалната гимназия по хранителна техника и технологии ( ПГХТТ) за 1 399 985,87 лева. По тази ос проекти имат Аграрният университет и Университетът по хранителни технологии.   „Радостно за Пловдив е реализирането на тези проекти, които създават по-добри условия за учене. Освен това те допринасят за засилване на научната дейност в университетите, а в ПГХТТ се закупува и ново оборудване. „Една от целите ни е да направим професионалните гимназии привлекателни за децата”, заяви кметът инж. Иван Тотев.", "date": "2017.09.21", "title": " Обновяват учебни и детски заведения в Пловдив с 16 млн. лева по ОП „Региони в растеж”"}
{"url": "https://trud.bg/%d0%bd%d0%b0%d0%b9-%d0%bc%d0%bb%d0%b0%d0%b4%d0%b0%d1%82%d0%b0-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b0-%d0%b4%d0%b5%d0%bf%d1%83%d1%82%d0%b0%d1%82%d0%ba%d0%b0-%d0%b0%d0%ba%d0%be/", "text": "„Ако спомените от Антифашисткото въстание от 1923 година избледнеят, поемата „Септември” на Гео Милев ще ни ги припомня”. Това заяви днес по време на митинг-поклонение в парк „Акациева горичка” в Пловдив младежкият лидер от „БСП за България” Теодора Халачева, която е най-младият депутат в 44-ото Народно събрание. „Този крупен интелектуалец написа тогава: „Над родната страна премина ураган, какъвто не помним нито ний, нито бащите ни. Та потрепераха и най-дълбоките дебри на Балкана, и най-глухите долове на нашите планини. Писъци на мъже и ридания на майки удариха в небесния купол. Зимните ниви почерняха от траурни чембери…”, цитира стиховете на Гео Милев Халачева. „Датата 23 септември 1923 година има безспорно историческо значение както в европейски, така и световен мащаб. Наш дълг е да припомняме  варварствата, на които е бил подложен българският народ от шпиц командите на Александър Цанков и цар Борис Трети. Кървавите дни на въстанието разкриха пред Европа и света зловещия образ на фашизма”, каза още в словото си по време на митинга поклонение по повод 94 години от първото в света Антифашистко въстание младата пловдивчанка, която заедно с още десетки свои съмишленици и съпартийци положиха цветя на паметника в Акациева горичка, лобно място за братята Чапликови, за Георги Патърчанов и други антифашисти.", "date": "2017.09.21", "title": " Най-младата пловдивска депутатка: Ако спомените от 1923 г.  избледнеят, поемата „Септември” на Гео Милев ще ни ги припомня"}
{"url": "https://trud.bg/%d1%80%d1%8a%d1%81%d1%82-%d0%b2-%d0%b1%d1%80%d0%be%d1%8f-%d0%bd%d0%b0-%d0%bf%d1%8a%d1%80%d0%b2%d0%be%d0%ba%d1%83%d1%80%d1%81%d0%bd%d0%b8%d1%86%d0%b8%d1%82%d0%b5-%d0%be%d1%82%d1%87%d0%b8%d1%82%d0%b0/", "text": "Ръст в броя на първокурсниците отчитат в Техническия университет в Пловдив в навечерието на новата академична година, която официално ще бъде открита на 25 септември (понеделник). Над 400 бъдещи инженери от 31-ви випуск на филиала на Техническия университет – София в града под тепетата ще прекрачат прага на висшето учебно заведение. Те ще бъдат обучавани по 12 специалности, като при най-предпочитаната от тях – „Компютърни системи и технологии“, конкуренцията по време на кандидат-студентската компания беше над петима кандидати за едно студентско място. „За другите специалности конкуренцията беше по-ниска, но като цяло имаме много добро изпълнение на държавната поръчка за прием през академичната 2017/2018 и повече записани студенти в сравнение с предходната“, коментира професор Въльо Николов, директор на Техническия университет – филиал Пловдив. Сред новоприетите студенти има и чужденци, повечето от които са от Гърция. Доскоро предпочитаната специалност от чужденците бе„Индустриално инженерство“, защото в нея лекциите и упражненията се водят само на английски език. Чуждестранните студенти от новия випуск, които са избрали други специалности, вече са изучили български език. Това лято в ТУ-Пловдив особено отчетлива бе тенденцията към мотивирано кандидатстване в една, най-много две или три сродни специалности. Няма го „традиционното“ преди години изброяване на всички специалности, пък … където ме приемат. Анализът на университетското ръководство показва, че новите студенти са наясно с професионалната си ориентация още от първи курс. Много често те продължават в специалност, която са учили преди това в професионални и математически гимназии. „Студентите ни са наясно с това какво искат да работят и държат да се подготвят именно в тази насока. Продължава кандидатстването по магистърските програми на Техническия университет – София, филиал Пловдив. Анализът показва, че расте броят на кандидатите, завършили в други университети и дори неинженерни специалности. Те считат, че така ще имат по-добри възможности за работа и реализация като специалисти. Основната част от първокурсниците са от Пловдивския регион, както и от съседните области в Южен централен регион”, допълва проф. Въльо Николов. Той допълни, че за трета поредна година бъдещите инженери в ТУ-Пловдив ще следят лекции на живо на световни учени от САЩ. През новата учебна година български и американски студенти едновременно чрез видеоконферентна връзка ще правят съвместни лабораторни упражнения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.21", "title": " Ръст в броя на първокурсниците отчитат в Техническия университет в Пловдив"}
{"url": "https://trud.bg/%d0%bc%d0%b0%d0%bb%d0%be%d0%bb%d0%b5%d1%82%d0%bd%d0%b8-%d0%bf%d1%83%d1%88%d0%b0%d1%82-%d0%bd%d0%b0%d1%80%d0%b3%d0%b5%d0%bb%d0%b5%d1%82%d0%b0-%d0%b2-%d0%b7%d0%b0%d0%b2%d0%b5%d0%b4%d0%b5%d0%bd%d0%b8/", "text": "Малолетни  масово пушат наргиле,  дори в учебно време. Това установи проверка на екип на  със скрита камера. Много от наргиле баровете се намират до училища в София. Това се случва на фона на готвените промени в три закона – за здравето, за тютюна и за данъците и акцизите, с които да се забрани употребата на наргилета от лица под 18-годишна възраст. В момента употребата на наргилета не е регламентирана в българското законодателство, за разлика от държави като Полша, Хърватия, Кипър и Румъния. Оказва се, че да има наргиле на метри от оградите на учебните заведения в центъра на София е често срещана гледка. Според психолога Евелина Лафчийска пушенето на наргиле е мода като всяка друга, която след време ще отмине. Тя, обаче смята, че готвените промени в няколко закона, които да забранят употребата му сред деца, няма да е достатъчна, за да спре интересът към него. Причината – макар и забранени за деца, наргиле баровете ще си останат там, където са сега – затова предлага: „Така както преди време имаше дискусия за магазините за алкохол и цигари, които се намираха в близост до училищата, така не би следвало наргилетата и баровете да се намират в близост до тях, защото така не само в голямото, но и в малкото междучасие учениците имат стимул да бъдат в баровете, а не в училище. Така че е хубаво да бъдат на по-голямо разстояние.“  А иначе институциите са категорични – употребата на наргиле от деца трябва да бъде забранена с аргумента, че вредите от него са огромни. От здравното министерство заявиха, че до края на този месец работната група, която подготвя промените, ще бъде готова с конкретните мерки за регулацията и контрола. Какво обаче ще включват те и дали подобно на магазините за алкохол и цигари и наргиле баровете ще трябва да се намират на поне 200 метра от учебните заведения, засега от здравното министерство отказват да коментират.", "date": "2017.09.21", "title": " Малолетни пушат наргелета в заведения около училища"}
{"url": "https://trud.bg/%d1%86%d0%b8%d1%80%d0%ba%d1%83%d0%bb%d1%8f%d1%80-%d0%bf%d0%b0%d0%b4%d0%bd%d0%b0-%d0%b8-%d1%81%d1%80%d1%8f%d0%b7%d0%b0-%d1%80%d0%b0%d0%b1%d0%be%d1%82%d0%bd%d0%b8%d0%ba-%d0%b2-%d0%b1%d0%b5%d1%80%d0%ba/", "text": "Металорежеща машина падна по време на работа и рани тежко мъж във фирма в  Берковица. Пострадалият е в болница с опасност за живота, съобщиха от полицията.  Трудовата злополука е станала в сряда към  14,30 часа  в производствена база на предприятие в Берковица. При  рязане с метален циркуляр на ПВЦ профили,  машината внезапно паднала и затиснала 62-годишния Ангел Г. от предбалканския град. Циркулярът срязал дълбоко бедрото на левия крак на мъжа. На място пристигнал екип на Спешна медицинска помощ, който оказал първа помощ на пострадалия. Работникът е настанен за лечение в областната болница в Монтана, където по първоначална информация  е опериран по спешност и е с опасност за живота. Инспекция по труда в Монтана е започнала проверка на случая. На място е извършен оглед и от група на Районното управление на полицията. Образувано е досъдебно производство. ", "date": "2017.09.21", "title": " Циркуляр падна и сряза работник в Берковица"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b1%d0%b0%d0%bd%d0%b4%d0%b0-%d1%85%d0%bb%d0%b0%d0%bf%d0%b0%d1%86%d0%b8-%d0%be%d0%b1%d0%b8%d1%80%d0%b0%d0%bb%d0%b8-%d0%ba%d1%8a%d1%89%d0%b8-%d0%b2/", "text": "Полицията във Вършец разкри група от четири момчета на възраст от 15 до17 години, които влизали и задигали ценни вещи от къщи в курортния град. Бандата тинейджъри бе спипана, след като 84-годишна жителка на София подала сигнал, че някой е влязъл през незатворен прозорец в къщата й във Вършец и отнесъл 5 гоблена и маслена картина на обща стойност 2000 лева. Криминалистите започнали разследване и установили, че ударът е дало на четирима приятели – 17 годишния Д. В., 15 годишния Д. П.и 16 годишния Д. В. от Вършец и 15 годишния А. А.от Банкя.  В хода на разпитите  станало ясно, че момчета са извършили поне още две кражби  през недобре затворени прозорци в балканския курорт.  В дните между 1 и 19 септември те проникнали в къща  на 63-годишен софиянец, откъдето отнесли комплект ръчни инструменти. А през нощта на 19 срещу 29 септември  от дома на 26-годишен местен жител прибрали  2 преносими компютри „Аcer“, компютърна мишка, слушалки, чанта за лаптоп и зарядно устройство за лаптоп на обща стойност около 1 000 лв. По-голяма част от откраднатите вещи са били предадени от извършителите на полицията.  Криминалистите продължават работа по случая. Не е изключено бандата невръстни апаши да е извършила и други набези, смятат осведомени.", "date": "2017.09.21", "title": " Заловиха банда хлапаци, обирали къщи във Вършец"}
