{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%bb%d0%b8%d1%80%d0%b0-%d0%bf%d0%be%d1%81%d0%ba%d1%8a%d0%bf%d0%bd%d0%b0-%d1%81%d0%bb%d0%b5%d0%b4-%d0%bd%d0%be%d0%b2%d0%b8%d0%bd%d0%b0%d1%82%d0%b0/", "text": "Новината за доведе до поскъпване на турската лира спрямо долара и еврото към близо двумесечни върхове и до нарастване на цените на турските облигации, деноминирани в долари. Турският съд постанови присъда от три години затвор за американския пастор Андрю Брънсън, които обаче той вече е излежал, предаде „Ройтерс“. Решението на съда означава, че Брънсън ще бъде освободен от домашен арест, забраната му за напускане на страната ще бъде вдигната и той може да се завърне в Съединените щати. Задържането на пастора влоши отношенията между САЩ и Турция, като Вашингтон наложи санкции спрямо турски министри и заплаши, че ще наложи още, ако Брънсън не бъде освободен. Администрацията на Доналд Тръмп също така удвои митата върху вноса на стоманата и алуминия от Турция. Инвеститорите се надяват, че освобождаването на Брънсън може да представлява начало на затопляне на отношенията между Вашингтон и Анкара, което пък да допринесе за отслабване на валутната криза в Турция и за ограничаване растежа на инфлацията. След новината за решението на турския съд, щатският долар се понижи до 5,8195 турски лири, а еврото до 6,7412 лири, като това са най-ниските нива на двете водещи световни валути от 17-и август насам. Последва обаче техен бърз отскок съответно към 5,9718 и към 6,8988 лири, тъй като инвеститорите сякаш действаха на принципа: „Купувай (турски лири) при слухове (за освобождаването на Брънсън), продавайки при факти“. Трябва да се има предвид, че през последните дни имаше спекулации за подобен изход на наблюдаваното с голям интерес дело в Турция и въз основа на тях турската лира поскъпваше предпазливо от края на миналата седмица насам.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " Турската лира поскъпна след новината за освобождаването на американския пастор Андрю Брънсън"}
{"url": "https://trud.bg/%d1%81%d0%bf%d0%b0%d1%81%d0%b5%d0%bd%d0%be%d1%82%d0%be-%d0%b7%d0%bb%d0%b0%d1%82%d0%bd%d0%be-%d1%81%d1%8a%d0%ba%d1%80%d0%be%d0%b2%d0%b8%d1%89%d0%b5-%d0%b5-%d0%b0%d0%b2%d1%82%d0%b5%d0%bd%d1%82%d0%b8/", "text": "Задържаните остават в ареста Няма основание за съмнения в автентичността на спасеното златно съкровище. Експерти са категорични, че античните предмети са културно-историческа ценност, а не фалшификат. Това заяви зам.-директорът на Националния археологически институт към БАН доц. д-р Христо Попов. Повод за коментарите станаха твърденията на четиримата обвинени за сделката със златото пред специализирания съд, които се оправдават, че спасеното съкровище е фалшиво. Късно в четвъртък магистратите оставиха в ареста Димитър Андинов, Петър Влаев, Антон Ивов и агента от ДАНС Недко Добчев. “Венецът е имитация на тракийско изделие, а гривните и торквата са в персийски стил. Изработени са от злато и сребро. Направени са така, че да изглеждат стари и антични”, твърди Петър Влаев. Твърдението беше подкрепено и от защитата, според която в намерените предмети имало кадмий, а това според адвокатите, било доказателство, че ценностите не са автентични. Предстои да бъдат изготвени експертизи в Националния археологически институт към БАН, които с категоричност да установят автентичността на съкровището. След това накитите вероятно ще бъдат изпратени и за анализ и потвърджение в международна лаборатория. Христо Попов обясни, че може да има много хипотези за произхода на съкровището. Специалистът обаче е категоричен, че този, който го е носил, е имал висок статут. Тепърва разследващите ще правят опит да установят кога и къде е била изровена находката и дали има още ценни предмети, които групата притежава незаконно.  Четиримата задържани са обвинени за участие в група за държане, отчуждаване и трафик на културни ценности, след като бяха заловени при опит да продадат незаконно тракийски златен венец за 2 млн. евро. Две гривни и торква са били предадени доброволно. Решението на спецсъда четиримата да останат в ареста не е окончателно и може да бъде обжалвано.", "date": "2018.10.12", "title": " Спасеното златно съкровище е автентично\t\t\t"}
{"url": "https://trud.bg/%d0%ba%d0%bd%d0%b8%d0%b3%d0%b8-%d0%b7%d0%b0-%d0%ba%d0%b8%d1%82%d0%b0%d0%b9-%d0%bd%d0%b0%d0%bf%d0%b8%d1%81%d0%b0%d1%85%d0%b0-%d0%b1%d0%b8%d0%b2%d1%88-%d1%80%d0%b5%d0%ba%d1%82%d0%be%d1%80-%d0%bd%d0%b0/", "text": "Книги за Китай написаха и издадоха бившият ректор на Великотърновския университет и художник проф. Пламен Легкоступ и доц.д-р Искра Мандова, която е преподавател по китайски език, изследовател на средновековната китайска култура и директор на Института „Конфуций“ в болярския град. „Едната книга е изследването на доц. Искра Мандова „Културата на китайската династия Тан/ 618-907/. Непознатата екзотика“- втора част. Творбата представя по увлекателен и аналитичен начин периода на управление на династията Тан, в който разцъфтяват изкуствата, архитектурата, литературата и се създават първите връзки между Китай и Византийската империя. От нея могат да се научат много любопитни факти. Книгата е богато онагледена с 80 илюстрации“, изтъкна Нейко Генчев. Авторката пък обясни, че в книгата е обърнала специално внимание на града -оазис Дунхуан, пресечна точка на пътя на коприната. „Това е пещерен комплекс с най-много стенописи в света, в който се съхраняват над 5000 ръкописа под формата на свитъци, като един от тях е така наречената диамантена сутра – първият превод на будистка литература в Китай“, сподели доц. Мандова. Второто издание „Пътят. Драконът. Художникът“ е дело на проф. Пламен Легкоступ. В книгата си той разказва за Китай от първо лице. „Известният художник, учен и общественик, описва своите 850 дни, в които е живял в Китай. Неговата  книга няма жанрово определение, но е любопитно съчетание между пътепис, роман, монография на терен, мемоаристика и репортаж. На страниците и са описани интересни хора, събития, характерни празници на Китай, забележителности от различни градове на голямата страна. Творбата показва съвремието на Китай и развитието на държавата през очите на чужденеца в последните осем години“, обясни Нейко Генчев. Книгата има и цветно приложение, в което са представени, както 238 авторски фотографии, така и картини на художника, вдъхновени от китайските градове Ухан, Сиан и Пекин. Сред най-впечатляващите са Дракон изобразен във формата на кораб, както и 3-метрово платно озаглавено озаглавено „Мост между цивилизациите“. „За първи път говоря като писател. Най-дългото ми пребиваване в Китай беше в продължение на 17 месеца. Впечатлен съм от хората там, от техният оптимизъм и неизменна усмивка, култура, възпитание, уважение. Акцент в наблюденията ми са отношенията между държавата и обществото, в контекста на богатата история и култура на Поднебесната империя“, подчерта проф. Легкоступ. Книгите ще бъдат представени в рамките на двудневната международна научна конференция „Дипломатически, икономически и културни отношения между Китай и страните от Централна и Източна Европа“, която бе открита във ВТУ. На форума проф. Легкоступ ще открие и своя фотоизложба „Китай през фокуса на телефона на проф. Легкоступ“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Книги за Китай написаха бивш ректор на ВТУ и преподавателка по китайски език"}
{"url": "https://trud.bg/%d1%80%d0%b0%d0%b4%d0%be%d1%81%d0%b2%d0%b5%d1%82-%d1%80%d0%b0%d0%b4%d0%b5%d0%b2-%d0%bd%d0%b0%d1%88%d0%b0%d1%82%d0%b0-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0-%d0%b5-%d0%b8%d0%ba%d0%be/", "text": "Може да се прави бизнес в България, средата работи, ние сме една отворена икономика с всевъзможни инвеститори – и български, и чуждестранни, това заяви пред  Радосвет Радев, председател на Българска стопанска камара (БСК). Той обясни, че в сферата на трудовата заетост продължава на дневен ред да е проблемът с липсата на достатъчно работници. „От 120 000 до 150 000 са незаетите работни позиции – хора няма навсякъде, от сферата на информационните технологии, до овчари и пъдари. Няма място, където можем да кажем, че прелива от работници“, заяви Радев. По думите му, нашата икономика е икономика на миналото – с изключително ниска добавена стойност, с евтина работна ръка. „Новите технологии бавно и полека ще започнат да създават новата икономика в България – това трябва да го направи бизнесът, не държавата“, каза още председателят на БСК. Той заяви, че има интересно явление относно инвестиционния климат – за първи път инвестициите на българските предприемачи в странство стават по големи отколкото на чужди предприемачи в България. Явно бизнес средата у нас е заменена с друга – по-толерантна, по-грижовна от нашата, допълни Радев. Регулациите не могат да създадат бизнес, но могат да променят скоростта, с която той се развива, каза още Радосвет Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " Радосвет Радев: Нашата икономика е икономика на миналото – с изключително ниска добавена стойност, с евтина работна ръка"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d1%81%d0%bf%d0%b5%d1%88%d0%b5%d0%bd-%d1%80%d0%b5%d0%bc/", "text": "По разпореждане на кмета на Благоевград д-р Атанас Камбитов експертна комисия извърши спешен оглед, по време на който бяха набелязани детските площадки, които се нуждаят от ремонт в Благоевград. Към този момент са отремонтирани над 10 площадки. Възстановяват се врати, огради и детайли по съоръженията за игра. Част от ремонтните дейности се налагат заради амортизация, но повечето неизправности са вследствие на вандалски прояви. По време на управлението на д-р Атанас Камбитов са изградени 15 нови детски площадки. Състоянието на съоръженията се следи непрекъснато, като се вземат навременни мерки там, където е необходимо. От 15 октомври стартира инициативата по идея на д-р Камбитов – „ТИ ПРЕДЛОЖИ! КМЕТЕ, НАПРАВИ!“. В рамките на инициативата ще се събират идеи на граждани за изграждане на общественозначими обекти в Благоевград. Своите предложения може да подавате на e-mail: ti.predlozhi.kmete.napravi@gmail.com. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Кметът Камбитов разпореди спешен ремонт на детски площадки в Благоевград"}
{"url": "https://trud.bg/%d0%bf%d1%80%d0%b0%d0%b2%d0%be%d1%81%d1%8a%d0%b4%d0%bd%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%b5-%d0%bf%d0%be%d0%bb%d1%83%d1%87%d0%b8%d0%bb/", "text": "Днес следобед в Министерството на правосъдието е получено официалното съгласие на немската прокуратура за предаване на обявения за международно издирване български гражданин Северин Красимиров. Това съобщават от Министерството на правосъдието. Съгласно полученото съобщение, за това е информирана и Прокуратурата на Република България. Към настоящия момент, с активните действия на компетентните органи на двете държави, тече процедура по организиране на фактическото предаване и конвоиране от българските власти на лицето, което се очаква да се случи най-рано следващата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.12", "title": " Правосъдното министерство е получило официално съгласие за предаването на Северин Красимиров\t\t\t"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b4%d0%b8%d0%b0%d0%bb%d0%be%d0%b3%d0%b0-%d0%bc%d0%b5%d0%b6%d0%b4/", "text": "Френският президент Еманюел Макрон подкрепя диалога между Косово и Сърбия и възможността за поправка на двустранната граница. Това заяви президентът на Косово Хашим Тачи след разговор с Макрон в Армения, където се провежда среща на франкофонските нации. Пред обществената телевизия на Албания Тачи уточни, че под „поправка на границата“ разбира присъединяване към Косово на намиращите се в Югоизточна Сърбия общини Прешево, Медведжа и Буяновац, в които има значително албанско население. Пред телевизия France 24 косовският президент добави, че се надява да постигне споразумение със Сърбия до пролетта на идната година. От Париж засега нито потвърждават, нито „поправят“ твърдението на Тачи, че има френска подкрепа за прекрояване на границите. Отговор дойде от Белград, където премиерът на Сърбия Ана Бърнабич „помоли“ Хашим Тачи да спре приказките за Прешево, Буяновац и Медведжа, „защото те нямат нищо общо с реалния живот“, и да не посяга „повече“ към територията на Централна Сърбия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Еманюел Макрон подкрепя диалога между Косово и Сърбия, заяви Хашим Тачи"}
{"url": "https://trud.bg/%d1%81%d0%b5%d0%b2%d0%b5%d1%80%d0%b8%d0%bd-%d0%be%d1%82%d1%80%d0%b8%d1%87%d0%b0%d0%bb-%d0%b7%d0%b0-%d0%b3%d0%b0%d0%b2%d1%80%d0%b8-%d1%81-%d0%b2%d0%b8%d0%ba%d1%82%d0%be%d1%80%d0%b8%d1%8f/", "text": "Твърдял, че не искал да я убива Съдът в немския град Целе разреши екстрадицията на Северин Красимиров, задържан за убийството на Виктория Маринова от Русе. 21-годишният българин е обвиняем за убийството и изнасилването на административната директорка на русенската телевизия ТВН. Трупът й бе открит в събота на крайбрежната алея на Дунав. Ден след престъплението Северин избягал от България и се опитал да се скрие при майка си в Германия, където бе задържан. По време на изслушването пред съда, Северин признал, че се спречкал с жертвата, която не познавал. Под влияние на алкохол и наркотици я ударил с юмрук в лицето и я повалил, става ясно от показанията му, разпространени от германските власти. Обяснил, че не е искал да я убива и отрича да я е изнасилил и ограбил. Българинът е дал съгласие да бъде върнат по-бързо у нас. До екстрадицията му, която ще се изпълни до 10 дни, той ще е в ареста. Ден преди решението на съда, майката на Северин Надежда, разказа, че синът й е признал пред нея за убийството. “Каза ми: “Майко, убих човек. Дойдох да ви видя, че ще се предавам.” “Всички условия за екстрадиране са изпълнени. Германските власти са получили потвърждение от България, че условията в затворите у вас отговарят на европейските стандарти”, каза говорителят на прокуратурата в Целе Бернд Колкмайер. Връщането на Северин може да стане още този уикенд, когато има полет от Хамбург до София. Междувременно в Русе Виктория Маринова бе погребана. Да си вземат с нея последно сбогом, пред катедралния храм “Света Троица” се събраха стотици близки, приятели и жители на града. Сред тях бе и кметът на Русе Пламен Стоилов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.12", "title": " Северин отричал за гаври с Виктория\t\t\t"}
{"url": "https://trud.bg/%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b0%d1%82%d0%b0-%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b0-%d1%81%d1%82%d0%b0%d0%bd%d1%86%d0%b8%d1%8f-%d0%bc/", "text": "Международната космическа станция (МКС) може да остане без екипаж – предвиден е режим на консервация, но специалистите ще се постараят това да бъде избягнато, заяви на пресконференция изпълнителният директор на Роскосмос по пилотираните програми Сергей Крикальов, цитиран от ТАСС. Руската космическа агенция ще ускори подготовката за следващия полет към Международната космическа станция (МКС). Пускът вероятно ще бъде в средата на следващия месец. Работата по подготовката ще се ускори, за да бъде сменен сегашния екипаж на станцията. В Байконур има готов кораб за нов полет, който по план трябваше да излети на 20 декември. Екипажът вероятно ще бъде същият, който вчера извърши аварийното катапултиране. Космонавтът на Роскосмос Алексей Овчинин и астронавтът на НАСА Ник Хейг не можаха да достигнат до Международната космическа станция поради авария на на ракетата-носител „Союз-ФГ” в четвъртък. Алексей Овчинин и Ник Хейг са в отлично здраве и състояние на духа, но по регламент трябва да останат две денонощия под лекарско наблюдение. Непосредствената причина за аварията на ракетата-носител „Союз-ФГ” е бил сблъсъкът на елементите при отделянето на първата и втората степен на носителя, съобщи Сергей Крикальов, изпълнителен директор на Роскосмос по пилотираните програми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Международната космическа станция може да остане без екипаж"}
{"url": "https://trud.bg/%d0%b0%d0%bf%d0%b8-%d1%81%d1%82%d0%b0%d1%80%d1%82%d0%b8%d1%80%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8%d1%82%d0%b5-%d0%bf%d0%be%d1%80%d1%8a%d1%87%d0%ba%d0%b8-%d0%b7%d0%b0/", "text": "Агенция „Пътна инфраструктура“ стартира обществените поръчки за избор на изпълнител при изграждането на 33 км от път I-1 между Мездра и Ботевград. Проектът ще се финансира със средства от републиканския бюджет. Индикативната му стойност е близо 302 млн. лв. без ДДС. За първи път при изпълнението на тези обществени поръчки ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Това съобщават от АПИ. Строителството на направлението Видин – Ботевград ще започне от една от най-сложните отсечки Мездра – Ботевград. Участъкът е разделен в два лота, за да може на обекта да се работи едновременно и да завърши в кратък срок. Пътят ще бъде с две платна с по две ленти за движение в посока с габарит 20 м. Трасето ще следва съществуващия път като се развива по нов терен в участъците, обхождайки селата Люти дол, Типченица, Новачене и Скравена. Ще бъдат изградени и ремонтирани редица съоръжения – над ж. п. линията Мездра – София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, прощадки за отдих и т. н. На обхода на с. Люти дол ще бъдат построени два тунела, с дължини съответно 490 м и 340 м. Индикативната стойност на поръчката за актуализация на техническия проект и строителство на лот 1 – път I-1 от км 174+800 до км 194+122, е 123 000 000 лв. без ДДС, но тя не е пределна. Срокът на изпълнение е 1096 дни, от които 180 дни за проектиране и 916 дни за строителство. Кандидатите могат да подават офертите си до 17,30 ч. на 3 декември 2018 г. За участъка от лот 2 – път I-1 от км 161+367 до км 174+800, индикативната стойност е 178 800 000 лв. без ДДС и не е пределна. Срокът на изпълнение е 1096 дни, от които 180 дни за проектиране и 916 дни за строителство. Офертите се приемат до 17,30 ч. на 10 декември 2018 г. Направлението Видин – Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус”, „Тракия” и „Струма”. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " АПИ стартира обществените поръчки за избор на изпълнител на пътя Мездра – Ботевград"}
{"url": "https://trud.bg/100-%d0%ba%d0%b5%d0%b1%d0%b0%d0%bf%d1%87%d0%b5%d1%82%d0%b0-%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d1%81%d0%b8%d1%82%d0%b8-%d0%b4%d0%b5%d1%87%d0%b8%d1%86%d0%b0/", "text": "Били добре гледани и облечени Сто кебапчета и безалкохолни напитки към тях задигнали три сити хлапета от павилион в Търговище. Кражбата е извършена от момчета на 13 и 11 години от близки села. Децата, които учели в града, се шлеяли безцелно в четвъртък. Към 15 часа стигнали до битака и видели павилион, чиито собственик бил отишъл за стока. Счупили стъкло на прозорец и се промъкнали, взели торбички и почнали да ги пълнят. Събрали 100 кебапчета, 60 кенчета с кола и енергийни напитки и още 18 бутилки безалкохолно. Изкушили се да се направят на големи и си взели и по една бира. Докато изнасяли торбите, били видяни от мъж, който почнал да вика по тях. Децата зарязали откраднатото в храсти и докато се чудат какво да правят дошли полицаи. Малките хукнали да бягат към автогарата, надявайки се да хванат автобус към село и да се покрият. Никое от децата не е посегнало от глад, били добре гледани и облечени. В нощта срещу четвъртък други две момчета, на 16 и 17 години, бегълци от възпитателното училище в Завет, отмъкнали от магазин в село Острово хранителни продукти за около 200 лева, 30 лв., два мобилни телефона, запалки и камера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " 100 кебапчета откраднаха сити дечица\t\t\t"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d0%bf%d0%b0%d0%bb%d0%b5%d1%81%d1%82%d0%b8%d0%bd%d1%86%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d0%b1%d0%bb-2/", "text": "Петима палестинци са загинали в интензивни сблъсъци с Израелските сили за сигурност (ИСС) край Ивицата Газа, заявиха от министерството на здравеопазването в района, пише израелското електронно издание The Times of Israel. От ИСС заявиха, че около 14 000 протестиращи са хвърляли гранати, бомби, запалителни бомби и камъни срещу тях на няколко места край границата. „Hadashot“ съобщи, че за пръв път военнослужещи са били обстрелвани и с арбалети. Силите за сигурност са отговорили със средства за разпръскване на бунтове и жив огън там, където е било нужно. Според „Hadashot“ редица протестиращи са преминали граничната ограда и са се насочили към снайперски пост на ИСС, принуждавайки военнослужещите да стрелят и убият трима от тях. Армията все още не е потвърдила тази информация. Няколко други протестиращи са преминали оградата и са заложили бомба близо до нея, която се е взривила и е запалила част от бариерата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Петима палестинци са загинали при сблъсъци край Ивицата Газа"}
{"url": "https://trud.bg/%d0%b4-%d1%80-%d0%b6%d0%b8%d0%b7%d0%b5%d0%bb-%d0%b1%d0%b5%d0%b9%d0%ba%d1%8a%d1%80-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bf%d0%be-%d0%bd%d0%b0%d1%83%d1%87%d0%bd%d0%b8%d1%82%d0%b5-%d0%b2/", "text": "От 2011 г. насам „Филип Морис“ е публикувала над 160 статии, свързани с научен контрол, които са основани на изследвания, методи и проучвания за оценка на продуктите на компанията и тяхното въздействие върху средата. По време на среща-дискусия в София бяха изнесени най-нови данни от шестмесечно клинично проучване на „Филип Морис“, при което са измерени осем здравни индикатора, повлияващи благоприятно отказа от пушене след преминаване към системата IQOS.  -Д-р Бейкър, какво представлява системата IQOS и с какво се различава тя от електронните цигари?  -Електронните цигари представляват система, при която се нагрява никотинова течност, за да се отдели никотин. В тази течност той е извлечен от тютюн, но самият тютюн не се ползва при електронните цигари. Никотинът е с много висока киселинност и затова към течността се добавят ароматизатори, за да може това, което получава като вкус и аромат потребителят, да е приемливо за него и удовлетворяващо. При системата за нагряване на тютюна ΙQOS има тютюн, който се поставя така, че пластина го нагрява, за да се освободи тютюнева пара. Т.е. при освобождаването на парата или аерозола не се налага влагане на добавки, тъй като продуктът съдържа тютюн. Потребителят получава аромата на истински тютюн, тъй като именно такъв се нагрява. Това е и причината IQOS да наподобява много повече изживяването с обикновена цигара. Тютюнът се нагрява, има определен брой вдишвания, които могат да се направят и дори се изхвърля остатъка от . -А по отношение на електронните цигари?  -Електронните цигари, които са много видове и най-различни, не наподобяват еднократната употреба на цигара, а може по цял ден да се всмуква от тях. И при тях обаче, и при IQOS се отделя пара, която съдържа никотин. Въпрос на предпочитание е кой от двата варианта ще избереш. Има различия в единия и в другия подход по отношение на начина, по който хората избират да откажат цигарите. И двете алтернативи – IQOS и електронната цигара дават възможност потребителите напълно да цигарите. По тази причина ние разработваме и предлагаме и двата продукта. -При IQOS няма процес на горене, а той е причина в тютюневия дим да се отделят стотици вредни за здравето вещества. Това ли прави тази система за пушене по-безвредна?   – Точно така. В зависимост от технологията, която се използва в различните продукти и устройства, са различни и нивата на токсични вещества. Може да се каже, че при електронните цигари е ограничено излагането на отровни вещества. Според оценки на Министерството на здравеопазването на Великобритания 95% по-малко са вредните съединения в бездимните изделия. -Тютюнопушенето е въпрос на личен избор, но пасивното пушене не е. Какво влияние оказва върху непушачите продуктът IQOS?  -Провеждаме два вида проучвания в тази насока. При едното изследваме качеството на въздуха в затворени помещения – в специални стаи се симулират определени условия на средата, за да се измери въздействието. Различните условия са: качество на въздуха без употреба на каквото и да е, качество на въздуха с употреба на IQOS и качество на въздуха с тютюнопушене. Така можем да съпоставим въздействието на IQOS в затворени помещения и това на цигарите. Установихме, че при употреба на IQOS има наличие само на две вещества в концентрация над обичайните фонови нива. Под фонови нива се има предвид тези, които се регистрират в стая с наличие на хора в нея, тъй като самите хора също излъчват. Това са никотин и ацеталдехид. Техните стойности обаче са по-ниски от граничните стойности на позволеното за излагане на хора в затворени помещения. За да отговорим на въпроса какво означава това за един непушач, направихме изследване на пасивното излагане. В ресторант сравнихме два варианта – с употреба на IQOS и без. Това което установихме е, че няма негативно въздействие върху хората, които не пушат и те не са изложени на никотин. Така че в затворени помещения е много по-добре, ако около вас се използва IQOS в сравнение с цигарите.   Д-р Жизел Бейкър  е директор по научните въпроси във Филип Морис Интернешънъл. Ръководи стратегиите за връзки с научната общност по отношение продуктите с намален риск и отговаря за представянето на научните изследвания на Филип Морис Интернешънъл на продуктите с намален риск пред експертите по обществено здраве и регулаторните органи. Д-р Бейкър има докторска степен по биометрия и епидемология от Медицинския университет на Южна Каролина. Тя ръководи проект по разработване и изпълнение на програма за намаляване на риска от заболявания с оглед научно обосноваване и количествено измерване на риска при продуктите с намален риск в следпазарни условия. Преди това отговоря за екипите по биостатистика, управление на клинични данни и моделиране на здравето на населението, които генерират и анализират данни от клинични и следпазарни проучвания, наблюдение на безопасността на продукта и оценка на въздействието върху здравето на населението. Материалът е изготвен със съдействието на Филип Морис Интернешънъл.", "date": "2018.10.12", "title": " Д-р Жизел Бейкър, директор по научните въпроси във „Филип Морис Интернешънъл“ пред „Труд“: До 95% по-малко отрови има в парата от бездимни изделия"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bf%d0%b8%d1%80%d0%b8%d0%bd%d1%81%d0%ba%d0%b8-%d0%b7%d0%b0-%d0%b2%d0%b8%d0%b7%d0%b8%d1%8f-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Евродепутатът от ПЕС Георги Пирински изрази пред   несъгласието си с решението на партията да напусне парламента и да обсъжда програмата „Визия за България“ в директни разговори с хората. „Има моменти, в които подобни действия могат да бъдат оправдани. В случая обаче, проект за визия може да стане без да се напуска парламента, напротив – парламентарната трибуна може да се използва за лансиране на определени идеи. Не е нужно да напуснеш парламента, за да развиеш позицията си“, каза още евродепутатът от ПЕС. Според социалиста, БСП няма нужното поведение на алтернативна партия. „Не можем да си позволим да се държим както управляващите – с рязко, еднолично поведение, трябва да има друго качество на излъчването, което партията дава“, каза още Пирински. Според Пирински, трябва да може да се чувства, че има процес на различни гледища в широкото ръководство на партията, след което се е стигнало до обединителна позиция и послания да се лансират като алтернатива. Това е тревожното, което не се случва, допълни социалистът. На въпрос има ли война в БСП той отговори: „Не става дума за война, а за една позиция, в която се стремим да засилим опозиционността на БСП като снемем напрежението, създадено след решението за смяна на главния редактор на в. „Дума“, обясни Пирински. „Имаме недопустим случай на много рязка и груба намеса в ръководството на вестника, който има много важна роля в живота на партията и в обществото“, заяви Пирински. И досега няма отговор и от Бюрото, и от неговия председател по същината на нашата позиция, допълни Пирински. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.12", "title": " Георги Пирински за „Визия за България“: Не е нужно да напуснеш парламента, за да развиеш позицията си\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: „Владетелите на света“ Четете новата поредица на „Труд“ за осемте най-влиятелни фамилии. Как могъщото семейство Рокфелер събра едно от най-големите богатства в историята на човечеството.             Дакота Джонсън: Аз съм безсрамна Звездата от „50 нюанса сиво“ търси нови приключения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Труд Уикенд – един вестник за два дни"}
{"url": "https://trud.bg/19-521-%d0%bb%d0%b2-%d1%81%d1%82%d0%b0%d0%b2%d0%b0-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b0%d1%82%d0%b0-%d0%bf%d0%b5%d0%bd%d1%81%d0%b8%d1%8f-%d0%be%d0%b1%d0%b7%d0%be%d1%80/", "text": "От юли прагът става 1200 лева Най-високата пенсия в България става 19 521 лева, ако отпадне таванът върху възнагражденията за старост. Това показват разчетите на Министерство на труда и социалната политика. 12 българи пък ще получават пенсия над 5000 лева, а 14 – между 4000 и 5000 лева месечно. Близо 25 хиляди възрастни ще взимат от 920 до 1040 лева, а други 35 хиляди човека – от 1040 до 2000 лева,   на въпрос на депутата от „БСП за България“ Георги Гьоков. 2 160 292 са всички пенсионери у нас към 30 септември 2018 г. е. Размерът на средната пенсия на начислена основа за месец септември 2018 г. е 362, 66 лв., посочва Петков. Според него, ако падне таванът на пенсиите, ще са нужни допълнително 155 милиона лева за 2019 г., за да се изплащат те без ограничение на максималния им размер. Преди дни синдикатите и правителството се споразумяха таванът на пенсиите да се увеличи до 1200 лева от 1 юли 2019 г. Министърът на финансите Владислав Горанов обясни, че промяната ще важи за всички пенсии, с което отпада предложението за премахване на тавана на новоотпуснатите. Досега се планираше максималната пенсия, която сега е 910 лева да се повиши от 1 януари 2019 година на 1040 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " 19 521 лв. става най-високата пенсия (обзор)\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%8f%d0%bc%d0%b1%d0%be%d0%bb-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bc%d0%b0%d0%bb%d0%be%d0%bb%d0%b5%d1%82%d0%bd/", "text": "Вероятно убийство разследва полицията в Ямбол, след като мъж от село Завой е починал в ямболската болница вследствие на тежки наранявания, съобщават от пресслужбата на ОД на МВР – Ямбол. Вчера в РУ-Тунджа е получен сигнал от МБАЛ –Ямбол за приет по спешност жител на село Завой с тежки наранявания. Незабавно започнали оперативно-издирвателни и процесуално-следствени действия за изясняване на обстоятелствата. Междувременно от болничното заведение е подадена информация, че пациентът е починал. Събраните материали по досъдебното производство са докладвани своевременно в прокуратурата. Разследването продължава, на този етап се установява съпричастността на малолетни към случая. Действията се осъществяват под надзора на Окръжна прокуратура Ямбол.       АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.12", "title": " Полицията в Ямбол разследва малолетни за смъртта на мъж, издъхнал от тежки наранявания"}
{"url": "https://trud.bg/%d0%be%d0%b1%d1%80%d0%b0%d1%85%d0%b0-%d0%b1%d0%b0%d0%bd%d0%ba%d0%be%d0%b2-%d0%ba%d0%bb%d0%be%d0%bd-%d0%b7%d0%b0%d0%b4-%d0%ba%d0%b0%d1%82-%d0%b2%d0%b0%d1%80%d0%bd%d0%b0/", "text": "В малките часове през нощта срещу петък апаши са ограбили банков клон до пункта за регистриране на автомобили в сградата на КАТ-Варна. Информацията беше потвърдена за „Труд“ от пресцентъра на ОД на МВР Варна. Крадците са отмъкнали по-малко от 300 лева и вероятно ще бъдат хванати скоро, тъй като и двете сгради са опасани с камери. Но успели да задигнат парите преди пристигането на фирмата за охрана. В сградата на КАТ-Варна е и III РПУ, където има дежурен полицай денонощно. Криминалисти продължават да работят по случая. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Обраха банков клон в КАТ-Варна"}
{"url": "https://trud.bg/%d0%b2%d0%b5%d0%bb%d0%b8%d0%b7%d0%b0%d1%80%d0%b8%d0%b9-%d0%b2%d0%be%d0%b5%d0%bd%d0%bd%d0%b8%d1%8f%d1%82-%d0%b3%d0%b5%d0%bd%d0%b8%d0%b9-%d0%bd%d0%b0-%d0%b8%d0%bc%d0%bf%d0%b5%d1%80%d0%b8%d1%8f/", "text": "Сред най-големите му врагове най-силно се откроява властната императрица Теодора Днес името на Флавий Велизарий (около 500/505- 13 март 565 г.) е донякъде забравено. През вековете обаче той е най-известният пълководец на Източната Римска империя (Византия). Грандиозните завоевания на Юстиниан I Велики, превърнали Средиземно море във „византийско езеро“, в значителна степен се дължат на военния гений на Велизарий. Той е основният организатор на „реконкистата” в Северна Африка и Италия – ядрото на амбициозния проект за възстановяването на Римската империя в нейната някогашна цялост. Учените го сравняват с велики пълководци от ранга на Александър Велики, Гай Юлий Цезар, Наполеон Бонапарт… Без да има тяхната известност, Велизарий притежава забележителни способности и ги доказва в не едно сражение – особено в „презморските земи”, когато не разполага с резерви и с поддръжка от страна на централното правителство. Знаменитият пълководец е роден в малкото градче Германия (дн. Сапарева баня) и е от тракийско потекло. В онази епоха Римската империя, „преродила“ се във Византийска, е управлявана от десетина императори и цезари (съвладетели и престолонаследници) от тракийски произход, като се започне още с „войнишкия император“ Максимин Тракиец (235-238). Сред тях са някои емблематични личности, включително „равноапостолният“ Константин I Велики (306-337) – и по бащина, и по майчина линия свързан с нашите земи и с древната Сердика/София. Тракиец от племето беси е Маркиан (450-457), също с дълга и успешна военна кариера, но останал в историята с Четвъртия Вселенски събор (451 г.). Сходна е и биографията на неговия приемник Лъв I (457–474), наричан от дворцовите ласкатели „Велики“, който в паметта на поколенията е просто Лъв Тракиеца или Лъв Бес… Почти цялото шесто столетие и началото на седмото минава под знака на императорите траки Юстин I (518-527), Юстиниан I Велики (527-565), Юстин II (565-578), Тиберий Константин (578-582) и Фока (602-610). Да не забравяме, че от нашите земи произлиза и спасителят на Рим от „божия бич“ Атила и страховитите хуни – пълководецът Аеций (390-454), родом от Дуросторум/Силистра, славен заради своите заслуги като „последния римлянин“! Велизарий се е ползвал с личното доверие на своя сънародник Юстин, за да служи в дворцовата гвардия. Показал качества на командир, през 529 г. младият офицер е назначен от новия император Юстиниан I за главнокомандващ войските в тежката война със Сасанидска Персия. Ситуацията е сложна, с чувствително превъзходство на персите, но със смели, дори рисковани действия Велизарий нанася няколко тежки поражения на противника. Това дава възможност на Византия да сключи „Вечен мир” (531 г.) и да започне масираните си военни кампании на Запад. Междувременно Велизарий на дело доказва своята вярност към император Юстиниан I Велики, участвайки в потушаването на бунта „Ника“ (532 г.), най-масовото градско въстание във византийската история. През 533 г. Юстиниан назначава Велизарий за главнокомандващ експедицията против кралството на вандалите в Северна Африка. Пълководецът води успешни военни действия, макар отначало да разполага с едва 16 хиляди войници. С изненадващ морски десант дебаркира при Шебба в днешен Тунис, разбива крал Гелимер и с бърз марш атакува столицата Картаген. За по-малко от година Велизарий разгромява „на части“ далеч по-многобройната вандалска армия. Кралят бяга в пустинята, а по-късно се предава на победителя… Отвоюването на африканската провинция от вандалите е знаково събитие, а победоносният „генерал“ е посрещнат с грандиозен триумф в Константинопол. Следва най-важната от Юстиниановите войни – срещу кралството на остготите в Италия. Велизарий прави десант в Сицилия (535 г.), след което стъпва на италианския „ботуш“ и овладява Неапол и Рим (536 г.). Във „Вечния град” той издържа едногодишната обсада на съвзелите се от удара и преминали в контранастъпление готи. При създалите се обстоятелства Велизарий се изявява не само като изключителен командир, но и като отличен организатор на живота в обсадения древен град. Той полага много грижи за цивилното население – нещо, което е рядко срещано в онази епоха. През 540 г. Велизарий настъпва към Равена – столицата на Остготското кралство. Крал Витигес решава да привлече византийския главнокомандващ, като му предлага готите да го признаят за западен император! Споменът за унищожената през 476 г. Западна Римска империя е още жив, а изкушението вероятно е било твърде голямо. Решен на всяка цена да приключи войната, Велизарий дава съгласието си. Влизайки в Равена, той хвърля маската, пленява Витигес и ликвидира Остготското кралство. Неговата лоялност към империята и лично към императора не е оценена – напротив, мнителният Юстиниан губи доверие в най-добрия си военачалник. Велизарий е отзован от Италия и през 541-542 г. е изпратен срещу подновилите своите нападения перси. Войната е с променлив успех, още повече, че тогава избухва смъртоносна пандемия, останала в историята като „Юстиниановата чума”. Военначалникът преживява тежка драма и с невярната си съпруга Антонина, която обаче се радва на покровителството на всесилната императрица Теодора. Още по-тежко се оказва времето, в което Теодора еднолично поема управлението на държавата, тъй като страшната болест поваля самия император. Тъй като Юстиниан е бездетен, дворцовата интрига набеждава Велизарий в стремеж към короната. Прославеният военначалник изпада в немилост, а имуществото му е подложено на конфискация. За щастие, Юстиниан оздравява, а Велизарий е реабилитиран. Войната с остготите, доведена някога почти до победен край от Велизарий, взема обрат в ущърб на империята. Пълководецът е изпратен отново в Италия през 544 г., но с малка армия, съставена главно от траки, наети с негови собствени средства. Храбрият готски крал Тотила предприема контраофанзива, завзема Неапол и дори Рим (546 г.). Лишен от системна помощ, борейки се с прояви на дезертьорство в собствените си редове, на следващата година Велизарий съумява с ловки действия да върне „Вечния град” на империята. През 550 г. е отзован от Италия, връща в Константинопол и отново е изолиран поради мнителността на императора. През следващите години Велизарий пребивава в столицата, докато неговият съперник Нарзес, любимец на Юстиниан и Теодора, жъне победи срещу готите в Италия. През март 559 г. обаче се налага каленият в битки военначалник да брани самия Константинопол от нахлулите дълбоко в имперската територия българи кутригури на кан Заберган. С малка армия, съставена главно от ветерани и опълченци, за пореден път неуморният воин, роден в днешната Сапарева баня, отблъсква противника. Прави го с присъщото му военно майсторство и изобретателност. И само три години по-късно отново е жертва на интриги, свързани с висящия проблем с престолонаследието на вече осемдесетгодишния Юстиниан. Наклеветен от зложелатели, този път е поставен под домашен арест. И отново следва конфискация на имотите му. Срещу доказвалия неведнъж своята лоялност военначалник отново няма доказателства, като за втори път е напълно реабилитиран. Великият пълководец умира на 13 март 565 г., няколко месеца преди смъртта на Юстиниан. Велизарий е притежавал представителна външност, сърдечен и прям характер, което не му е пречело да бъде строг и взискателен командир. Запомнен е както с изключителната си военна дарба, така и това, че е ценял живота на войниците си. Не на последно място, и със стремежа си да опазва цивилното население от своеволията на войската. Предприемчив и изключително богат, Велизарий е имал много врагове, сред които най-силно се откроява властната императрица Теодора. Подвизите на Велизарий са описани подробно от големия византийски историк Прокопий Кесарийски, негов личен секретар по време на военните му походи. Макар и в съкратен вид, те са преразказвани от почти всички византийски хронисти в продължение на векове. И в най-ново време Велизарий е герой на романи и филми, често в духа на т.нар. „алтернативна история“. Впрочем, още във византийската епоха за него е имало легенди и анекдотични истории. Византийският поет Йоан Цецис (ХІІ в.) разказва как отмъстителният Юстиниан ослепил своя верен пълководец, който изпаднал дотам да се скита като просяк по улиците на столицата. Когато обаче държавата била връхлетяна от врагове, императорът със сълзи на очи се обърнал към него за помощ… Въпреки че не отговаря на историческата истина, този сюжет влиза трайно във византийското изкуство.            ", "date": "2018.10.12", "title": " Велизарий – военният гений на империята\t\t\t"}
{"url": "https://trud.bg/%d0%bd%d0%b0%d0%b4-400-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d1%81%d1%8a%d0%b1%d0%b8%d1%80%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb%d1%8a%d1%82-%d0%bc%d0%b8/", "text": "Над 400 участници събира Третият национален детско-юношески фолклорен фестивал „Мисионис пее и танцува” в събота в Търговище. Съставите от цялата страна ще се изявяват на сцените на Драматичния театър и Младежкия дом. Дефилето на участниците е планирано за 16,30 часа, като то ще премине през маршрут от бул.”Сюрен” през новоизградената улица при пробива „Катрафилов” до централния площад „Свобода”. Там ще бъде и награждаването на победителите в отделните категории, както и концертът. В него ще участва и фолклорният изпълнител на тракийски песни Николай Гурбанов, който е част и от журито на фестивала. Проявата се организира от клуба за народни танци „Джумалийци“, с подкрепата на Община Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Над 400 участници събира фестивалът „Мисионис пее и танцува”"}
{"url": "https://trud.bg/%d1%81%d1%82%d0%b0%d1%80%d0%b8%d1%86%d0%b0-%d0%b4%d0%b0%d0%bb%d0%b0-1800-%d0%bb%d0%b5%d0%b2%d0%b0-%d0%bd%d0%b0-%d0%bc%d0%bd%d0%b8%d0%bc-%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb/", "text": "79-годишна жена от Нова Загора стана поредната жертва на телефонна измама, съобщиха от ОД на МВР в Сливен. И този път била разиграна схемата „помогни да заловим опасни престъпници“, но вместо мним криминалист, я потърсил „окръжен следовател“. Бабата е получила обаждане по телефона около 17 ч. на 11 октомври. Ловките измамници успели да я заблудят, че наистина помага на органите на реда и че парите й ще бъдат върнати. Така тя излязла и оставила пред входната врата на дома си сумата от 1 800 лева, които държала вкъщи. По-късно разказала на близките си какво е направила. Те веднага подали сигнал в полицията. По случая се води досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Старица дала 1800 лева на мним следовател"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%be%d1%89%d0%b5-%d0%b5%d0%b4%d0%b8%d0%bd-%d0%be%d0%b1%d0%b8%d1%80-%d0%b4%d0%be-%d0%ba%d0%b0%d1%82-%d0%b2%d0%b0%d1%80%d0%bd%d0%b0/", "text": "Досъдебно производство за извършена дръзка взломна кражба от банков офис, намиращ се в „Пътна полиция“ във Варна, ръководи Районната прокуратура. В петък около 1 часа след полунощ неизвестен извършител е проникнал в офиса чрез взлом и е извършил кражба на 300 лева. Проникването е задействало сигнално-охранителната техника, съобщиха от пресцентъра на Апелативна прокуратура.  , апашите са изчезнали преди да дойдат служителите от фирмата за охрана. След малко повече от час е извършена отново кражба с взлом на 20 000 лева от офиса на фирма, която се намирала в близост до сградата на „Пътна полиция“. Почеркът на това престъпление и на кражбата от банковия офис, който се помещава в КАТ, е подобен. Извършен е оглед на местопроизшествието. Иззети са следи. Действията по разследването на двете взломни кражби продължават. Проверява се версията извършителите на двете престъпления да са едни и същи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Разследват още един обир до КАТ-Варна\t\t\t"}
{"url": "https://trud.bg/%d1%86%d1%81%d0%ba%d0%b0-%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0-%d0%b4%d1%80%d1%83%d0%b3-%d0%b4%d0%b0-%d0%bf%d0%be%d0%bb%d0%b7%d0%b2%d0%b0-%d0%b5%d0%bc%d0%b1%d0%bb%d0%b5%d0%bc%d0%b0/", "text": "ЦСКА ще забрани на всеки клуб да ползва много подобна емблема, разкриха от „Българска армия“. Посланието е насочено към втородивизионния клуб ЦСКА 1948, на чиито мачове ходят едва няколко десетки запалянковци. Оттам претендираха, че са наследник на обявения в несъстоятелност клуб, но след като Гриша Ганчев изпълни ангажимента си и плати спечелената на търг емблема, спорът вече не съществува. От БФС трябва да вземат становище по какъв начин ще се реши казусът с емблемите, тъй като в началото на сезона имаше теоритична възможност двата клуба да се изправят един срещу друг за купата на България. На 99 процента феновете подкрепят отбора на Ганчев, Юлиян Инджов и Христо Стоичков. Запалянковците се организират в социалните мрежи да превърнат следващото домакинство с „Етър“ в празник на цялата „червена общност. Призивите се стадион „Българска армия“ да се напълни като на голям европейски мач, какъвто не е виждала от 2007 година. Вероятно клубът също ще пусне специални билети, които да овековечат едно от най-важните събития в историята на ЦСКА. „Когато купувачът получи имотите си, ще му дадем постановление – каза синдик Дора Милева. – Едва след това всички, включително и НАП, ще си получат сумите. Никой няма да е ощетен, но няма да стане днес или утре.“ В същото време един от емблематичните вратари от най-новата история на ЦСКА – Стоян Колев, стана баща за първи път. В болница „Шейново“ в София се роди синът му Никола. „Безкрайно съм щастлив от всичко, което се случва напоследък“, каза Колев, който в момента е помощник-треньор във втородивизионния „Арда“. Вратарят е един от последните, спечелил трофей с ЦСКА – купата на България през 2016 година.    ", "date": "2018.10.12", "title": " ЦСКА забранява друг да ползва емблемата"}
{"url": "https://trud.bg/%d0%bd%d0%be%d0%b2%d0%b8-%d1%80%d0%be%d0%bc%d0%b0%d0%bd%d0%b8-%d1%81%d0%b5-%d1%81%d1%8a%d1%81%d1%82%d0%b5%d0%b7%d0%b0%d0%b2%d0%b0%d1%82-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81/", "text": "Учредената преди четири месеца европейска литературна награда „Димитър Димов“ под патронажа на кмета на Варна ще бъде връчена за първи път в навечерието на 110-тата годишнина от рождението на големия български писател през юни 2019 г. За престижното отличие, чийто награден фонд е 10 000 лева, ще се борят съвременни български и европейски автори на романи, издадени у нас в периода 1 януари – 31 декември 2018 г., съобщиха организаторите от фестивала Варна Лит. Крайният срок за подаване на заявките е 15 януари 2019 г. Вече се приемат и номинации от всички български издатели на имейл ddimov.nagrada@gmail.com. Издателствата имат право да кандидатстват с максимум четири романа – до два от родни и до два от европейски съвременни живи писатели, публикувани на български език през календарната 2018 г. Конкурсът ще се провежда в два етапа. Първият кръг приключва на 31 март 2019 г., когато ще бъдат съобщени публично петте романа, избрани от 5-членно жури измежду всички кандидатури, които ще се борят за европейската награда „Димитър Димов“. Във втория етап журито определя носителя на наградата между тези пет номинирани заглавия, а името на победителя ще бъде обявено на официална церемония по време на предстоящото издание на фестивала Варна Лит през 2019 г. Целта на европейската награда „Димитър Димов“ е да отличи романи с висока художествена стойност, писани на територията на Стария континент и издадени на български. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Нови романи се състезават за европейската литературна награда „Димитър Димов“\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d1%83%d0%b1%d0%b8-25-%d0%b4%d0%be%d0%b1%d0%b8%d1%87%d0%b5%d1%82%d0%b0-%d0%b2-%d1%85%d0%b0%d1%81%d0%ba%d0%be%d0%b2%d1%81%d0%ba%d0%be/", "text": "Голям пожар в Хасковско погуби живота на 25 добичета, съобщават от ОДМВР-Хасково. В РСПБЗН Хасково е получен сигнал за пожар в с. Криво поле, общ. Хасково. Погасяването е продължило цяла нощ от 2 екипа на пожарната. На 11.10.18 г. на място е извършен оглед от служители на ОДМВР Хасково. Установено е, че са изгорели стопанска постройка 150 кв. м., в която е имало 12 бр. крави и 13 бр. телета, 1000 бали слама, 1000 бали сено и колесен трактор „Беларус“. При пожара е засегната съседна пристройка – 25 кв. м., изгоряла е цялата покъщнина, собственост на 56 годишен мъж от селото и сина му. При възникване на пожара те са били на място и по техни данни огънят е тръгнал от късо съединение в ел. табло в близост до сламата. Образувано е досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Пожар уби 25 добичета в Хасковско"}
{"url": "https://trud.bg/%d0%b2%d0%b0%d1%81%d0%b8%d0%bb-%d0%b2%d0%b5%d0%bb%d0%b5%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b0%d1%81%d0%be%d1%86%d0%b8%d0%b0%d1%86%d0%b8%d1%8f/", "text": "Млекопроизводител, събрал опит във Франция и отворил предприятие в родния си край, сподели пред „Труд“ неотдавна, че е безсилен да защити търговската си репутация, пострадала от злонамерен репортаж. Показали по местната телевизия негово кисело мляко с удавена вътре голяма муха! Той е убеден, че мухата е пусната от шефката на конкурентна фирма, която мрази неговата и я клевети. Обърнал се към съда, но оттам го отпратили: фирмата му не била човек с душа и нямало как да претърпи от клеветата болки и страдания. Как така? Нима юридическите лица, за разлика от физическите, не могат да изчистят по съдебен ред доброто си име, опетнено с клевета и обида? Разговаряхме за това с уважавани у нас учени по право, практикуващи юристи и работодатели. Днес предлагаме на вашето внимание интервю с  , председател на Асоциацията на индустриалния капитал в България (АИКБ). Г-н Велев смята, че злонамереното уронване на престижа на компаниите е системен проблем, на който трябва да се търси законодателно решение. – Какво излиза, г-н Велев? След разговори с бизнесмени и с известния адвокат по човешките права Михаил Екимджиев установихме, че ако вие например сте наклеветен от някого лично, можете да получите от съда справедливост. Но ако някой обижда компанията, която управлявате и в която десетки хора си вадят хляба, той може да прави това безнаказано! – Действително от гледна точка на търговската репутация фирмите у нас не са много добре защитени. Защитени са банките. Публикуването или излъчването в средствата за масова информация на такива репортажи, които могат да доведат до масово теглене на депозити, а оттам евентуално и до фалит на финансови институции, е криминализирано от нашия закононодател. То не просто не е позволено, а се наказва като престъпления по Наказателния кодекс. Имаше по едно време намерение да се криминализира и уронването на доброто име на борсово търгуемите компании, защото при тях ситуацията е в известен смисъл сходна на тази с банките. При поместване в пресата на материали, които не отговарят на истината и уронват доброто име на такива компании, много бързо може да се получи срив на цените им на борсата с всички последващи от това проблеми. Да, вярно е, че юридическите лица нямат душа. Но те се управляват от хора и се притежават от хора, които имат души. Уронването на доброто име на фирмата, което се гради с усилия и в продължение на години, нанася значителни нематериални щети на нейните собственици и мениджъри. В такъв случай за фирмата може да има и пропуснати ползи, и материални вреди. Потърпевшите могат да претендират пред съда и за това, – Е, да. Логично е увредената репутация да носи за търговеца, освен безсъници, и финансови загуби. Нашият читател разказа, че след като телевизията показала мухата в киселото мляко с неговата марка, печалбите от продажбите му спаднали с 30% .Адвокатът му казал, че може да претендира и за морална, и за имуществена вреда, стига да може да я докаже. – Знам, че пропуснатите ползи и имуществените вреди се доказват трудно. Защото спадът в продажбите може да се дължи и на други фактори, не само на репортажа. Съдът може да не приеме за абсолютно и еднозначно доказано, че продажбите на киселото мляко са паднали именно в резултат на репортажа с мухата. – Собственикът на оклеветеното млекопреработвателно предприятие изтъкнал пред магистратите, че самият той като физическо с лице представлява юридическото лице т.е. своята фирма, че не е бездушен, че е разтревожена и съпругата му, че клиентите му са смутени, а и децата му се срамуват… – Не по-малко страшно е, че като се влошава икономическото състояние на фирмата на този човек, както и на всяка друга в това положение, страдат и хората, заети в нея. Фирмата може да стигне до тежко финансово състояние – до невъзможност да си обслужва задълженията, да плаща заплати – и в крайна сметка да фалира. – Юристите обяснили обаче на собственика, че в този случай той не е страна към правоотношенията и искът му би бил без значение. Защото клеветата и обидата не била адресирана за него лично. По телевизията дори не споменали името му, когато показали насекомото в кофичката с млякото му…На човека направо му се плачеше! – Затова е добре, според нас, да има разпоредба в Търговския закон, която да забранява уронването на доброто име на компаниите. Така съдът по-лесно ще се ориентира и ще взима решение, когато се предявят искове по такива казуси и подобни на тях. Има европейски регламент, който защитава в известен смисъл борсово търгуемите компании. Той предвижда много сериозни глоби и за търговия с вътрешна информация, и за невярна информация – както такава, която цели покачване на цените на компаниите и е представена от самата фирма, така и друга, която цели покачване цените на компаниите и е представена в публичното пространство от недоброжелатели. – Честа практика ли е злоумишленото уронване на търговския престиж в България? Като шеф на работодателска организация, в която участват редица компании, вие сигурно сте наясно с това? – Да. Има практика например да се имитират продукти на дадена фирма – с незначителна промяна в наименованието на дадения продукт или във визуализацията му. Имитиращите продукти, които напомнят външно утвърдени вече продукти на друга компания, се пускат на пазара и по този начин се конкурират нелоялно. Това не се случва само в Китай. Това се случва и у нас. И в тези случаи на компаниите отново им е много трудно да защитят интелектуалната или индустриалната си собственост. – А често ли се случва да излиза по вестниците и по телевизиите невярна информация, която руши репутацията на именити компании? – Да. Има и такава практика. Понякога това се случва в медиите след отказани им от фирмите реклами. – О! Това е изнудване! Недобросъвестно е, меко казано. Но вие знаете навярно, че понякога ние журналистите пускаме негативни информации за фирми, като добросъвестно се позоваваме на МВР и други институции? А после в съдебен процес става ясно, че информацията е невярна или недоказана. – Да, тази практика, макар и не много разпространена, е налице, когато присъ ди (в кавички) се раздават от лица, различни от съда. Това в крайна сметка води до солени глоби за държавата. Защото потърпевшите подават жалби до съда по правата на човека в Страсбург и неведнъж печелят делата срещу България. Глобите, които държавата след осъдителните присъди плаща, са платени от нашите данъци. Държавата свои пари няма. Тя събира пари от домакинствата, както знаете. И причинителите на това увреждане остават безнаказани. – По делата за търговската репутация, казват съдии, ние следваме примера на евросъда. А той решава неведнъж, че на журналистите им е позволено понякога да допускат преувеличение и провокация. Те са длъжни да съобщават дори и подозренията си за безобразия, които са дело на отделни компании, стига това да е в обществен интерес. Искате ли пример? – Дайте. – На журналиста му звънят от село Драгово, примерно, и му казват, че рудодобивното предприятие там трови питейната вода. Той не може да провери сам дали е така. И не разчита на обективен отговор от институциите, защото знае, че собственикът на рудника е близък до водещи политици. В такъв случай той има не само право, а и дълг да спаси живота на хората, с риск да бъде съден, смятат евросъдиите. Ако докаже, че е действал в обществен интерес, той бива оправдан. – Това е по-различна тема. Виждаме у нас как природозащитници спират много инвестиции. Те го правят или защото не са получили исканите от някоя компания пари, или защото са получили едни пари от конкуренцията, за да спрат проекта й. У нас, за съжаление, акциите на зелените са компроментирани. И когато чуе за някоя от тях, човек никога не знае – дали става дума за защита на природната среда, или става дума за рекет и нелоялна конкуренция. Много добри проекти у нас се спряха по този начин. А това води до забавяне на икономическото развитие. Води дотам, че хората в цели региони пропускат възможности за по-добър живот. И причинителите на това отново остават безнаказани. – По делото „Стийл и Морис срещу Великобритания“, в което по обвинение на корпорацията „Макдоналдс“ са подсъдими еколози за клевета, евросъдът приема, че големите компании и техните мениджъри трябва да търпят повече критика от обикновените граждани. – Е, те сигурно могат да търпят повече критика. Но в крайна сметка става дума за баланса между екологията и икономиката. Когато се забави икономическото развитие на даден регион по неясни причини – дали недадени пари, за да не се обжалва, или взети пари, за да се обжалва някой проект на някоя компания в полза на конкуренцията – страдат местните хора, в крайна сметка. Не се облагородява районът, не се откриват работни места, не се повишава жизненият стандарт. Хората не получават това, което могат да получат при реализация на едни или други инвестиционни проекти по места. В България така се забавя постоянно строежът на автомагистрала „Струма.“ А също и развитието на ски зоните в Банско и на Витоша. Заради действия на псевдо еколози софиянци не ползват пълноценно природния ресурс. Да, компаниите могат да търпят, но много хора страдат от това. –  Пред „Труд“  , че има пробиви в съдебната практика.  – Да, прочетох внимателно интервюто му. – Върховния съд по иск срещу доставчик на обществени услуги решил, че при спряна доставка на парно и топла вода може да се търси обезщетение за морални вреди. Като не се къпем и мръзнем, ние ги търпим, нали? Излиза, че нашето право не изключва при неизпълнение на договорни задължения, да се търси обезщетение за нанесените репутационни вреди. – Тук става дума обаче не за практика, а за съдебен прецедент. – Има още един прецедент. Присъда по делото „Голд Лизинг срещу прокуратурата“. То се води за акция на МВР, с която се нарушава правото на собственост по Конвенцията за правата на човека и на свободата на движение на стоки и капитали по Договора за функциониране на ЕС. Разследващите през 2010 г. изземват всички компютри и чували с цялата документация на фирмата. Някои не са върнати още, изгубени са. – Затова аз вече ви казах – но нека да повторя пак – че е нужна законодателна промяна, за да бъде осигурена възможност на юридическите лица да се защитят от позорящи ги действия и публикации. Добре би било с подходящи текстове в Търговския закон да се помогне на съдиите да се произнасят по-правилно и по-добре в ситуации, в които компаниите търпят щети от клевета. Да има забрана за уронване доброто име на компаниите! – Юристи допускат, че промени в този смисъл може да се внесат и в Закона за задълженията и договорите (ЗЗД), и в Закона за отговорността на държавата и общините (ЗОДОВ). – Да, може да се търси от юристите системното място на съответните законови текстове. Но, изобщо, аз смятам, че такива текстове биха довели до напредък по този значим проблем. Нашият гост  Васил Велев е роден на 1 април 1959 г. Завършва с отличие 133-то СОУ в София (1977). Носител е на редица награди в олимпиади по математика, физика, химия и биология. Завършва като първенец на випуска Школата за запасни офицери при Висшето военно-въздушно училище в Долна Митрополия със специалност „Техник на самолета и двигателя“ и е произведен предсрочно в офицерски чин (1978 ) През 1984 г. се дипломира във факултет „Автоматика“ на Техническия университет в София със златен медал. А през 2008 г. завършва магистратура в Икономическия университет във Варна, специализирайки „Корпоративно развитие и управление“. Сега е изпълнителен директор на „Стара планина Холд“ АД. Зам.-председател е на Съвета на фондация „Еврика“.Учредител и председател на Управителния съвет на Асоциация на индустриалния капитал в България. И ротационен председател за 2016 г. на Международния координационен съвет на организациите на работодателите.    ", "date": "2018.10.12", "title": " Васил Велев, председател на Асоциацията на индустриалния капитал в България (АИКБ), пред „Труд“: Трябва да има забрана за уронване доброто име на компаниите\t\t\t"}
{"url": "https://trud.bg/%d0%b1%d0%b0%d1%80%d0%b5%d0%ba%d0%be%d0%b2-%d1%81%d0%b8%d0%b4%d0%b5%d1%80%d0%be%d0%b2-%d0%b8-%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81/", "text": "Европейската народна партия (ЕНП) и Европейските консерватори и реформисти (ЕКР) могат да управляват следващия Европейски парламент, ако постигнат добри резултати, заяви министър-председателят Бойко Борисов в отговор на въпрос на Николай Бареков дали вижда път между ЕКР и ЕНП, съобщиха от пресцентъра на партията на евродепутата „Презареди България“. Това се случило по време на извънредна среща днес сутринта с премиера, на която са присъствали президентът на Алианса на консерваторите и реформистите в Европа (АКРЕ) Ян Захрадил, лидерът на „Презареди България“ и евродепутат Николай Бареков и лидерът на „Атака“ Волен Сидеров. На предстоящите избори трябва да се работи активно, за да се спечелят максимално висок брой евродепутатски места. Има множество пунктове, по които можем да работим с консерваторите, потвърдил Борисов. Евродепутатът Николай Бареков пък изразил мнение, че ЕНП има много повече допирни точки с консерваторите, отколкото със социалистите и либералите. Ян Захрадил поздравил премиера за бързото разкриване на убийството в Русе: В Малта и Словакия все още няма резултати в разследванията на убийствата на журналисти, а България се справи за три дни, което е заслуга на българските служби за сигурност и разследващите. Борисов определи прибързаните критики в западните медии и оценките на партньорите му от ЕНП и Вебер като фалшива новина. Нормално е било да се осъди жестокото убийство, но все пак и да се даде време на службите да си свършат работата. Той разкритикува и реакцията на българските либерални медии. Чешкият евродепутат похвали България за успешната защита на външните граници на Европа. „България е подценена в ролята си на защитник на Европа. Юнкер увеличи бюджета на Фронтекс, а парите трябваше да отидат за България“, изказа мнение Захрадил. Борисов заявил, че България е еталон за справяне с миграционната криза. Това е било и в основата на коалицията с патриотите. „Първо сме българи и чехи, а после европейци, членове на НАТО и други. В България предприехме изключително работещи мерки. Първо, инвестирахме в предпазни съоръжения и нашата ограда е по-дълга от тази на Орбан. След това засилихме контрола в Черно море. Трето, споразумението с Турция работи много добре, което говори за нашата силна политическа воля. Затова и не подписах с Меркел споразумението за връщане на мигранти”, подчертал Борисов. Захрадил, Бареков, Сидеров и Борисов обсъдили и финансово-икономическите параметри в България с оглед кандидатстването на България за Еврозоната. Страната ни е с нисък-външен дълг, постоянен ръст на икономиката за последните години, без инфлация и с бюджетен излишък, което министър-председателят определи като консервативни мерки. В рамките на срещата евродепутатът Николай Бареков запознал премиера с международните си ангажименти в качеството си на европейски депутат. „Атака“ подава документи за кандидат-член на Алианса на консерваторите и реформистите в Европа, съобщиха междувременно от пресцентъра на партията. Това ще се случи официално на 18 октомври в Молдова, когато ще се проведе регулярният форум на Алианса. Това не означава разбиване, разцепване или някакви самостоятелни действия, напротив, аз държа на „Обединени патриоти” да участваме заедно на евроизборите, разяснил Волен Сидеров, който беше съдомакин на конференция на тема „Обединеният консерватизъм – ключовата посока в развитието на България“. Форумът беше организиран от групата на Европейските консерватори и реформисти в Европейския парламент. Oсновен домакин на събитието беше евродепутатът Николай Бареков. Участие в конференцията взе Ян Захрадил, член на ръководството на ЕКР и президент на Алианса на европейските консерватори и реформисти. „Очаквам отговор от моите партньори, надявам се той да е положителен, и се надявам това обединение, с което направихме хубавия резултат на президентските и парламентарните избори да се повтори. Защото моментът е исторически и ако го пропуснем, ще бъде огромна щета за страната ни. Целта, която трябва да си поставим е много силно участие на тези евроизбори. Те ще бъдат колкото външни, толкова и вътрешни, много важни, определящи за Европа и България”, обяснил още Сидеров. „Надявам се, че моите колеги ще приемат това не като някакво съревнование и състезание между трите партии в „Обединени патриоти”, а по-скоро като едно ново водачество, което да увлече и тях. Мисля, че така е разумно, но те ще си кажат сами, има време за това”, добавил Сидеров. На въпрос за бъдещия патриотично-консервативен съюз Сидеров отговорил: „Рано е да се представи предизборен съюз, но моите идеи от сега са този съюз да бъде Патриоти плюс, така да го кажем”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.12", "title": " Бареков, Сидеров и лидерът на европейските консерватори обсъдили с Борисов съвместно управление в следващия Европарламент\t\t\t"}
{"url": "https://trud.bg/%d0%b0%d1%83%d1%82%d0%be%d1%80%d0%b8-%d0%bc%d0%be%d0%b6%d0%b5-%d0%b4%d0%b0-%d0%b8%d0%b7%d0%b3%d0%be%d1%80%d0%b8-%d0%b7%d0%b0-%d0%ba%d0%be%d0%bb%d1%83%d0%bc%d0%b1%d0%b8%d1%8f/", "text": "Пауло Аутори може да остане от два стола – на земята. Бразилският треньор поиска да напусне „Лудогорец“ заради уволнението на спортния директор Методи Томанов и заради оферта от колумбийския „Атлетико Насионал“. Но явно предложението от южноамериканската страна въобще не е толкова сигурно. Като фаворит за треньор на „Атлетико Насионал“ в Колумбия сочат мексиканеца Луис Фернандо Теня. Дори имало устно споразумение преди седмица. Дори трябва най-късно през уикенда клубът да го обяви като нов наставник. Всичко това показва, че раздялата между Аутори и „Лудогорец“ може и да не е свързана с работа на ново място. На този етап се знае, че бразилският треньор трябва да води дербито с „Левски“ следващия уикенд, след което да бъде сменен от помощника Антони Здравков. Типично за България и това е в графата „предпоследна информация“.", "date": "2018.10.12", "title": " Аутори може да изгори за Колумбия"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%bc%d1%8a%d0%b6%d0%b5-%d0%b7%d0%b0-%d0%bd%d0%b0%d1%80%d0%ba%d0%be%d1%80%d0%b0%d0%b7%d0%bf%d1%80%d0%be%d1%81/", "text": "Трима мъже, на възраст 29, 33 и 42 години, са задържани в хода на предприетите вчера действия от служители на сектор „Наркотици“ в ГДНП и техни колеги от ОДМВР-София, съобщиха от МВР. В рамките на операцията, в къща в с. Владиславци, криминалистите открили засадени 84 растения, дали характерна реакция на канабис при направения полеви тест. На място били задържани и тримата мъже. В хода на процесуално-следствените действия на територията на община Драгоман и град София са претърсени още четири адреса, ползвани от задържаните. Иззети са електронни везни, 15 кг марихуана, 1,5 кг амфетамин, 50 таблетки екстази, пари, златни накити и оръжие. По случая е образувано досъдебно производство за отглеждане на наркотични растения с цел разпространение. Работата по документирането му продължава под наблюдението на Окръжна прокуратура – София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Задържаха трима мъже за наркоразпространение (СНИМКИ И ВИДЕО)"}
{"url": "https://trud.bg/%d1%82%d0%b5%d0%bd%d0%b8%d1%81-%d0%b8-%d1%85%d0%be%d0%ba%d0%b5%d0%b9-%d0%bd%d0%b0-%d0%b6%d0%b8%d0%b2%d0%be-%d0%bf%d1%80%d0%b5%d0%b7-%d1%83%d0%b8%d0%ba%d0%b5%d0%bd%d0%b4%d0%b0-%d0%bf%d0%be-max-sport/", "text": "През уикенда спортните канали на А1 ще излъчат финалните мачове от тенис турнирите в Шанхай и Тиендзин, както и най-интересните срещи от Националната хокейна лига на САЩ и Канада. Решителните три сблъсъка от тенис турнира в Шанхай от сериите ATP Masters 1000 ще бъдат излъчени на живо по MAX Sport 1. Двата полуфинала ще се изиграят в събота от 11:30 и от 15:00 часа. Мачът за титлата е в неделя и ще стартира в 11:30 часа. MAX Sport 2 ще предава директно финалните двубои при дамите от Open турнира в Тиендзин. Двата полуфинални мача ще играят от 6:30 и 8:45 часа сутринта в събота. Финалът в китайския град ще бъде в неделя и е с начало 9:00 часа. Феновете на хокея ще имат възможност да видят в пряко предаване три срещи от Националната хокейна лига на САЩ и Канада през уикенда. Двубоите ще се излъчват по MAX Sport 2, като първият от тях ще бъде между Едмънтън Ойлърс и Ню Йорк Рейнджърс. Двата отбора ще излязат на леда в събота от 20:00 часа. Останалите два мача са в неделя – Чикаго Блекхоукс – Сейнт Луис Блус, които ще играят в 3:30 часа сутринта и Ню Джърси Девилс – Сан Хосе Шаркс, които стартират от 20:00 часа.", "date": "2018.10.12", "title": " Тенис и хокей на живо през уикенда по MAX Sport"}
{"url": "https://trud.bg/%d1%85%d0%be%d0%bb%d0%bc%d0%b0%d1%80-%d1%81%d0%bf%d1%80%d1%8f-%d0%b3%d1%80%d0%b8%d0%b7%d0%bc%d0%b0%d0%bd-%d0%bd%d0%be-%d1%81%d0%b8-%d0%b2%d0%ba%d0%b0%d1%80%d0%b0-%d0%b0%d0%b2%d1%82%d0%be%d0%b3%d0%be/", "text": "Холмар Ейолфсон изигра силен мач за Исландия срещу световния шампион Франция. Двата тима се срещнаха в контрола на “Стад дьо Рудуру” в Гинган, завършила 2:2. Защитникът на „Левски“ спря фаворита за Златната топка Антоан Гризман. Бранителят игра като титуляр от първата до последната минута и се справи повече от добре срещу звездите на съперника, но накрая имаше малшанс да прати кълбото в собствената си врата, след като тя бе избита в тялото му от вратаря Рунар Рунарсон. Преди това Исландия бе повела след стойностна игра и попадения, вкарани от Биркир Бярнасон и Кари Арнасон. Влезлият като резерва Килиан Мбапе вкара за 2:2 в 90-ата минута от дузпа.  Любопитно е да се отбележи, че Ейолфсон игра като десен краен бранител, а не като централен защитник. Въпреки това, Ерик Хаман, селекционер на Исландия, остана доволен от представянето му. „Преди този мач бяхме в серия от 4 поредни загуби и 13 получени гола, но сега вече съм доволен от отбраната – каза наставникът, като почти сигурно ще заложи на Ейолфсон и в предстоящия мач в Лигата на нациите срещу Швейцария в понеделник. – Като цяло обаче съм със смесени чувства, защото направихме 2:2 със световния шампион. Можехме и да победим Франция, моите уважения, но играхме доста по-добре от тях. Те са най-силният отбор в света и представянето ни бе похвално.“ На финал Хаман пожела на французите техен играч да спечели Златната топка.", "date": "2018.10.12", "title": " Холмар спря Гризман, но си вкара автогол"}
{"url": "https://trud.bg/%d0%b6%d0%be%d0%b7%d0%b5-%d0%bc%d0%be%d1%83%d1%80%d0%b8%d0%bd%d1%8c%d0%be-%d0%bf%d0%be%d0%b1%d1%8a%d1%80%d0%ba%d0%b0-%d1%81%d1%8a%d1%80%d0%b1%d0%b8%d1%8f/", "text": "Жозе Моуриньо, мениджър на „Манчестър Юнайтед“, побърка Сърбия. Специалния посети изненадващо двубоя от Лигата на нациите в Подгорица между Черна гора и тима на западната ни съседка (0:2). Мачът беше първи между тях като самостоятелни държави след разделянето им през 2006 година. Медиите в страната започнаха да спекулират с причината за внезапната визита на португалеца. Повечето твърдяха, че Моуриньо гледал на живо Сергей Милинкович-Савич. През лятото халфът на „Лацио“ постоянно бе свързан с трансфер на „Олд Трафорд“. „Бях резерва, може да е дошъл за друг“, каза играчът след мача. След изказването на полузащитника, медиите в Сърбия написаха, че всъщност Моуриньо бил на стадиона, за да следи Никола Миленкович от „Фиорентина“. 20-годишният защитник е цел на „Тотнъм“. „Шпорите“ гласят Миленкович за заместник на Тоби Алдервейрелд, който може да бъде продаден в края на сезона.", "date": "2018.10.12", "title": " Жозе Моуриньо побърка Сърбия"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%bc%d1%83%d0%bb%d0%b4%d0%b0%d0%b2%d1%81%d0%ba%d0%b8%d1%8f-%d0%bc%d0%b0%d0%bd%d0%b0%d1%81%d1%82%d0%b8%d1%80/", "text": "„Господ напред и ние по него. Днес е хубав ден“, това заяви премиерът Бойко Борисов, който е на посещение в Мулдавския манастир „Света Петка“ до Асеновград. Кабинетът ще отпусне 3,6 млн. лв. за ремонта на Семинарията в Пловдив и за довършването на реконструкцията на манастира „Св. Петка” над Асеновград, част от който изгоря при пожар през 2010 г. Това съобщи Борисов, който беше посрещнат от пловдивския митрополит Николай. След разговор и с него и с игуменката сестра Юлита Борисов съобщи, че осигуряването на 600 000 лв. за нуждаещата се от спешен ремонт Семинария ще бъде гласувано още на следващото заседание на правителството. При пожара преди 8 г. изгоряха източното и част от северното крило на манастира «Св. Петка». Те вече са в ремонт, за който кабинетът отпусна 500 000 лв. от държавния бюджет. Тези средства обаче няма да стигнат, отделно в обителта няма вода и трябва да бъде изграден водопровод. Трябва да се обнови основно и църквата, пострадала още при земетресението от 1928 г. Страшно разбит е и пътят към манастира. За всичко това ще са нужни още 3 млн. лв., които ще се дават на части. По-късно се очаква Борисов да направи инспекция на строителството на пътя Пловдив – Асеновград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Бойко Борисов в Мулдавския манастир „Св. Петка“: Господ напред и ние по него (ВИДЕО и СНИМКИ)"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%82%d1%8a%d1%80%d1%81%d0%b8-%d1%81%d0%b5-%d0%b2%d0%b0%d1%80%d0%b8%d0%b0%d0%bd%d1%82-%d0%b4/", "text": "Търси се вариант да се допълнят условията и да се удължи срокът за кандидатстване в конкурса за разработване на концептуален архитектурно-градоустройствен проект за площад „Света Неделя“. Това посочи кметът на София Йорданка Фандъкова пред журналисти. Фандъкова и главният архитект на столицата Здравко Здравков се срещнаха с представители на Камарата на архитектите. На нея са били обсъдени исканията на архитектите да се променят условията на конкурса, така че повече участници да могат да се включат в него. Имаше предложения за промени по-скоро в условията за допускане на кандидати, за разширяване на тези условия, с което арх. Здравков се съгласи и се договориха за нова работна среща в понеделник, за да изчистят тези предложения, каза кметът и допълни, че задачата, която е дала на арх. Здравков е, ако има юридическа възможност да не се прекратява конкурсът, а да се допълнят условията и да се удължи срокът. В момента крайният срок за предаване на оферти в конкурса за възстановяване, обновяване и изграждане на площад „Света Неделя“ и прилежащите му публични пространства е 18 октомври. Носителят на първа награда в надпреварата ще бъде поканен за договаряне със Столична община за изготвяне на технически и работен проект. Кметът Фандъкова изрази надежда тази нова среща да има успешен резултат – допълване на конкурсните условия и удължаване на срока.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Йорданка Фандъкова: Търси се вариант да се удължи срокът за ремонт на площад „Света Неделя“ в София"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%83%d1%87%d0%b8%d1%82%d0%b5%d0%bb%d0%ba%d0%b0%d1%82%d0%b0-%d1%80%d0%be%d0%b4%d0%b8%d0%bb%d0%b0/", "text": "Година и половина условно с тригодишен изпитателен срок получи след споразумение с прокуратурата Венелина Петкова, родила в парк в Горна Оряховица на 12 октомври миналата година. На 34-годишната жена бе повдигнато обвинение за умъртвяване на новородено по време на или веднага след раждането. Според обвинителния акт Венелина, която е учител във Виноград, е скъсала пъпната връв и не я завързала. После стиснала врата на бебето и го умъртвила. Тялото прибрала в найлонов плик и натъпкала в дамската си чанта. В същото време през парка минала позната на жената, която видяла локва кръв и се обадила на 112. Учителката била прегледана в горнооряховската болница, където лекарите установили, че е имало раждане, въпреки че Петкова отричала. В болницата Венелина дала дамската си чанта на мъжа си, като по-късно трупа на бебето е открит в багажника на семейния автомобил. Семейството на Петкова вече имало 3 деца и тя не искала четвърто. Според прокуратурата причина за стореното е емоционалната криза, в която изпаднала жената. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " Условна присъда за учителката, родила в парк и умъртвила бебето си\t\t\t"}
{"url": "https://trud.bg/11-%d1%81%d1%82%d0%b0%d0%bd%d0%b0%d1%85%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%b7%d0%b0%d1%80%d0%b0%d0%b4%d0%b8-%d1%83%d1%80%d0%b0%d0%b3%d0%b0%d0%bd%d0%b0-%d0%bc/", "text": "Броят на загиналите от урагана „Майкъл“ достигна до 11 души, след като пет души са били намерени мъртви, в следствие на отломки от бурята, преминали през американския щат Вирджиния, заявиха местните власти, предава AFP. „Актуализирана информация за бурята, преминаваща през Вирджиния към 07:00 часа. Петима са загиналите заради „Майкъл“. 520 000 души са без електричество. 1 200 пътища са затворени. Пет очаквани торнада“, съобщава департамента за управление на спешни случаи във Вирджиния чрез съобщение в социалната мрежа „Туитър“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " 11 станаха загиналите заради урагана „Майкъл“"}
{"url": "https://trud.bg/%d0%b0%d1%80%d0%bc%d0%b5%d0%bd%d0%b5%d1%86-%d1%89%d0%b5-%d1%81%d0%b5-%d0%b1%d0%be%d1%80%d0%b8-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b0-%d0%bc%d0%be%d0%bd%d0%b4%d0%b8/", "text": "Отборът ни по класическа борба извади скрит коз за световното в Будапеща (Унгария) от 20 до 28 октомври. В последния момент арменецът Айк Мнацканян (72 кг) получи български паспорт и разрешение от Международната федерация (UWW) да се състава за България. Още преди десетина дни старши треньорът Армен Назарян изрази надежда талантът да участва на първенството, тъй като е отлично подготвен и е фаворит за медал. Близо година Мнацканян е у нас и тренира с нашите национали. В свободния стил чеченецът Ахмед Магамаев също получи български паспорт, но няма да пътува за Будапеща, тъй като трансферът му в UWW не бе регистриран навреме заради забавени документи.  В тима на класиците се връща и световният и европейски шампион за 2013-а Иво Ангелов (60 кг). А призово място ще атакуват още Даниел Александров (82), както и Кирил Милов (97), който замени в категорията петия от олимпиадата Николай Баряков, получил травма в последния момент. При жените селекционерът Петър Касабов тръгва с 4 състезателки, сред тях са и европейските шампионки Биляна Дудова (57) и Тайбе Юсеин (62). При мъжете в свободния стил на тепиха ще излезе световният вицешампион от 2013-а Владимир Дубов (61). Старши треньорът Валентин Ангелов тръгва с още четирима борци, като за отличие ще разчита също на Микяй Наим (57) и Мирослав Киров (74).", "date": "2018.10.12", "title": " Арменец ще се бори за България на мондиала"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d1%87%d1%83%d0%b6%d0%b4%d0%b5%d0%bd%d0%b5%d1%86-%d0%ba%d1%80%d0%b0%d0%b9-%d1%85%d0%b0%d1%81%d0%ba%d0%be%d0%b2%d0%be-%d0%bf%d1%80%d0%b5%d0%bc%d0%b8%d0%bd/", "text": "Чужденец без документи за самоличност, преминал незаконно границите на България, е задържан в такси, управлявано от 48-годишен шофьор от Хасково. Автомобилът е проверен на разклона за стамболовското село Кралево, предаде  В колата са били и още двама двама мъже. Всички пътници в таксито са задържани до 24 часа.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Хванаха чужденец край Хасково, преминал нелегално границата \t\t\t"}
{"url": "https://trud.bg/%d0%b1%d0%b0%d0%b1%d1%85-%d0%bf%d1%80%d0%be%d0%b2%d0%b5%d1%80%d0%b8-%d0%bd%d0%b0%d0%b4-10-%d1%85%d0%b8%d0%bb-%d0%be%d0%b1%d0%b5%d0%ba%d1%82%d0%b0-%d0%bf%d1%80%d0%b5%d0%b7-%d1%81%d0%b5%d0%bf%d1%82/", "text": "През месец септември 2018 г. инспекторите от отдели „Контрол на храните” към областните дирекции по безопасност на храните извършиха официален контрол на обекти за производство, за търговия на едро и дребно с храни, и на заведенията за обществено хранене на територията на страната, съобщиха от БАБХ. Обобщените данни за извършените проверки и предприетите мерки показват: Общ брой извършени проверки в цялата страна – 10 284 бр.;  Издадени предписания – 1 081 бр.;  Съставени актове за установяване на административни нарушения – 78 бр.;  Общ брой затворени обекти с временно преустановена дейност – 2 бр.; Изтеглени и насочени за унищожаване 1 353 кг. храни, 5530 бр. яйца и 6 л. сурово мляко;  Най-често констатираните несъответствия при извършените проверки на територията на Република България са: 1. Пропуски във водените записи, свързани със Системите за управление безопасността на храните, липса на проследимост на предлаганите храни, лични здравни книжки с изтекъл срок на валидност. 2. Несъответствия по сграден фонд и оборудване или лошо хигиенно състояние в обектите. 3. Предлагане на храни с изтекъл срок на годност, неправилно съхранение на храни, некоректно етикетирани храни, съгласно действащото законодателство, без здравна и идентификационна маркировка. 4. Извършване на дейност, нерегламентирана в удостоверението за регистрация по Закона за храните и обекти без регистрация по чл.12 от Закона за храните. За периода изготвените становища и предложения са: Към институции и ведомства – 41 бр.  Към фирми и граждани – 21 бр.  Обработени сигнали и жалби: Към институции и ведомства – 9 бр.;  Към фирми и граждани – 29 бр. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " БАБХ провери над 10 хил. обекта през септември, изтегли за унищожаване 1 343 кг негодни храни"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b8%d1%81%d0%ba%d0%b0-%d0%b4%d0%b0-%d0%b4%d0%b0%d0%b2%d0%b0-%d0%b2%d0%b8%d0%b4%d0%b5%d0%be-%d0%bf%d0%be%d0%ba%d0%b0%d0%b7%d0%b0%d0%bd%d0%b8%d1%8f/", "text": "Кристиано Роналдо се е съгласил за разпит в полицията по обвиненията за изнасилване, твърди италианският вестник „Тутоспорт“. Но португалецът няма намерение да напуска Торино, а иска да говори по видео връзка с органите на реда в Лас Вегас. Актуалният кавалер на „Златната топка“ е обвинен от Катрин Майорга, че я насилил в хотелската си стая през 2009 година. В същото време германското списание „Шпигел“ не се притеснява от намеренията на адвокатите на Роналдо да заведат дело за клевети. Журналистическият борд гарантира, че всички публикувани документи са истина. „Шпигел“ първи написа за писмено споразумение между Кристиано и Катрин срещу 350 000 долара и мълчанието й. Първоначално футболистът отрече, а сега адвокатите му го признаваха.", "date": "2018.10.12", "title": " Роналдо иска да дава видео показания"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-18-%d0%b3%d0%be%d0%b4%d0%b8%d1%88%d0%bd%d0%b0-%d1%88%d0%be%d1%84%d1%8c%d0%be%d1%80%d0%ba%d0%b0-%d0%b7%d0%b0%d0%b2%d1%8a%d1%80%d1%88/", "text": "Катастрофа между лек автомобил и мотоциклет завърши с областната болница в Сливен. Произшествието е станало към 15,30 ч. на 11 октомври, на едно от оживените кръстовища в града, между булевардите „Христо Ботев“ и „Панайот Хитов“. Зад волана на автомобила „Алфа ромео“ е седяла едва 18-годишна шофьорка, взела наскоро книжка. Мотоциклетът управлявал 30-годишен мъж. При удара той е получил фрактура на глезена и е настанен в ортопедията на лечебното заведение. И двамата са с отрицателни проби за алкохол. Взети са им кръвни проби за употреба на наркотични вещества. От полицията засега не съобщават по чия вина е станало произшествието. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Катастрофа с 18-годишна шофьорка завърши с моторист в болницата"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81-%d1%83%d0%ba%d1%80%d0%b0%d0%b8%d0%bd%d1%87%d0%b5%d1%82%d0%b0-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b8%d0%ba%d0%be%d0%b9-%d0%bd/", "text": "Автобус с украински деца се е запалил в района на Ханска шатра, край Слънчев бряг. Спирачките на автобуса в един момент са започнали да пушат. Шофьорът веднага е спрял и децата са били свалени на безопасно място, съобщиха от полицията. С друг автобус пътниците ще бъдат превозени до крайната точка, за където са пътували. Няма опасност от разрастване на пожара, за момента той е овладян. Пътят край Ханска шатра е с множество завои и там често водачите на превозни средства имат проблеми, уточни говорителят на ОД на МВР Бургас Цветелина Рандева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Автобус с украинчета се запали, никой не пострада"}
{"url": "https://trud.bg/%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d0%bb%d0%b5%d0%b2%d1%81%d0%ba%d0%b8-%d0%b8%d0%bc%d0%b0-%d1%81%d0%bf%d0%be%d1%80%d1%82%d0%b5%d0%bd-%d0%b4%d0%b8%d1%80%d0%b5%d0%ba/", "text": "„Левски“ вече има спортен директор. Това разкри клубната легенда и член на Надзорния съвет на „сините“ Кирил Ивков. Този въпрос е актуален на „Герена“ от началото на годината, когато Асен Букарев напусна поста главен мениджър. „“Мисля, че в близките два месеца „Левски“ ще има спортен директор – обясни Ивков пред „Спортал“. – Доколкото знам, въпросният човек се е разбрал с клуба. Българин е, но не е легенда на отбора. Това мога да кажа. Нормално е да имаме спортен директор. Всеки отбор в България има такава длъжност. В „Левски“ в момента старши треньорът Славиша Стоянович изпълнява тази роля.“", "date": "2018.10.12", "title": " Изненада: „Левски“ има спортен директор"}
{"url": "https://trud.bg/%d0%bf%d0%b5%d1%80%d1%81%d0%be%d0%bd%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b8-%d1%82%d0%b5%d1%81%d1%82%d0%be%d0%b2%d0%b5-%d0%be%d0%bf%d1%80%d0%b5%d0%b4%d0%b5%d0%bb%d1%8f%d1%82-%d0%bd/", "text": "Модерната персонализирана психиатрия в единствената болница с психиатрични клиники във Варна представиха проф. д-р Мариана Арнаудова, ръководител на Трета психиатрична клиника и проф. д-р Христо Кожухаров, ръководител на катедрата по психиатрия и медицинска психология в Медицинския университет и на Втора психиатрична клиника в УМБАЛ „Св. Марина“ на среща, посветена на деня на психичното здраве.  Персонализираната терапия на пациенти с психиатрични пробеми в България дава голяма надежда на специалистите за по-добри резултати от лечението. Това е възможно благодарение на персонализираните тестове, чрез които лекарите могат да изберат най-подходящата терапия и да оптимизират лечебните схеми на пациенти с депресия, тревожно разстройство, биполярно разстройство, шизофрения, обсесивно-компулсивно разстройство, синдром на хиперактивност и дефицит на внимание и други разстройства. Това обясни проф. д-р Христо Кожухаров и допълни, че около 20% от хората в България страдат от психични разстройства.  „С помощта на  фармакогенетичния тест Genecept Assay може да се избегне процесът на проба-грешка и да се скъси пътят до подобряване на състоянието на пациента. Тестът идентифицира специфични за всеки пациент генетични маркери, които дават информация кои медикаменти ще действат по очаквания начин, кои няма да са ефективни, с кои могат да се очакват сериозни странични ефекти.“, обясни специалистът.  Персонализираната медицина е бъдещето на медицината. Накратко тя се определя като точното хапче в точната доза за точния пациент. В България, вече от една година насам се прилага и персонализираният подход в психиатрията, т.е назначава се терапия на база на индивидуален фармакогенетичен тест, който идентифицира специфични за всеки пациент генетични маркери. Тестът покрива над 20 класа медикаменти, общо 122 лекарства, одобрени от Американската агенция по храни и лекарства, включва 18 клинично валидирани гени и 97% от лекарствата, използвани в психиатричната практика.Вземането на проба е много лесно– прави се натривка от лигавицата на вътрешната страна на бузата, обясниха специалистите. До момента с помощта на теста 300 пациенти в страната са получили персонализирано лечение, като пациент номер 300 е от Варна. „За някои пациенти това е единственият начин да получат веднага точното лечение“, разясни проф. Арнаудова.  Най-големите предизвикателства пред психичното здраве на българина са стресът, липсата на емоционална култура, липсата на навик за търсене на навременна помощ от психиатър поради предразсъдъци, недостигът на средства за психично здраве, липсата на добре развита мрежа за доболнична помощ и липсата на специалисти в някои региони, каза още проф. Кожухаров.  Проблемите в грижата за психичното здраве са много. Съществува среда на дефицит на социално-емоционална компетентност, липсва статистика за хората с психично-здравни проблеми в България.  Липсва връзка между амбулаторната и стационарната помощ. Инвестициите в укрепването и подобряването на психичното здраве са недостатъчни. Основно се инвестира във възстановяването на психичното здраве, едва след като то вече е било увредено. Не на последно място, съществува силна и неосъзната психиатрична стигма, която възпрепятства адекватното разбиране на характера на психичните заболявания и навременното им лечение.  Въпреки всички проблеми, в България вече се практикува модерна персонализирана психиатрия и пациентите в УМБАЛ „Св. Марина“ имат достъп до иновативни инструменти при назначаването на лечение, които все още са недостъпни в редица европейски страни.  В УМБАЛ „Св. Марина“ – Варна работят четири психиатрични клиники – за лечение на депресивни състояния, на лица с психични разстройства, с психомоторна възбуда и висок агресивен и суициден риск и зависимости, на психични разтройства в старческа възраст и детско юношеска психиатрия. В болницата се покрива лечението на всички групи психиатрични заболявания, като за пациентите се грижат интердисциплинарни екипи, подчерта проф. Арнаудова. Тя обърна внимание също на факта, че пациентите в УМБАЛ „Св. Марина“ във Варна имат достъп до най-модерните методи на лечение и нови концепции в терапиите.", "date": "2018.10.12", "title": " Персонализирани тестове определят най-точното лечение за пациенти с психиатрични заболявания"}
{"url": "https://trud.bg/%d0%b2-%d1%82%d1%83%d1%80%d1%86%d0%b8%d1%8f-%d0%be%d1%81%d0%b2%d0%be%d0%b1%d0%be%d0%b4%d0%b8%d1%85%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f-%d0%bf%d0%b0%d1%81/", "text": "Турски съд разпореди освобождаването на американския пастор Андрю Брънсън, който беше държан в Турция през последните две години, но го осъди на три години затвор, предава AFP. Окръжният съд в западния град Алиага призна за виновен Андрю Брънсън по обвинения за връзки с терористична група и го осъди на три години, един месец и 15 дена затвор, предаде кореспондент на AFP. Въпреки това, той беше освободен, имайки предвид времето му прекарано в затвора и доброто му поведение по време на процеса. Съдът отмени домашния му арест и забраната за пътуване в чужбина, добави кореспондентът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.12", "title": " В Турция освободиха американския пастор Андрю Брънсън"}
{"url": "https://trud.bg/%d0%bd%d0%be%d0%b2%d0%be%d1%80%d0%be%d0%b4%d0%b5%d0%bd%d0%be-%d0%b1%d0%b5%d0%b1%d0%b5-%d0%bf%d0%be%d1%87%d0%b8%d0%bd%d0%b0-%d0%b4%d0%b5%d0%bd-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b1/", "text": "Новородено бебе почина само ден, след като беше изписано от видинската болница. Майката обвинява лекарите в немарливост. Скандалът идва само седмица след казуса с Центъра по хемодиализа в същата болница. Младата жена успява да се порадва на детето си само няколко дни в родилното отделение, предаде „ „. Пет дни по-късно Кремена и детето са изписани. В епикризата е записано, че новороденото е в отлично здраве. Жената обаче забелязва, че не всичко е наред. „Казвах им, че не се храни добре. Изяжда на половината. Те ми казаха, че е нормално. На следващата сутрин, след като ни изписаха не поиска да се храни, не пи и вода“, разказва майката. Тя се обажда на местните медици, а след това бебето е прието в болницата в Монтана. Там правят изследвания и установяват чревна инфекция с критичния показател 143 пункта. Въпреки усилията на лекарите в Монтана, бебето издъхва. От болницата във Видин обаче отричат да са подценили случая на Кремена. Заради съмнения, жената започва да търси истината. Тя иска да знае какво се е случило с детето й и кой я е изписал без да провери дали всичко е наред. По случая вече работи и прокуратурата, а майката е сезирала и Медицинския одит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Новородено бебе почина, ден след като беше изписано от болницата във Видин\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%b1%d1%83%d1%85%d0%bd%d0%b0-%d0%b2%d1%8a%d0%b2-%d0%b2%d0%bb%d0%b0%d0%ba-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f/", "text": "Пожар избухна във високоскоростен влак в Германия. Пострадали няма. Влакът е пътувал от Кьолн за Мюнхен, огънят е засегнал два вагона. Пожарът е избухнал към 6.30 часа сутринта. Във влака е имало 510 пътници, всички са успели да слязат от композицията. Компанията „Дойче Бан“ съобщи, че движението на влакове между Кьолн и Франкфурт ще бъде спряно през уикенда заради разследването на инцидента. Движението ще бъде пренасочено и това ще удължи пътуването с 80 минути. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " Пожар избухна във влак в Германия\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%b4%d0%bd%d0%b5%d1%81-%d0%bf%d0%be%d0%b4%d0%bf%d0%b8%d1%81%d0%b0%d1%85-%d0%b4%d0%be%d0%b3%d0%be%d0%b2/", "text": "До края на годината Министерството на здравеопазването е предвидило капиталови средства в размер на близо 4,9 млн. лева за закупуване на апаратура за хемодиализа, водоочистващи системи и хемодиализни легла. Днес подписах договорите. Това каза министърът на здравеопазването Кирил Ананиев в отговор на въпрос за проблемите в работата на центровете по хемодиализа. „Средствата са за общо 29 държавни лечебни заведения търговски дружества“, посочи той. „В това число за 7 лечебни заведения са предвидени средства за основен ремонт на отделенията по хемодиализа в размер на 891 хил. лева“, заяви Кирил Ананиев. „Специално за МБАЛ „Св. Петка“- Видин са отпуснати 180 хил. лева за закупуване на нови хемодиализни апарати, водоочистваща система и нови хемодиализни легла“, обясни здравният министър. Той поясни, че към края на 2017 г. в страната има 3627 пациенти на поддържащо лечение с хемодиализа. „Процедурите се осъществяват в 80 диализни структурни. 60 от тях са разкрити в държавни и общински болници, а 20 са или отделения в частни лечебни заведения или самостоятелни лечебни заведения“, каза още Кирил Ананиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Министър Ананиев: Днес подписах договорите за закупуване на апаратура за хемодиализа на стойност 4,9 млн. лева"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d0%bc%d0%b0%d0%bb%d1%82%d0%b8%d0%b9%d1%81%d0%ba%d0%b8%d1%8f-%d0%be%d1%80%d0%b4%d0%b5%d0%bd-%d0%ba%d0%b0%d0%bd%d0%b8-%d0%bf/", "text": "Посланикът на Малтийския орден в България Камило Дзуколи ще покани папа Франциск да посети Стара Загора на 6 май 2019 г., по време на визитата му в България между 5 и 7 май догодина. Той обяви това пред журналисти в Града на липите, където дари реанимобил на Университетската многопрофилна болница за активно лечение „Проф. д-р Стоян Киркович”. За 12 години Посолството на Малтийския орден у нас е направило около 500 дарения в 170 населени места – линейки, медицинска диагностична апаратура, операционно оборудване, медикаменти и др. Финансирани са и интернет зали за бежанците в Свиленград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Посланикът на Малтийския орден кани папата в Стара Загора"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2%d1%81%d0%b5%d0%ba%d0%b8-%d0%ba%d0%be%d0%b9%d1%82%d0%be-%d0%b5-%d0%b7%d0%b0%d0%bf%d0%be%d0%b4/", "text": "Възложих на председателя на Агенция пътна инфраструктура Светослав Глосов, спазвайки закона, да намери форми още днес “Джи Пи Груп” да се извади от проектите с европейско и държавно финансиране. Това обяви министър-председателят Бойко Борисов пред журналисти в Асеновград и подчерта, че винаги е държал на това фирмите да работят качествено и в срок. „Всеки, който е заподозрян и тече разследване – да се извади от конкурсите и да си докаже правотата и невинността“, посочи премиерът. Борисов припомни, че никога не е правил компромис с качеството. „Помните, когато в Ямбол 19 км готова магистрала „Тракия“ – затова, че една чужда компания беше спестила от асфалта и ги накарах да я асфалтират повторно. За Ябланица – анулирах търг за над 100 млн. лева и след това се получи по-евтина цена. Няма да дам да ми се петни името. Така, че докато си защитят правотата – нямат работа да участват в конкурси“, категоричен беше министър-председателят. Премиерът Борисов допълни, че е възложил на АПИ с Института по пътища и мостове да следят стриктно за качеството на пътната настилка. „Има фирми за надзор и компетентни хора, които получават заплата за това, ако са го проспали – прокуратурата да ги обвини и да ги вкара в затвора“, каза Борисов. Министър-председателят Бойко Борисов направи инспекция на ремонта на Мулдавския манастир „Св. Петка” край Асеновград, където през 2010 година източното и част от северното крило на манастира бяха унищожени вследствие на пожар. Пловдивският митрополит Николай благодари за личната ангажираност на министър-председателя Бойко Борисов и усилията на правителството, което отпусна 500 хил. лева през 2016 година за възстановяване на манастира. Пред премиера той посочи още, че е необходимо до светата обител да бъде прекаран водопровод, за да се осигури питейна вода, и да се изгради пътна връзка от пътя Асеновград- Кърджали. Премиерът Борисов посочи, че след ремонтните дейности следва и възстановяването на автентичния вид на манастира. „Възложил съм на ВиК Пловдив водопровода, тъй като манастирът няма вода. Проектът вече е съгласуван между всички“, каза министър-председателят и допълни, че ще се работи и за пътя до манастира. Борисов добави, че следващата сряда ще предложи на правителството да се отпуснат около 600 хил. лева за Пловдивската семинария. „Събраните от битката с контрабандата средства ни дава тази възможност“, каза Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.12", "title": " Премиерът Борисов: Всеки, който е заподозрян и тече разследване – да се извади от конкурсите и да си докаже правотата и невинността"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0%d0%bf%d1%80%d0%b0%d0%b2%d0%b8-%d0%b8%d0%bd%d1%81%d0%bf%d0%b5%d0%ba%d1%86%d0%b8%d1%8f/", "text": "Министър-председателят Бойко Борисов направи инспекция на път II-86 Пловдив-Асеновград. Премиерът разпореди да се създаде временна организация за движението по участъка, докато се извършват ремонтните дейности, както и да се контролира качеството на строителните материали, които се използват, съобщават от МС. Общата стойност на проекта е малко на 24 милиона лева от Оперативна програма „Региони в растеж“. Със средствата се изгражда второ пътно платно и рехабилитация на съществуващото, с което отсечката ще се разшири до автомагистрален габарит. Участъкът преминава през територията на общините Пловдив, Куклен и Асеновград. Целта е да бъде осигурен бърз транспортен достъп на жителите от общините Куклен и Асеновград и област Смолян до автомагистрала „Тракия“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Премиерът Борисов направи инспекция на път II-86 Пловдив-Асеновград"}
{"url": "https://trud.bg/%d0%b4%d0%b6%d0%b8-%d0%bf%d0%b8-%d0%b3%d1%80%d1%83%d0%bf-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0-%d0%b4%d0%b0-%d1%81%d1%82%d1%80%d0%be%d0%b8-%d1%82%d1%83%d0%bd%d0%b5%d0%bb-%d0%b6/", "text": " който възложи на председателя на АПИ Светослав Глосов да извади „Джи Пи Груп“ от проектите с европейско и държавно финансиране, от компанията изпратиха до медиите следната позиция: Ръководството на „Джи Пи Груп“ заявява категорично, че през всички години компанията е работила, съобразявайки се със законовите разпоредби и винаги е отчитала обществения интерес. Във връзка със започналите проверки, засиленият обществен фокус и познавайки в детайли инвестиционния проект за доизграждане на АМ „Струма“, в частност изграждането на тунел Железница, за който проект бяхме избрани за изпълнител вследствие проведената открита процедура по реда на ЗОП, осъзнаваме, че има реална опасност от неспазване на графика за изпълнение на проекта, което създава риск от загуба на средства. Това ще наложи започнатите отсечки да се построят за сметка на държавния бюджет и да бъде възстановена предоставената безвъзмездна финансова помощ за изграждане на „Автомагистрала „Струма“, финансирана от ОП „Транспорт 2007-2013 г.”. Забавата в изграждането на посочените участъци на АМ „Струма“ е предпоставка за още тежки катастрофи, голям брой загинали и ранени. Според официалната статистика през последните 5 години този пътен участък си е извоювал печалната слава на най-кървавото трасе в страната ни. Ръководството на „Джи Пи Груп“ е категорично, че в така манипулираната медийна обстановка през последния месец, опитваща се да отъждестви граденото десетки години име на компанията в строителния бранш с престъпни квалификации, е достойно в името на бранда „Джи Пи Груп“ да депозираме пред Aгенция „Пътна инфраструктура“ отказ от сключване на договор за изпълнение на строителството на тунел Железница. Същото е в полза на обществения интерес от предотвратяване на огромните загуби на държавния бюджет и в подкрепа на пътната безопасност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.12", "title": " „Джи Пи Груп“ се отказва да строи тунел Железница\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0-%d0%b1%d1%8a%d0%bb%d0%b3%d0%b0/", "text": "В централата на ПП АБВ в София се състоя среща между ръководството на партията и представители на арабската общност в България. Това е поредното събитие, част от инициативата на политическата сила за възобновяване на културните и икономически контакти на България със страните от Арабския свят, съобщават от АБВ. Председателят на партията Румен Петков запозна присъстващите с проведената от него наскоро в Ливанската република среща, с г-н Саад Харири – министър-председател на Ливан, както и с топлото посрещане на българската делегация там. В допълнение той сподели впечатления си и от срещата си в Министерството на образованието на Ливан, в резултат на която към редица български университети бе отправена покана за участие в образователен форум, който ще се проведе в Бейрут между 14 и 17 ноември тази година. В хода на разговора г-н Петков информира присъстващите, че се работи и в посока към подписване на меморандум за сътрудничество между ПП АБВ и „Партията на справедливостта“ на Ливан. По време на възникналата дискусия представители на арабската общност в България изразиха желание АБВ да участва в разработването на стратегия за арабските страни и по-конкретно Сирия, Ирак, Палестина, с оглед утвърждаването на икономическите интереси на България в региона. Арабските асоциации изказаха желанието си ръководството на партията да им окаже съдействие пред министър-председателя на страната Бойко Борисов, за да бъде създадена и приета стратегия за културен и академичен обмен, специално за Сирия и Ливан, както и за облекчаване на визовия режим за държавите от Арабския свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Румен Петков и представители на Българо-арабската общност у нас обсъдиха възможностите за задълбочаване на отношенията между България и Арабския свят"}
{"url": "https://trud.bg/%d1%81%d1%82%d1%80%d0%b5%d0%bb%d0%b5%d1%86-%d0%be%d1%82%d1%81%d1%82%d1%80%d0%b5%d0%bb%d1%8f-%d1%82%d1%80%d0%b5%d1%82%d0%b8-%d0%bc%d0%b5%d0%b4%d0%b0%d0%bb%d0%b8-%d0%b7%d0%b0-%d0%be%d0%bb%d0%b8%d0%bc/", "text": "Кирил Киров донесе трети медал за олимпийците ни от младежките игри в Буенос Айрес. Българинът в дует с германката Ванеса Зийгер стигнаха финала на 10 м въздушен  пистолет, с което си осигури поне сребро. А битката за титлата е по-късно днес.  Преди това злато взеха акробатите Мариела Костадинова и Панайот Димитров, а в бадминтона Мария Делчева също е на финал и сигурен сребърен медал.  До решителния двубой за трофея Киров и немската му партньорка записаха 3 победи, а в последния сблъсък излязоха срещу индонезийката Бакер и и таджикистанеца Файзулаев.  Малшанс имаше Адриан Андреев, който бе на крачка от бронза в тениса. Но травма в стъпалото му попречи да завърши двубоя срещу бразилеца Жилбер Соарес. Българинът се загуби първия сет с 4:6, а във втория се отказа при 1:3.  Талантът получи контузията още в полуфинала срещу друга местна звезда – Факундо Акоста, като още в първия сет поиска намеса на физеотерапевт, което остави съмнения, че ще е играе пълноценно в мача за бронза. Миналия месец Адриан ликува с титлата на двойки при юношите на откритото първенство на САЩ.  С шанс за отличие е Татяна Воложанина, която е на финал в художествената гимнастика. Финалът в многобоя е на 16 октомври.", "date": "2018.10.12", "title": " Стрелец отстреля трети медали за олимийците"}
{"url": "https://trud.bg/%d0%bd%d0%b0%d1%88%d0%b0-%d0%bf%d0%bb%d1%83%d0%b2%d0%ba%d0%b8%d0%bd%d1%8f-%d1%81%d1%80%d0%b5%d0%b4-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-8/", "text": "Диана Петкова постигна най-големия си успех до момента, като за първи път ще плува във финалите на 50 метра свободен стил на младежките олимпийски игри в Буенос Айрес. Пловдивчанката постигна 25,53 секунди с което подобри и националния рекорд. Досегашният върхов резултат бе изравнен между нея и съгражданката й Нина Рангелова – 25,77 сек. Така с пето време възпитаничката на Ботко Трендафилов се нареди сред най-добрите 8 и през изминалата нощ атакува медалите в дисциплината. Фаворитка за златото бе чехкинята Барбора Сееманова, която бе и най-бърза в полуфиналните серии с 25,33 секунди. Другият ни представител в плуването Йордан Янчев завърши 15-ти на 800 м свободен стил в последния си старт на игрите – 8:13,49 минути. Той бе 17-ти на 400 м свободен стил и 23-ти на 200 в свободен стил.", "date": "2018.10.12", "title": " Наша плувкиня сред най-добрите 8"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b8%d0%b7%d0%b1%d1%80%d0%b0%d0%bd%d0%b0-%d0%b7%d0%b0-%d1%87%d0%bb%d0%b5%d0%bd-%d0%bd%d0%b0-%d1%81%d1%8a%d0%b2%d0%b5%d1%82%d0%b0-%d0%bf%d0%be/", "text": "В рамките на 73-та сесия на ОС на ООН в Ню Йорк България бе избрана днес за член на Съвета по правата на човека (СПЧ) за периода 2019-2021 г. 180 от общо 188 присъствали и гласували държави-членки на ООН подкрепиха страната ни. Резултатът на България е пети сред осемнадесетте страни -кандидатки за член на СПЧ и първи сред страните-кандидатки от ЕС, заедно с Италия, съобщават от външното министерство. За първи път България издига кандидатурата си за този орган. Избирането на страната ни за член на СПЧ е признание за активната ѝ политика в сферата на правата на човека на национално и глобално ниво. България е поела ангажимент да подпомага независимостта на структурите на ООН по правата на човека, както и да работи за защитата на правата на детето, равенството на жените и мъжете, правата на хората с увреждания, създаването на толерантни общества и др., отчитайки ангажиментите по изпълнение на Целите за устойчиво развитие 2030. Съветът по правата на човека (СПЧ) е междуправителствен орган в рамките на системата на ООН, отговарящ за насърчаването и защитата на правата на човека по света и за справяне със ситуации на нарушения в тази област. Съветът има правомощието да обсъжда всички тематични въпроси и ситуации на правата на човека, които изискват вниманието му през цялата година, както и да прави препоръки по тях. Органът заседава в Службата на ООН в Женева. В него участват 47 държави, които се избират от Общото събрание на ООН. При избора се взема предвид приноса на всеки кандидат за насърчаването и защитата на правата на човека, както и поетите от него доброволни ангажименти в тази сфера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " България е избрана за член на Съвета по правата на човека"}
{"url": "https://trud.bg/%d1%81%d0%b2%d0%b0%d0%bb%d0%b8%d1%85%d0%b0-%d0%bf%d1%8a%d1%82%d0%bd%d0%b8%d0%ba-%d1%81-%d0%bf%d0%bd%d0%b5%d0%b2%d0%bc%d0%b0%d1%82%d0%b8%d1%87%d0%b5%d0%bd-%d0%bf%d0%b8%d1%81%d1%82%d0%be%d0%bb%d0%b5/", "text": "Служители на столичната полиция изведоха от пътнически автобус мъж, въоръжен с пневматичен пистолет. Полицаите се отзовали на сигнал, постъпил към 18:24 ч днес, информира  В района на кв. „Орландовци“ те спрели автобус по направление Русе – София. От превозното средство е свален 35-годишен мъж, който носел на видно място пневматичен пистолет. Отведен е в столично районно управление за изясняване на случая. Полицейски екип е ескортирал автобуса до крайната му спирка – автогарата в столицата. Няма пострадали при случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Свалиха пътник с пневматичен пистолет от автобус в квартал „Орландовци“"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b4%d0%b0%d0%bd%d1%8a%d1%86%d0%b8-%d0%b7%d0%b0-%d0%ba%d0%b0%d0%bc%d0%b8%d0%be%d0%bd%d0%b8-%d0%b8-%d1%81%d1%82%d0%b0%d1%80%d0%b8-%d0%bc%d0%be%d1%82/", "text": "Повишението на налога достига 133% Товарните автомобили до 3,5 тона ще се облагат като леки коли За новите автобуси няма промяна в отстъпките По-високи данъци ще се плащат за всички камиони и за старите мотоциклети от началото на 2019 г. Това предвиждат промени в данъчните закони, които са внесени от Министерски съвет в парламента. В момента за мотопеди и мотоциклети с мощност на двигателя до 74 kW (до 100 конски сили) и съответстващи на екологични категории “Евро 3” и “Евро 4” данъкът се плаща с 50% намаление. С промените отстъпката за моторите с категория “Евро 3” отпада, а за тези с “Евро 4” отстъпката става само 20%. При камионите увеличението на данъка идва по две направление. В момента данъкът за товарните автомобили с технически допустима максимална маса между 3,5 тона и 12 тона се определя от общинските съвети в размер от 10 лв. до 30 лв. за всеки започнат тон товароносимост. С промените от 2019 г. данъкът ще се определя за всеки започнати 750 кг. Например в София данъкът в момента е 13 лв. за всеки започнат тон товароносимост. Така за камион от 10 тона налогът е 130 лв. Догодина за същия камион данъкът ще бъде 182 лв. Допълнително увеличение на данъка ще има за старите камиони и автобуси. В момента за автобусите, товарните автомобили, влекачите за ремарке и седловите влекачи с екологични категории “Евро 3” и “Евро 4”, данъкът се плаща с 40% намаление. От началото на 2019 г. за автобусите, камионите с максимална маса над 3,5 т, и влекачите с екологична категория “Евро 3” отстъпка няма да има, а за тези с “Евро 4” данъкът ще се плаща с намаление от 20%. Така в горния пример, ако камионът от 10 тона е с “Евро 3” след ползване на отстъпката данъкът сега е 78 лв. Догодина отстъпка за него няма да има и ще трябва да се плати пълният размер на налога от 182 лв. Това представлява увеличение на данъка със 133%. По отношение на камионите над 3,5 тона и автобусите с “Евро 5” и “Евро 6” няма промяна в отстъпката като данъкът ще продължи да се плаща с 50% намаление. При мотоциклетите с двигатели до 74 kW и с категории “Евро 5” и “Евро 6” отстъпката на данъка също остава без промяна в размер на 60%. По отношение на най-старите камиони, автобуси и мотоциклети с категории “Евро 1” и “Евро 2”, както и досега отстъпки няма да се ползват. Промените се правят с мотива, че старите коли, камиони и автобуси замърсяват околната среда. Реалният афект от промените обаче ще бъде сериозно нарастване на приходите на общините. От 2019 г. значително ще бъдат увеличени и данъците на автомобилите до 3,5 тона, които са регистрирани като товарни. Това са както “баничарки” за зареждане на магазини с храна, така и луксозни джипове, регистрирани като товарни автомобили с категория N1. С промените тези автомобили ще се облагат като леки коли.   Според данни на КАТ 190 хил. се движат на 2 колела В страната са регистрирани над 80 хил. мотопеди и близо 108 хил. мотоциклети без кош, сочат данните на КАТ към 1 октомври 2018 г. Така общият брой на превозните средства, които се придвижват на две гуми, е над 188,7 хил. Допълнително обаче в страната има и 1133 мотоциклети с кош, 205 мототриколки и доста бъгита. Така общият брой на превозните средства, които влизат в групата на моторите, е над 193 хил. В топ 3 на най-разпространените мотоциклети и мотопеди у нас влизат Хонда (с 29 696 броя), Ямаха (25 615 броя) и Сузуки (с 15 237 броя). На четвърто място е Симсон с 12 125 мотопеда и 1866 мотоциклета. Но официални данни на екологичната им категория няма. Повечето мотори в страната обаче са стари. Например от всичките регистрирани мотори Ямаха, само 662 са на възраст до 5 години. Между 6 и 10 години са 1569 от тези мотори, а най-масови са над 20-годишните, които са 11 685 броя.   Искат 150 млн. лв. за подобряване на безопасността 140-150 млн. лв. да отпусне държавата пряко за подобряване на пътната безопасност, предложи председателят на Българска браншова камара „Пътна безопасност” инж. Николай Иванов по време на 11-та конференция по транспортна инфраструктура. Средствата могат да се инвестират в подобряване на безопасността на високопланинските проходи, рискови отсечки и участъци с висока концентрация на пътно-транспортни произшествия, обясни експертът. Освен това за пътна безопасност целево трябва да се предвидят 10% от бюджета на пътната агенция за поддръжка на пътищата у нас, предложи Иванов.   1,2 млрд. лв. на година губи държавата от катастрофи Браншът настоява да се правят одити на всички трасета Наталия Малчева Средно по 1,2 млрд. лв. на година губи държавата заради катастрофи. Това са така наречените “външни разходи”, които се формират от загубената работоспособност на загиналите и ранените в пътни произшествия, невъзможността им да създадат семейство или да отгледат децата си и да допринасят за обществото, времето и разходите за лечение на пострадалите. Смъртта на всеки загинал зад волана или на шосето освен лична трагедия за близките му води и до почти 1 млн. лв. загуби за държавата. Това обясни инж. Христо Грозданов от Катедра “Пътища и транспортни съоръжения” към Университета по архитектура, строителство и геодезия по време на 11-та национална конференция по транспортна инфраструктура с международно участие. Разходите от всяко тежко транспортно произшествие са около 175 хил. лв. Всеки тежко пострадал струва на бюджета малко над 123 хил. лв., а тези, които са се разминали с леки наранявания – 9 хил. лв. По време на конференцията стана ясно, че бизнесът и държавата се обединяват върху идеята за нови правила, които да намалят инцидентите и жертвите на пътя. През последните години загиналите са средно 98-99 души на 1 милион жители при средно 30 и под 30 души за останалите европейски страни. Над 60% от смъртните случаи са в населените места, обясни доц. д-р инж. Румен Миланов. Той бе категоричен, че одити за безопасност трябва да се правят и на тези шосета. Към момента тези инспекции са задължителни единствено за международните трасета, но трябва да станат такива и за националните, категоричен бе той. Инж. Миланов предложи и полицаите да пращат задължително информация на пътната агенция и общините за пътните произшествия, без да упоменават личните данни на участниците в инцидентите. Идеята е да се установят опасните трасета и да се вземат мерки за подобряване на безопасността им.   Крият оборот от технически прегледи Пункт за годишни технически прегледи на автомобили крие значителна част от оборота си. Това установи проверка, в която са участвали служители на отдел “Икономическа полиция” на ГДНП, представители на Националната агенция за приходите и Изпълнителната агенция “Автомобилна администрация”. Провереното дружество е регистрирано по ДДС, като за календарната 2017 г. е отчело пред НАП оборот от технически прегледи, който не отговаря на броя на преминалите през пункта автомобили. При проверката е установено, че само за времето от 1 до 6 октомври тази година през пункта за преглед са преминали 55 моторни превозни средства, а издадените за този период касови бележки са 21. Това означава, че търговският обект е укрил над 50% от оборота си. Освен това е констатирано, че газанализаторът на дружеството не работи в норми, а системата за мерене на димните газове се манипулира като датчикът не се поставя на правилното място за точно измерване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " По-високи данъци за камиони и стари мотори\t\t\t"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80%d1%8f%d1%82-%d0%bf%d0%be-%d0%bc%d0%b8%d0%b3%d1%80%d0%b0%d1%86%d0%b8%d1%8f%d1%82%d0%b0-%d0%b4%d0%b8%d0%bc%d0%b8%d1%82%d1%80%d0%b8/", "text": "Европейската комисия (ЕК) призова да се сложи край на удължаването на граничния контрол в Шенгенското пространство, предаде Франс прес. „Дойде моментът да се сложи край на граничния контрол“, заяви еврокомисарят по миграцията Димитрис Аврамопулос на среща в Люксембург с вътрешните министри на страните-членки. От 2015 година Франция, Германия, Австрия, Дания, Швеция, Норвегия прилагат контрол по границите в Шенгенското пространство, като оправдаха мерките с нелегалната миграция и опасения за сигурността. Германският вътрешен министър Хорст Зеехофер, заяви, че все още не са налице условията за отменяне на контрола по вътрешните граници. Той обяви, че Германия ще удължи контрола по границата с Австрия с още половин година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " Еврокомисарят по миграцията Димитрис Аврамопулос: Дойде моментът да се сложи край на граничния контрол в Шенгенското пространство"}
{"url": "https://trud.bg/%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%b8%d1%8f%d1%82-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d0%b1%d0%b8%d0%bb/", "text": "Вашингтон няма да спира оръжейна сделка с Рияд Турското правителство е съобщило на американски официални лица, че има аудио и видеозаписи, които доказват, че саудитският журналист Джамал Хашоги е бил убит в консулството на Рияд в Истанбул, съобщи в. “Вашингтон пост”, като се позова на неназовани източници от Анкара и Вашингтон. Записите показвали, че саудитски агенти задържат Хашоги (роден на 13 октомври 1958 г.) в дипломатическата мисия, преди да го убият и да разчленят тялото му. Той отишъл в консулството на 2 октомври, за да получи документ за сключване на брак и оттогава местонахождението му не е известно. Рияд отрича убийство и настоява, че е напуснал сградата още същия ден. Турция се е съгласила на формирането на съвместна група със Саудитска Арабия за разследване на изчезването на журналиста. Хашоги е бивш шеф на саудитски тв канал и ексредактор във влиятелния всекидневник “Ал Уатан”. Миналата година бяга от родината си, след което става автор на “Вашингтон пост” и критик на саудитския престолонаследник принц Мохамед бин Салман. Мистерията с изчезването му предизвика международен натиск над Рияд да даде информация какво се е случило с него, включително от президента на Турция Реджеп Ердоган. Американският му колега Доналд Тръмп също се закани “да разнищи случая”, но в четвъртък заяви, че няма причина да блокира мащабна саудитска покупка на US оръжие. “Харчат 110 млрд. долара за военно оборудване и за неща, които създават работни места за нашата страна. Не ми харесва концепцията за спиране на инвестиции от $110 млрд. в САЩ, тъй като в противен случай Рияд ще ги похарчи в Русия, Китай или на друго място”, каза Тръмп, който може да бъде изправен пред натиск от Конгреса. Заради изчезването на Хашоги обаче британският предприемач Ричард Брансън прекрати преговори със саудитските власти за инвестиции от 1 млрд. долара в неговите компании “Върджин Галактик” и “Върджин Орбита”. Дискусиите за това вървяха от миналия октомври след принципна договорка между Брансън и принц Бин Салман. “Изчезването на Хашоги може сериозно да промени възможностите на всеки от нас на Запад да прави бизнес със саудитското правителство”, каза британският милиардер.      ", "date": "2018.10.12", "title": " Изчезналият саудитски журналист бил убит\t\t\t"}
{"url": "https://trud.bg/%d1%82%d1%80%d1%83%d1%81-%d0%be%d1%82-46-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d0%b7%d0%b0%d0%bf%d0%b0%d0%b4%d0%bd%d0%b0-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f/", "text": "Регистрирано е земетресение с магнитуд 4,6 в Западна Австралия, това показва справка на интернет страницата на Европейския сеизмологичен център. Земетресението е станало в 0:31 часа на 13 октомври (19:31часа на 12 октомври българско време) на 57 километра източно от град Манджимъп и на 280 километра южно от Пърт на дълбочина от пет километра. Трусът е усетен в югозападната част на страната. За сега няма информация за пострадали хора и нанесени материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Трус от 4,6 по Рихтер в Западна Австралия"}
{"url": "https://trud.bg/%d1%81%d0%bb%d0%b5%d0%b4-%d0%ba%d1%80%d0%b0%d1%8f-%d0%bd%d0%b0-%d0%b5%d0%b4%d0%b8%d0%bd-%d0%bf%d1%80%d0%b0%d0%b2%d0%b5%d0%bd-%d0%b0%d0%b1%d1%81%d1%83%d1%80%d0%b4-%d1%81-%d1%83%d1%80%d0%b5%d0%b4%d0%bd/", "text": "Балканската община Твърдица получи държавен имот за създаването на исторически музей. Това стана със заповед на областния управител Чавдар Божурски, съобщиха от администрацията. Общината се задължава да използва терена от близо декар с четирите постройки върху него единствено за откриването на музей, а в срок от 3 години да извърши необходимите ремонти. После предстоят процедури пред Министерството на културата за узаконяване на местния културен институт като самостоятелно юридическо лице на бюджетна издръжка. Бъдещият музей има дълга и скандална предистория, за което в.“Труд“ е съобщавал в свои публикации. Музейната сбирка на Твърдица е била регистрирана в годините на социализма, но по-късно, след промените през 1989 година, сбирката се е самонастанила в държавния имот. От тогава допреди няколко месеца неин уредник бе Боян Тенев. Статутът му е свързан със съдебна сага, която според сливенски юристи трябва да се изучава в правния факултет. След реформата през 1993 година, с която бившите окръзи са ликвидирани и са създадени общините, Тенев е бил уволнен от общинския кмет на Сливен като уредник в бившия Окръжен музей-Сливен. Уредникът е с детска церебрална парализа, обжалвал е пред съда. Районният съд е задължил кмета на община Сливен да възстанови на работа уредника в музея в другата община – Твърдица. Той като това не е било законно според новото териториално устройство и един общински кмет не може да се разпорежда в друга община, до пенсионирането си преди няколко месеца Боян Тенев получаваше заплатата си от бюджета на Сливен, отново чрез съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " След края на един правен абсурд с уредник: Твърдица получи държавен имот за исторически музей"}
{"url": "https://trud.bg/%d1%81-1-%d0%bc%d0%b8%d0%bb%d0%b8%d0%be%d0%bd-%d0%bb%d0%b5%d0%b2%d0%b0-%d0%b1%d0%b8%d0%b1%d0%bb%d0%b8%d0%be%d1%82%d0%b5%d0%ba%d0%b8-%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d1%84%d0%be/", "text": "442 библиотеки ще обновят фондовете си с финансиране по програмата „Българските библиотеки –съвременни центрове за четене и информираност”. Тя е на стойност 1 млн. лв., съобщи варненският депутат от ГЕРБ и член на УС на Българската библиотечно-информационна асоциация д-р Емилия Милкова. Средствата ще бъдат разпределени между 26 библиотеки с регионален характер, 7 общински и 408 читалищни библиотеки. Те са спечелили с проекти в конкурсната процедура, в която са участвали общо 1307 проекта и са оценени от външни експерти, посочени от Българската библиотечно-информационна асоциация и Асоциация „Българска книга”, каза депутатката.  Като се позова на данните на Министерството на културата, тя допълни, че стойността на внесените предложения е трикратно по-голяма от общия размер на осигуреното финансиране. „На сайта на министерството вече е публикуван списъкът с отпадналите участници и мотивите на комисията. За всички е ясно, че възможностите на програмата не са неограничени, но тя е един важен знак за държавна подкрепа към библиотечната общност и четящите хора, а също и към  българските автори. Защото приоритет на програмата са проектите за книги и информационни източници от предимно български автори, а също и от максимално широк кръг издателства. Сред критериите за оценка дори бе записано, че включените заглавия от едно издателство не могат да  надвишават 10% от общия брой”, уточни още народният представител. Тя изказа благодарност към министерството на културата и лично към министър Боил Банов за успешната реализация на програмата, която беше сред предизборните ангажименти на ПП ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " С 1 милион лева библиотеки обновяват фондовете си"}
{"url": "https://trud.bg/68-%d0%b3%d0%be%d0%b4%d0%b8%d1%88%d0%b5%d0%bd-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%ba%d0%be%d0%bb%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%83%d0%b4%d0%b0/", "text": "Пътен инцидент е станал към 13 часа на пътя между Радомир и Кюстендил. При удар между ТИР с румънска регистрация и автомобил, е загинал 68-годишният водач на леката кола. Това съобщиха от пресслужбата на МВР. До извършването на огледа на мястото на тежкото произшествие, движението се отклонява по алтернативен маршрут.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " 68-годишен шофьор на кола загина при удар с румънски ТИР на пътя между Радомир и Кюстендил\t\t\t"}
{"url": "https://trud.bg/57-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%bf%d0%b0%d0%b4%d0%b0%d0%bd%d0%b5-%d0%be%d1%82-%d1%81%d1%82%d1%8a/", "text": "Мъж на 57 години е починал, след като е паднал от стълба в търговски обект в Пампорово, съобщават от ОДМВР-Смолян. На 12 октомври, около 01.20 часа в РУ-Чепеларе е получен сигнал от 27-годишна жена от гр. Пловдив, управител на търговски обект в курортен комплекс Пампорово, затова че 57-годишен мъж от село Стража, област Смолян, гост в обекта, качвайки се по вътрешна стълба, пада и умира на място. При извършения оглед първоначални данни за насилствена смърт не са установени. Тялото е транспортирано в МБАЛ град Смолян за аутопсия. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " 57-годишен мъж почина след падане от стълба в търговски обект в Пампорово"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%be%d1%81%d1%8a%d0%b6%d0%b4%d0%b0%d0%bd-%d0%bc%d0%bd%d0%be%d0%b3%d0%be%d0%ba%d1%80%d0%b0%d1%82%d0%bd%d0%be-%d1%81%d0%bb%d0%b5%d0%b4-%d0%ba%d1%80%d0%b0/", "text": "Вчера през нощта, към 2.00 часа, при обход на маршрут в ж.к. „Люлин“, полицаи от Девето РУ забелязали човек със съмнително поведение. В хода на предприетата проверка у мъжа били открити авторадиокасетофон, флаш памет и други вещи, за които не можал да даде смислено обяснение как е придобил, съобщиха от пресслужбата на МВР. В резултат на предприетите оперативни действия за изясняване на случая полицаите установили, че вещите са били откраднати по-рано от лек автомобил „Мерцедес А 160“, след счупване на предно ляво стъкло. Извършителят на посегателството, 30-годишен, многократно осъждан, бил задържан с полицейска мярка за срок до 24 часа. След доклад на материалите, събрани по образуваното досъдебно производство, в Софийската районна прокуратура на мъжа е повдигнато обвинение за извършено престъпление по чл. 196, ал. 1, т. 2, вр. чл. 195, ал. 1, т. 3, вр. чл. 194, ал. 1, вр. чл. 29, ал. 1 б. „А“ НК и постановено задържане за срок до 72 часа. Предстои да бъде внесено искане за налагане на мярка за неотклонение „задържане под стража“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " Хванаха осъждан многократно след кражба на вещи от кола в София"}
{"url": "https://trud.bg/%d0%b2%d0%ba%d0%b0%d1%80%d0%b0%d1%85%d0%b0-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b0-%d0%be%d1%82-%d0%b1%d0%b0%d0%b1%d1%85-%d0%b2-%d0%b0%d1%80%d0%b5%d1%81%d1%82%d0%b0-%d0%b7%d0%b0/", "text": "Шуменският окръжен съд  , след ден по-рано прокуратурата го привлече като обвиняем и го задържа за 72 часа за държане на наркотици с цел разпространение и за отглеждане на марихуана. В дома на инспектора от БАБХ бяха открити 80 килограма марихуана. Тревата беше открита в частен дом в кв. „Дивдядово“, а досъдебното производство беше поето от Окръжната прокуратура в Шумен. Инспекторът от Агенцията по безопасност на храните, чиято собственост е къщата в „Дивдядово“, е бил спрян за проверка на входа на квартала от полицейски служители от ОД на МВР в Шумен по сигнал. Тестван е с техническо средство, показанията отчели, че мъжът управлява МПС след употреба на наркотични вещества. За това престъпление се води отделно досъдебно производство, наблюдавано от Районната прокуратура в Шумен. 32-годишният мъж заедно с полицейските служители отишли в дома, от който се носел неприятен мирис на марихуана. Със следово куче е открита и плантацията, която Красен засадил и отглеждал в гориста местност край преславско село. Технологията за отглеждане на конопа според разпита на задържания била заимствана от сайт. Иззети са 15 растения марихуана, които впечатлили разследващите с размера си – около 4 метра. „Красен е отгледан в сплотено семейство с много любов. С много трудности и много икономии успяхме да му осигурим образование, подходящо за него.“ – разказа пред съда в качеството си на свидетел майката на задържания шуменската общественичка Даниела Вичева, която през април беше претендент за поста общински лидер на ГЕРБ в Шумен, но остана трета в надпреварата с 62 гласа. Майката обясни, че синът й наскоро теглил 20-годишен заем за да купи къщата в Дивдядово и я изплащал със заплатата си на инспектор в БАБХ, а тя с баща му го издържала. Не знаела, че употребява наркотици, въпреки че пред разследващите Крумов си признал, че още като бил студент пушел трева и си я сеел. „Скоро се записа на народни танци, хобито му е риболов.“ – продължи с положителните характеристики родителката. Думите й не трогнаха съдия София Радославова и тя постанови, че Крумов трябва да остане в ареста за постоянно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.12", "title": " Вкараха инспектора от БАБХ в ареста за постоянно\t\t\t"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d0%ba%d0%be%d1%85%d0%b5%d0%b7%d0%b8%d0%be%d0%bd%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%82%d0%b8%d0%ba%d0%b0-%d0%bd%d0%b0/", "text": "На всеки седем години Европейският съюз определя своята Многогодишна финансова рамка (МФР). Бюджетът за следващия период (2021-2027) г., по предложение на Европейската комисия, ще е в размер на 1 279 милиарда евро. Размерът на средствата е съпоставим с настоящата рамка (2014 – 2020 г.) и, от една страна, това е добре за страните нетни бенефициенти от бюджета на ЕС (вкл. България), тъй като след БРЕКЗИТ се очакваха значителни намаления на разходите. От друга страна, запазването на рамката на тези нива заедно с необходимостта да бъдат адресирани новите предизвикателства пред ЕС като миграцията и сигурността, предопределят по-малкото средства за финансиране на традиционните приоритети като Кохезионната и Общата селскостопанска политика.  Споразумението за бъдещата МФР трябва да бъде прието с единодушие от лидерите на държавите членки, което обуславя продължителността и сложността на преговорите по нея. Всички страни се стремят да защитят своите интереси, а Европейската комисия (ЕК) в ролята си на „пазител“ на европейския бюджет защитава интересите на ЕС.  Каква е позицията на страната ни в тези сложни преговори? Отговаря ли на нуждите на България разпределението на бюджета и фокусът на инвестициите, определени от ЕК?  Отговори на тези въпроси ще търси срещата-дискусия на тема „Бъдещето на Кохезионната политика на Европейския съюз и възможностите за градско развитие на София“, която Областен информационен център – София организира в рамките на национална кампания на мрежата от Областни информационни центрове в цяла България.  Дискусията ще се проведе на 15.10.2018 г., от 16.00 часа в Бална зала на хотел „ИнтерКонтинентал“ в София. Евродепутатът Андрей Новаков, в качеството на главен преговарящ по основния регламент за Европейските структни и инвестиционни фондове /ЕСИФ/ след 2020 г., ще очертае рамката на преговорите по следващия многогодишен бюджет на ЕС и възможностите за инвестиции и развитие на страната ни чрез еврофондовете през периоа 2021 – 2027 г.Градският контекст и възможностите за партньорство и финансиране на проекти за градско развитие на София чрез финансови инструменти Оперативна програма „Региони в растеж“ 2014-2020, са фокус на втората част от събитието.  Експерти от „Фонд за устойчиви градове“ ще разяснят какъв тип проекти за градско развитие, енергийна ефективност и туризъм ще бъдат финансирани за град регионите София. В последната част от дискусията ще бъдат представени успешни проекти в сферата на градското развитие, подкрепени с финансови инструменти.  Срещата, която се организира под формата на граждански диалог, ще даде възможност на всички присъстващи да зададат своите въпроси към всички участници и заедно да генерират идеи за качествени инвестиции в София.", "date": "2018.10.12", "title": " Бъдещето на Кохезионната политика на ЕС и възможностите за градско развитие на София ще бъдат обсъдени на среща-дискусия"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0%d1%89-%d0%be%d0%b1/", "text": "Председателят на НС на БСП Корнелия Нинова проведе работна среща с Н.Пр. г-н Ерик Рубин, извънреден и пълномощен посланик на САЩ в централата на БСП. На нея бяха обсъдени двустранните отношения между България и САЩ, както и предизвикателствата пред България в национален и международен план. Корнелия Нинова запозна посланик Рубин с позициите и действията на БСП, с оглед на актуалната политическа ситуация в страната и в Европа. Председателят на БСП представи проекта „Визия за България” като платформа с политики, създадени от най-голямата опозиционна сила, който акцентира върху националната сигурност, борба с корупция, развитие на икономика, демографска криза, здравеопазване, образование и наука. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.12", "title": " Корнелия Нинова и посланикът на САЩ обсъдиха предизвикателствата пред България в национален и международен план"}
