{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d1%80%d1%83%d0%b4%d0%bd%d1%8f%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-4/", "text": "Временно се ограничава движението в изпреварващата лента при км 43 на АМ „Хемус“, в посока Варна поради катастрофа, съобщиха от пресцентърът на Агенция „Пътна инфраструктура“. Трафикът се осъществява в активната лента и се регулира от Пътна полиция. Шофьорите да се движат с повишено внимание и съобразена скорост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Катастрофа затруднява движението по АМ „Хемус“"}
{"url": "https://trud.bg/%d0%b2%d0%b5%d1%81%d0%b5%d1%82%d0%be-%d0%ba%d0%be%d1%8f%d1%82%d0%be-%d1%83%d0%b4%d0%b8%d0%b2%d0%b8-%d0%bb%d0%be%d0%bd%d0%b4%d0%be%d0%bd-%d1%81-%d1%82%d0%be%d1%80%d1%82%d0%b8%d1%82%d0%b5-%d1%81%d0%b8/", "text": "Сладкият 3D-шедьовър от „Игра на тронове” тя създава за 20 дни и струва 200 паунда Как бихте нарязали торта, която представлява великолепен трон, изграден целия от мечове, и величествен дракон, извит около него? Да, сладкият шедьовър, който е в 3D вариант, всъщност пресъздава култовия сериал „Игра на тронове“, както мнозина биха се досетили. Но подобно нещо, което е истинско произведение на сладкарството, не зная как бих могла да срежа на парченца и да ги поставя в чинийки пред гостите ми… В никакъв случай не бих искала да разваля това цветно захарно чудо. Ей такива са всички торти, които прави една българка в Лондон. Веселка Беширова в момента е истинска сензация в английската столица. Толкова много поръчки получава, че 24 часа не й стигат, и колкото и да не иска, вече отказва на клиенти. Весето пристига в мегаполиса само преди 5 години, разочарована от всичко, което се случва в родината, и без да вижда изход за себе си и дъщерята тийнейджърка. Като всяка майка, иска най-доброто за детето си и един ден се събужда сутринта с решението, че заминава в чужбина. Твърдо. Без дори да има идея как и къде, но връщане назад няма. Съдбата обаче си знае работата. Веси се обажда на сестрата на бившия си съпруг, която в момента работи в Лондон, да я попита как стоят нещата там. Без да има и представа, но прави това в деня, в който тя тъкмо си е купила билет за София с решението да се завърне в България и търси кой да я замести. Така Веселка получава нейната работа – гледане на три деца. Заживява в семейството им, има си стаичка и получава мизерните 120 паунда на седмица. Важно е да уточним, че българката пристига в английската столица без да знае езика – е, със запас от малко думи, и с 200 паунда в джоба. В Лондон учи езика в движение и влага всяка стотинка (пенс) от парите си в някакъв материал за правене на торти – през ден тя складира в стаичката си я точилка, я някоя формичка или каквото и да е, което може да й свърши работа. Започва да пуска снимки във фейсбук, макар и с лошо качество, на торти, които е правила в България. С когото и да се запознае, разказва за тортите си и показва фотосите. В семейството, където живее и работи, решава да направи мъфини за едно от децата в училище, някой път и торта. И така нещата тръгват. След година и нещо напуска семейството и наема квартира заедно с българка, с която се запознава в Лондон. Тя пък й поръчва сладкиш за своя приятелка и така Весето прави първата си голяма торта в Лондон – с рози на два етажа и с фигура на момичето отгоре. Когато техни познати виждат сладкото изкушение, ахват и започват и те да й поръчват. И още, и още… През това време Весето работи – чисти къщи. „Когато си на повече години и не знаеш езика, е нормално да не можеш да се класираш никъде”, отбелязва тя пред „Труд” . И пак тръгва от нулата. Съдбата обаче отново й се усмихва, защото попада на невероятно семейство, което й предлага доста добра оферта за гледане на детето им по 12 часа на ден. В другите 12 часа Веселка, разбира се, прави торти. Почти не спи, но изпълнява всички поръчки в срок. Клиентите са във възторг от уникалните 3D торти, които българката прави. Снимките в социалните мрежи стават истински хит. Весето си прави визитки и ги раздава навсякъде. Започват и първите поръчки от английски семейства, които са нейни клиенти и досега. Като цяло работи с българска група – БГмами-Англия, вече си има и сериозен контингент от клиенти. „В Англия за 3D тортите общо взето се работи с готови сухи блатове с лека намазка с маслен крем или малко шоколад – те нямат сиропиране, нямат и вкус, карат го само на визия”, разказва Веселка. Врачанката (Весето е от Враца) обаче се старае и вкусът да е толкова добър, колкото красив е външният им вид. Минимум 90% от тортата е абсолютно ръчна изработка. В Лондон почти навсякъде тортите се правят с много калъпи – молдове, с тях сладкишът ставал доста бързо. Весето обаче ги ползва много рядко, защото държи на авторската визия. Тя не работи с готови блатове или сухи смеси. Всичко прави на момента и то с продукти от високо качество. Има си правило – никакъв шоколадов мус, всичко е от истински белгийски шоколад. Със смях си спомня за единствената рекламация, която е имала досега, заради …шоколада. Подпийнала компания от възрастни по време на един детски рожден ден решава, че тортата е направена с алкохол и веднага й пишат по телефона ядосани. Весето със страхотно спокойствие им се извинява и казва, че веднага ще им върне парите, но държи да занесат парче от тортата, което компетентните органи за изследват от какво е направено. Оказва се, че досега никой от компанията не е ял торта с такова високо качество и дори не познава вкуса на белгийския шоколад, който всички взели за алкохол. След като изтрезнели на сутринта, последвали толкова много извинения, а след ден същото семейство дори поръчало нова торта за другото си дете. Тортите, които Веселка прави, наистина са уникални, а някои от тях са абсолютни шедьоври. Повечето от идеите за тях са нейни. Никога не рисува предварително, защото по време на работата всичко се променя. Разбира се, в голяма помощ е художественото й образование – тя е завършила Художествената гимназия в София, а след това и Академията със специалност фина керамика, порцелан и стъкло. Всяка торта си има собствена история. Може би най-трудната досега е 3D-то от филма „Игра на тронове”. Някои от фигурите за нея Веси изработва почти… 20 дни. Това се налага, защото трябва да стегне една основа, да се натрупа друга и така да се наслоява фондана. Фондан се нарича захарното тесто, което разбира се, може да се хапва. На някои места има съвсем лека конструкция от тел. Много от колегите й ползват стиропорена основа за фигури, тя – не. Никакви подложки, всичко от тортата се яде. „Игра на тронове” е и най-скъпото й произведение – клиентът платил 200 паунда за нея. Най-странната торта, която е правила, е, след като получава снимка на чашите и чинийките за детския празник. Майката буквално няма никаква идея какво иска, дори не знае и какъв вкус иска да е сладкиша. Точно от снимката Весето измисля тортата, която представлява два етажа с фея отгоре и с декорация от чашките и чинийките. Получило се истинско бижу. Шевната машина е друг шедьовър на врачанката. Оказва се, че майката на нейна клиентка пристига от Рим в Лондон на гости, за да чества рождения си ден. Жената е дизайнерка на дрехи в Италия и Весето веднага предлага да й направи торта във вид на шевна машина. Резултатът е фантастичен. Напоследък футболната тема в тортите е абсолютен хит. През ден трябва да прави топка на любим отбор – Ливърпул или Манчестър, а българска клиентка съвсем скоро си поръчала топка на любимия й „Дунав-Русе”. Фотоапарат за професор по фотография, канго за строител, сешоар за фризьорка… Какви ли не чудеса прави българката. За детските диаманти в сладкарството пък да не говорим. Всички пишат с възторг на интернет страницата й и във фейсбук, че няма нещо, което Веселка да не може да направи. Често се случва разтревожени майки да звънят и да я молят да дойде да нареже тортата, защото не знаят как. Деца пък плачат и не дават никой да пипа подаръка им, защото ще го развалят. Само преди дни детето, което Весето продължава да гледа по 12 часа на ден, категорично заявило, че иска цял ден да си играе с червения двуетажен автобус – това е любимата му играчка, но се оказва, че тя му е направила изненада – торта. Разбира се, досущ като истинска. Българката твърдо е решена и вече е готова – ще започне собствен бизнес. И фирмата й ще се казва Your Cake (твоята торта). Има самочувствието, че е по-добра от колегите си. През смях си спомня моментът, когато отишла преди години да кандидатства за работа в един от големите сладкарски цехове в Лондон. Собственикът й дава задача да направи …Барак Обама. И Весето създава 25-сантиметрова фигура – американският президент, застанал на трибуна. Всички ахват, но не я вземат на работа. Мъжът изтъкнал основателна причина – съвсем откровено й казва, че не може да й даде парите, които Весето ще му поиска… Историята на тази българка наистина е невероятна, както целият й живот. Дъщеря е на един от най-добрите художници във Враца – покойният вече Илия Беширов, създател и първи директор на Художествената галерия в града, бивш председател на Съюза на художниците там. Започва да се занимава със сладкарство принудително, след като се налага да смени професията си, заради здравословен проблем. Когато с колеги подготвят керамични калъпи за една изложба, успява да задържи с ръката си падаща скулптура, тежка около 200 кг. Следва разтягане на ръката, тръгва по болници и лекарят й казва, че цяла година ще трябва да ходи с шина на ръката, проблемите продължават и се налага да замени керамиката с …правене на торти. Попада случайно на обява за скулптор художник за декорация на торти. Дори не знае, че съществува подобно нещо, но отива на интервю в сладкарница „Лагуна”. Назначават я още на следващия ден. До този момент обаче Весето никога в живота си не е правила торта и още нещо много важно: тя не обича и не яде сладко. Единствените торти, които понякога купува, са за дъщеричката й Ия. След година работа, Весето сменя сладкарницата и отива в известната къща за торти „Пчела”. Там вече освен декорацията, в която е станала спец, се научава и как се прави самата торта. И няма как – започва да тества и да опитва сладкото. В Лондон Весето работи сама – не може да си позволи да наеме друг човек, но и това ще стане, убедена е тя. Единствената, която й помага, е майка й Йорданка, която й гостува в Лондон през зимните месеци – пече ми блатовете”, хвали я Веселка. А дъщерята Ия, вече е на 19 и учи в АРТ-колежа в Кенсингтън, помага й с почистването след готовите торти. Макар често да се случва да не спи по 30-40 часа, за да смогне с поръчките – тя продължава всеки делничен ден по 12 часа да гледа момченцето. Веселка е заредена с оптимизъм. И няма как – в Лондон има работа за всички, стига да знаеш какво искаш и да не се предаваш. „Зная че в този мегаполис има много и страхотни сладкари, но аз не съм по-лоша от тях”, убедена е българката, заредена с огромен хъс започва следващата си торта шедьовър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.08", "title": " Весето, която удиви Лондон с тортите си (СНИМКИ)\t\t\t"}
{"url": "https://trud.bg/%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%bd%d0%b0%d1%81%d1%82%d0%be%d1%8f%d0%b2%d0%b0-%d1%80%d1%83%d1%81%d0%ba%d0%b8-%d0%ba%d0%be%d1%80%d0%b0%d0%b1/", "text": "Украинският президент Петро Порошенко настоява руски кораби да не бъдат допускани до европейски и американски пристанища в интервю за американския телевизионен канал Fox News, цитиран от неговата пресслужба, предава РИА Новости. Той твърди, че Русия блокира свободата на корабоплаването в Керченския проток и това води до сериозни икономически последици за Украйна. Европейският съюз „не може да приеме това,“ е сигурен Порошенко. „В тази ситуация руските съдове не трябва да бъдат допускани в европейските и американските пристанища“, цитира президента неговата пресслужба. Киев е готов да координира действията по този въпрос със своите партньори, добави още държавният глава. Украинските власти призоваха Запада да засили антируските санкции след инцидента в Керченския проток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                                ", "date": "2018.12.08", "title": " Петро Порошенко настоява руски кораби да не бъдат допускани до европейски и американски пристанища"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bd%d0%b0%d0%bf%d0%b0%d0%b4%d0%bd%d0%b0-%d0%bf%d0%b0%d1%80%d0%b8%d0%b6%d0%ba%d0%be%d1%82%d0%be-%d1%81%d0%bf%d0%be%d1%80%d0%b0/", "text": "Американският президент Доналд Тръмп отново застана срещу Парижкото споразумение за борба с изменението на климата, като посочи продължаващите протести във френската столица като доказателство, че решението му да отхвърли пакта е добро, предава AFP. Той написа това в социалната мрежа „Туитър“ на фона на преговорите за климата на ООН в Полша, където представители на близо 200 държави се събраха, за да се споразумеят за универсални правила, за да се съобразят с обещанията, които са записани в Парижкото споразумение за климата през 2015 г. „Парижките споразумения не работят толкова добре за Париж, протести и бунтове в цяла Франция“, написа Тръмп. „Хората не искат да плащат големи суми пари, основно за страните от третия свят (които се управляват съмнително), за да защитят околната среда“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.08", "title": " Доналд Тръмп нападна Парижкото споразумение за климата"}
{"url": "https://trud.bg/%d0%bf%d0%b0%d0%bf%d0%b0%d0%b3%d0%b0%d0%bb-%d0%b3%d0%be%d0%bd%d0%b8-%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8-%d0%b4%d0%be%d1%88%d0%bb%d0%b8-%d0%b4%d0%b0-%d0%b3%d0%be-%d1%81/", "text": "Домашен папагал, заседнал на покрив в Едмънтън, Северен Лондон, буквално каза на дошлите да го спасят пожарникари „да се разкарат”. Джеси – тюркоазено жълт папагал от вида „Макау”, прекарал три дни на открито на върха на покрива на къща, след като избягал от клетката си. Собственичката на птицата се притеснила, че тя може би е наранена и се обадила в пожарната. Отзовалите се на сигнала огнеборци с помощта на стълба достигнали до Джеси, но… станали обект за злостните и обидни нападки на папагала, съобщава  . Освен че ги обиждала в продължение на няколко минути, птицата дори се опитала да ги клъвне. Разбира се случката има щастлив край – оказало се, че папагалът не е ранен и може сам да се прибере вкъщи, тъй като след опита на единия от пожарникарите да го залови, Джеси отлетял сам на съседния покрив, а след това и в прегръдките на собственичката си. Куриозният случай е от август месец, но добива популярност едва сега.  ", "date": "2018.12.08", "title": " Папагал гони пожарникари, дошли да го спасят: „Разкарайте се!“"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%ba%d0%be%d0%bb%d0%b5%d0%b4%d0%bd%d0%b0%d1%82/", "text": "Председателят на Народното събрание Цвета Караянчева се включи в Коледната работилница “Мисията е възможна с ръце и сърце за една цветна Коледа” в столичното Средно училище „Акад. Емилиян Станев“. Инициативата е свързана с приобщаване към празника на деца, лишени от родителски грижи, които в момента живеят в центрове за настаняване от семеен тип, съобщиха от парламентарния пресцентър. Тези деца се нуждаят от нашите грижи и ние трябва да им дадем възможност да се развиват и реализират така, както децата, които живеят в семействата си, отбеляза председателят на парламента. Това е мисия, която трябва да е на всеки един от нас – да бъдем приятели и отворени към тези деца, допълни Цвета Караянчева. В навечерието на Коледните празници, тя призова заедно с децата да направят в работилниците най-красивите картички. Инициативата е част от Националната кампания „Мисията е възможна“ и се осъществява по Оперативна програма развитие на човешките ресурси, която цели популяризиране на превантивните и алтернативните услуги за деца, реформата в системата за грижа за деца и процеса на деинституционализация. В Коледната работилница се включиха заместник-председателят на Комисия по труда, социалната и демографската политика Светлана Ангелова, представители на изпълнителната власт, жени-посланици у нас, както и представители на УНИЦЕФ в България.", "date": "2018.12.08", "title": " Цвета Караянчева се включи в Коледната работилница “Мисията е възможна с ръце и сърце за една цветна Коледа”"}
{"url": "https://trud.bg/%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba%d0%b8-%d0%be%d1%82%d0%b1%d0%be%d1%80%d0%b8-%d0%be%d1%82-%d1%81%d0%b5%d0%b2%d0%b5%d1%80%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8/", "text": "В Стопанската академия „Димитър А. Ценов“ в Свищов на 7 и 8 декември се проведе шестото национално състезание по „Банкиране, финансиране и бюджетиране“. Организатори на мащабния форума бяха катедра „Финанси и кредит“ и Академичния център за кариерно консултиране и връзки с обществеността при СА „Д. А. Ценов“. Генерален спонсор на събитието за втора поредна година бе Банка Пиреос България, като своята финансова подкрепа тази година оказа и „Бул Инс” АД. Състезанието протече под формата на пряка междуучилищна конкуренция на водещи образователни институции в страната като участниците в продължение на месец имаха възможността да разработват регионален бизнес проект, финансиран с банков кредит и собствен капитал. В състезанието се включиха 110 средношколци, 30 студенти-ментори и 20 учители и директори, придружаващи училищните отбори. Участниците са представители на 17 училища от 15 града, както следва: Горна Оряховица (ПГЛПИ „Атанас Буров”), Казанлък (Професионална гимназия по лека промишленост и туризъм), Видин (ПГ“ Проф. д-р Асен Златаров“), Добрич (Финансово-стопанска гимназия „Васил Левски“), Русе (СУ за европейски езици „Свети Константин-Кирил Философ“), София (Национална финансово-стопанска гимназия), Свищов (ПДТГ „Д. Хадживасилев“), Пловдив (Национална търговска гимназия), Сливен (ПГИ „Проф. д-р Димитър Табаков”), Кърджали (Професионална гимназия по икономика „Алеко Кoнстантинов“), Враца (СУ „Козма Тричков“), Свищов (Средно училище „Николай Катранов“), Дряново (Професионална гимназия по икономика „Рачо Стоянов“), Габрово (Професионална гимназия по туризъм „Пенчо Семов”), Свищов (Свищовска професионална гимназия „Алеко Константинов”), Козлодуй (Средно училище „ Христо Ботев”) и Плевен (НФСГ-Интелект). Състезанието бе открито в ауд. 9 на ректората от проф. д-р Андрей Захариев – ръководител на катедра „Финанси и кредит“ и председател на УС на фондация „Проф. д-р Минко Русенов“. Приветствие към участниците поднесе доц. д-р Николай Нинов – зам. ректор на СА „Д. А. Ценов”. Специални гости на откриването от страна на основния спонсор бяха г-жа Илка Стефанова – Регионален мениджър на Банка Пиреос България и г-н Венелин Ималов – управител на клона на банката в Свищов. Вторият основен спонсор Бул инс АД бе представен от пълния състав на управителния си съвет: главните изпълнителни директори г-н Крум Крумов и доц. д-р Стоян Проданов, както и от г-н Петрозар Петков – изпълнителен директор; зам. ректора на Стопанска академия „Д. А. Ценов“ – доц. д-р Николай Нинов, декана на факултет „Финанси“ – проф. д-р Йордан Василев и ръководителя на катедра „Застраховане и социално дело“ – Доц. д-р Румен Ерусалимов. В рамките на откриването бяха връчени и стипендиите от Банка Пиреос България на стойност 15 000 лв. и стипендии от ЗД „БулИнс“ АД на стойност 2 000 лв. по конкурсни процедури за студенти и докторанти, обявени от фондация „Проф. д-р Минко Русенов“ за академичната 2018/2019 г. Всички средношколци от отборите в състезанието получиха специални предметни подаръци от Фондация „Проф. д-р Минко Русенов”, брандирани с логото на катедрата-домакин на форума, а за учителските стаи на техните училища, както и за класните стаи на изпратилите свои представители в отборите класове средношколци бяха подготвени оригинални стенни часовници с логото на свищовската катедра „Финанси и кредит”, измерващи времето, атмосферното налягане и температурата. Регламентът на състезанието изискваше учениците да представляват собственото си училище. Сформираните отбори бяха 28, разпределени на случаен принцип в шест направления, носещи имената на търговските банки-партньори на състезанието: Банка Пиреос, Банка ДСК, УниКредит Булбанк, Общинска банка, Райфайзенбанк и Пощенска банка. На първият етап, след представянето на отборите във всяко направление, компетентното жури (състоящо се от представител на търговската банка-партньор и преподаватели от катедра „Финанси и кредит“), определиха най-добре представилия се отбор. Всеки един средношколец получи персонална парично-наградна стипендия в размер на 200 лв., която се осигурява и изплаща от Фондация „Проф. д-р Минко Русенов” на първия Студентски празник (8.12.2019 г.) след класиране и записване като студент в спец. „Финанси”, редовна форма на обучение в СА „Д. А. Ценов”, прием 2019/2020 г. Всички ученически отбори бяха удостоени през първия ден със специални награди в категориите: отличие на катедра „Финанси и кредит” за най-добра кредитна обосновка; отличие на Фондация „Проф. д-р Минко Русенов” за най-рентабилен бизнес проект; отличие на магистърска програма „Финансов мениджмънт” за най-добри презентационни умения; отличие на магистърска програма „Банков мениджмънт” за най-оригинална бизнес идея; отличие на магистърска програма „Финансово управление в публичния сектор” за най-добра регионална идентичност; както и отличие на магистърска програма „Инвестиционен мениджмънт” за най-добра оценка на пазарната среда. Участниците в първия етап от състезанието бяха приятно изненадани в края на първия ден с организираното празнично тържество в ресторант „Калето“, където с представители на Първи италийски легион към Съвет по туризъм – Свищов и Ротари Клуб-Свищов направиха символично посрещане на първия си Студентски празник 8 декември в академичния град Свищов. В началото на втория ден от състезанието класираните шест отбора изтеглиха жребий и представиха своите бизнес проекти пред жури в състав: Проф. д-р Йордан Василев, Проф. д-р Андрей Захариев, Доц. д-р Стоян Проданов, Гл. ас. д-р Цветан Павлов и д-р по ик. Петър Братанов. На база защитата на бизнес проектите, техните кредитни обосновки и отговори на въпроси наградата на Ректора на СА „Д. А. Ценов” взе отбора от Финансово-стопанска гимназия „Васил Левски“, гр. Добрич, в състав от: Томислава Иванова Ковачева, Жулиета Калоянова Русева, Веселин Иванов Василев, Даниел Георгиев Димитров, с ментор студентската Тансу Сали (спец. „Финанси”. Печелившият проект е т. нар. „Пчелна стая“, служеща за профилактика на дихателната система и изработка и продажба на множество продукти на пчелна основа. Наградата за регионална идентичност на Застрахователно дружество „Бул Инс“ АД от 800 лв. взе отбора от Професионалната държавна търговска гимназия „Д. Хадживасилев“, гр. Свищов, в състав от: Кристиан Стефанов Иванов, Лъчезар Красимиров Богомилов, Ива Кирилова Кирилова, Моника Миленова Йорданова, с ментор студентката Христина Ангелова (спец. „Финанси”. Награденият проект е за 3D принтер с широк продуктов диапазон – от изграждане на модули за къщи, през мебели, до макети на сгради с културна и историческа ценност от региона на гр. Свищов, вкл. артефакти от римско време до символите на възрожденската традиция от първия свободен град. Голямата награда на Банка Пиреос България в размер на 1000 лв. взе отбора от Средното училище за европейски езици „Свети Константин-Кирил Философ“, гр. Русе, в състав от: Михаела Велинова Омарова, Радина Валериева Великова, Моника Цанкова Цанева, с ментор Нейлин Ахмед (студент, спец. „Финанси”). Иновативната идея на отбора е за изграждането на „Вертикална ферма“ в района на Русе за отглеждане на плодове и зеленчуци в условията на променящ се климат, растеж на населението в глобален мащаб и намаляващи природни дадености. Двудневният форум приключи с провеждане на сертификационен семинар на тема „Защита от фалшификации на долари и евро”, представен от валутни касиери на Пощенска банка и Общинска банка и научен форум за студентите ментори на тема „Бизнес кредитиране и проектно финансиране 2.0“. Всички средношколци от отборите – финалисти получиха и над 2000 катедрени календарчета за 2019 г. с логото и уеб сайта на катедра „Финанси и кредит”, чрез които да представят отличните новини за представянето на състезанието сред своите съученици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Ученически отбори от Северна България са победителите в състезанието по банкиране в Свищов\t\t\t"}
{"url": "https://trud.bg/%d0%be%d0%ba%d0%be%d0%bb%d0%be-31-%d1%85%d0%b8%d0%bb%d1%8f%d0%b4%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d0%b2-%d1%86%d1%8f%d0%bb%d0%b0-%d1%84%d1%80%d0%b0%d0%bd%d1%86/", "text": "Около 31 хиляди души участват в антиправителствени протести във Франция в събота, заяви заместник-министърът на вътрешните работи Лоран Нунез и добави, че 700 души са били задържани, предава AFP. „На национално ниво, включително и в Париж, имаме повече от 700 задържани , като около 31 хиляди души протестират общо в страната, осем хиляди от тях в Париж“, каза той пред телевизионния канал France 2. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.08", "title": " Около 31 хиляди протестират в цяла Франция, над 700 са задържани"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-30-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d0%be-%d0%b2%d1%80%d0%b5%d0%bc%d0%b5/", "text": "Най-малко 30 души са пострадали по време на антиправителствените протести в Париж, предава TACC. Трийсет души, включително трима полицейски служители на реда, са ранени в събота в Париж по време на демонстрацията на „жълтите жилетки“ – протестиращи срещу повишаването на цените и увеличаването на данъците. Това съобщи полицейската префектура на френската столица. Според информацията всички наранявания са средно тежки. Според актуализираните данни в събота по време на протестите на французите, недоволни от покачващите се цени и данъци, полицията e арестувала 615 души в Париж, от които 508 са задържани в полицейските управления. Като цяло броят на демонстрантите в града надхвърля 8 хиляди души. В страната достигна 31 хиляди. Според AFP сред жертвите е жена, която е пострадала на Шанз-Елизе. Инцидентът е станал в момент, когато тълпата се опита да проникне в големия универсален магазин Пюблисис, намиращ се наблизо. Демонстрантите са успели да изкъртят дървените щитове и металните жалузи, които покриват прозорците. Един от прозорците е бил счупен. Полицията не успя да спаси магазина от разграбване, служителите на полицията влязоха в магазина през счупено стъкло. Нападателите са били отблъснати със сълзотворен газ и звукови гранати. Протестиращите в същото време са продължили да хвърлят камъни по тях. В този момент е пострадала жената. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Най-малко 30 души са пострадали по време на антиправителствените протести в Париж"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80/", "text": "Софийският университет е люлка на знанието, на съзиданието, на свободата и на критичната мисъл. Това каза президентът на Република България по време на тържественото събрание и концерт в Народния театър „Иван Вазов“ по повод 130-ата годишнина от създаването на СУ „Св. Климент Охридски“. „Всички българи, не само възпитаници, наричаме Алма Матер светският храм на България. В аудиториите на университета българи от различни вери, но водени от каузата, че мъртва е безкнижната душа, заедно споделят общата за религия – знанието. Създаден с дарение е създал най-светлите умове на нацията -Софийският университет е люлка на знанието, на съзиданието, на свободата, на критичната мисъл“, каза Радев. Държавният глава Румен Радев бе на празника на Софийския университет заедно със своята съпруга Десислава Радева. Събитието започна със студентския химн,този на България и продължи с посрещането на академичния съвет на университета, както и гостите на празника от различни висши училища от света. В началото на събранието ректорът на СУ „Св. Климент Охридски“ проф. Анастас Герджиков заяви, че Софийският университет е най-старият и най-големият университет на България и днес отбелязваме годишнина от началото на висшето образование у нас. Проф. Герджиков подчерта, че Университетската библиотека е връстник на висшето училище, като фондът ѝ включва 2.5 млн. библиотечни единици. Ректорът заяви, че стремежът на Алма Матер днес е да се разпръсне духовността. Проф. Герджиков пожела на академичната общност да бъдат ментори и партньори на студентите, а на студентите да бъдат последователни. На събитието бе изчетен и поздравителен адрес от името на министъра на образованието Красимир Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.08", "title": " Президентът Радев: Софийският университет е люлка на знанието, на съзиданието, на свободата и на критичната мисъл"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d1%81%d0%b5-%d0%bf%d0%be%d0%bc%d0%be%d0%bb%d0%b8-%d0%b7%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5/", "text": "Папа Франциск се помоли за   шестима души при блъсканица в нощен клуб в Италия. Петима от тях са непълнолетни между 14 и 16 години, шестата жертва е жена на 39 г. Жертвите са били на концерт на популярен изпълнител в дискотека в градчето Кориналдо, близо до Анкона. Най-вероятно някой е разпръснал лютив спрей и това е предизвикало паника и струпване на аварийните изходи. В клуба е имало към 1000 души. Ограда край пътека, извеждаща от заведението е пропаднала и хората са падали един върху друг в трап. Близо 50 са ранените, 13 от които сериозно. Вътрешният министър Салвини заяви, че в дискотеката е имало повече хора от допустимото. По случая се води следствие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Папа Франциск се помоли за загиналите в нощния клуб в Италия"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bd%d0%b5-%d0%b2%d0%b8%d0%b6%d0%b4/", "text": "Не виждам смисъл ДАБЧ да съществува в този й вид. Това каза министърът на външните работи Екатерина Захариева пред Bulgaria on Air. Попитана дали трябва да се закрие Държавната агенция за българите в чужбина, тя коментира, че политиката за българите зад граница не може да се затвори само в издаването на удостоверения за български произход. „Агенцията в този й вид наистина не виждам смисъл да съществува. Цялостната политика се развива всъщност в Министерството на правосъдието и приключва в президентството, така че няма нужда от друг действащ орган за това“, посочи Захариева. Във връзка с пакта за миграцията на ООН Захариева посочи, че незаконната миграция е глобален проблем и няма държава, която сама да може да се справи с това предизвикателство. „Всяка държава може бъде източник, транзитна страна и дестинация на мигранти, каквато е и България например. И за първи път пактът за миграцията на ООН прави разграничение между законен и незаконен емигрант, но този документ е необвързващ. Това е все едно да направим една декларация. Но така или иначе България счита, че има неща в този пакт, които са добри в огромната си част, но и такива, които ни притесняват. Затова България взе решение, когато се гласува този пакт в ООН, да се въздържим, като изложим нещата, които ни притесняват, но да продължим да изпълняваме ангажиментите по другите договори, които имаме“, посочи Захариева. Тя обясни, че Европа се тресе заради канали на незаконни емигранти. „И от тази гледна точка всички държави трябва да се борим, за да спрем това – не само държавите на транзит и дестинация, но и държавите, които са източник на мигранти. И това е опит да се придобият и държавите, от които идват мигрантите. Затова България като външна граница на ЕС трябва активно да бъде активна по тази тема. Знаете, че ние нямаме незаконна миграция и знаете колко усилия и средства се влагат в това, така че България не може да стои настрана от това“, каза Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.12.08", "title": " Министър Екатерина Захариева: Не виждам смисъл ДАБЧ да съществува в този й вид"}
{"url": "https://trud.bg/%d1%88%d0%b5%d1%81%d1%82-%d0%be%d0%bf%d0%b8%d1%82%d0%b0-%d0%b7%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%b8-%d1%81%d0%b0-%d1%80%d0%b5%d0%b3%d0%b8/", "text": "Само в рамките на днешния ден в Пазарджик са регистрирани 6 опита за телефонни измами, съобщи БНР. На възрастните хора е била прилагана познатата вече схема на мнимия полицай, като мъжки глас по телефона ги уговарял да се обадят на тел 09 112, за да се уверят, че наистина говорят с полицията. В такива случаи телефонната линия не се прекъсва и набелязаните за жертви продължават да говорят с измамниците, предупреждават от полицията. Очакванията са, че с наближаването на празниците, телефонните измами ще се увеличат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Шест опита за телефонни измами са регистрирани за ден в Пазарджик"}
{"url": "https://trud.bg/%d0%be%d0%bf%d0%b0%d1%81%d0%bd%d0%b8-%d0%bd%d0%b8%d0%b2%d0%b0-%d0%bd%d0%b0-%d1%84%d0%b8%d0%bd%d0%b8-%d0%bf%d1%80%d0%b0%d1%85%d0%be%d0%b2%d0%b8-%d1%87%d0%b0%d1%81%d1%82%d0%b8%d1%86%d0%b8-%d0%b2-%d0%bf/", "text": "Опасни за здравето нива на фини прахови частици отчита и днес системата „ЕърСофияИнфо“ в почти цялата столица. До 10 пъти е превишена нормата за замърсяване в столичните квартали Овча Купел, Красна поляна, Западен парк, Орландовци и Сухата река. Датчиците на Европейският индекс за чистота на въздуха показват, че освен в София, лошо качество на въздуха има още в Пловдив, Перник, Русе и Горна Оряховица. По-рано кметът на Горна Оряховица Добромир Добрев обяви, че сезира административния съд заради невъзможността да получи средства за подобряване на атмосферния въздух в града. Според него, некоректни условия в оперативната програма „Околна среда“ лишават Горна Оряховица от средства за подпомагане на домакинствата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Опасни нива на фини прахови частици в почти цялата столица"}
{"url": "https://trud.bg/%d0%bf%d1%80%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%bd%d0%b0-%d0%b4-%d1%80-%d0%b5%d0%bc%d0%b8%d0%bb%d0%be%d0%b2%d0%b0-%d0%b5-%d0%bd%d0%b0%d0%b9-%d0%b4%d0%be%d0%b1%d1%80%d0%b0%d1%82%d0%b0/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 45 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Семейство Георгиеви посещават редовно медицинския център на д-р Емилова от 2006 г. Есенният октомври са отделили в календара си за пълноценна грижа за здравето. И двамата са активно работещи, с много ангажименти и натоварено всекидневие. Но са научили, че без зареждане на батериите неизбежно се появяват оплаквания и болежки. Отдалечаването и избягването им Стефка и Георги са открили в програмата на плодове, чай и мед. През годините са прибавили и своя начин на здравословен живот. Георги е изчел всички книги, препоръчвани от д-р Емилова по пътя към здравето, и продължава да търси и попива нови знания. Споделя, че наскоро в книга на световноизвестния Майкъл Грегър прочел подробно за вредата от животинските протеини и избрал да стане веган. От д-р Емилова е научил как да не бъде краен при избора на храна и със сигурни стъпки върви към целта си, без стрес и бързане. Важно е да няма забрани, а когато програмата се наруши, на следващия ден да се остане на чай и плодове. Социалната среда понякога предизвиква да не бъдем различни и в името на контактите се случва някое отклонение, казва мъжът. Много години той е бил и ловец, но сега само броди в гората само заради чистотата и вдъхновението на природата. Спрял да стреля, когато внукът му го попитал убива ли животни. През годините истинските приятели и близки все повече разбират защо Георги е променил коренно стила си на живот. Примерът му е убедителен без думи – мъжът изглежда по юношески зареден и енергичен. Казва, че гладуването не го натоварва, защото плодовете са засищаща храна, а разнообразието на ястията без животински продукти е невероятно. Постигането на добри резултати той свързва с атмосферата на споделяне и подкрепа в медицинския център. Изключително важна е и семейната среда, обяснява Георги. Със съпругата Стефка се придържат към програмата от 12 години. Жената първа дошла при лекарката през 2003 г., за да доведе майка си, която имала много заболявания. Престоят се отразил отлично и на двете. Стефка тежала 104 кг при ръст 163 см и имала оплаквания от щитовидната жлеза, болки в гръбначния стълб, нарушена костна плътност, хиперинсулинизъм и др. Във всекидневието си често била обездвижена, изкушавала се от сладките неща. С първото 20-дневно гладуване, което направила заради майка си, свалила 7 кг и се почувствала добре. Но с връщане към обичайния ритъм не успяла да запази добрите резултати. Семейство Георгиеви брои за истинско начало на програмата 2006 г. Пристигнали в медицинския център за подробни изследвания и консултации, и след лекциите на д-р Емилова си направили своя програма. Георги е изключително стриктен през годините. Определя се като “гладен, изморен и вечно усмихнат човек”. Гладен означава лек като перо и много работоспособен, изморен – физически активен, а усмихнат не изисква обяснение, споделя той. Мъжът твърди, че суровоядството зарежда най-пълноценно с полезна енергия всяка клетка и я провокира да работи пълноценно. Ако нещо не може да се яде необработено, изобщо не го избирай, разбрал е Георги. Дебелият човек е винаги гладен, защото от мъртвата храна не усвоява нищо полезно и непрестанно жадува за важните хранителни вещества (витамини, минерални соли, микроелементи, антиоксиданти и др.). Всяка година Георги прави дълго 20-дневно гладуване със захранване по схема, остава на плодове, чай и мед и за по кратки периоди – 3-5 дни. Не е имал затлъстяване, но бързо е свалил килограми и е задържал перфектно тегло без усилия. Отзвучали са напълно и оплакванията му от болки в раменна става и коляно, от дископатия, високо кръвно, прескачане на сърцето при напрежение и др. Стриктното здравословно хранене мъжът комбинира със спортен стил на живот. Не се товари прекомерно, защото двигателните програми трябва са приятни, а не да изцеждат. Намира за много полезна сауната и дори си е направил своя. При Стефка нещата вървели с малко по друг ритъм. Спазвайки програмата при д-р Емилова, се чувствала чудесно. Но в натовареното всекидневие някои стари навици не отстъпвали и кривата на постиженията била колеблива. В последната година обаче, преминавайки по примера на съпруга си на почти веганско хранене, жената вече е свалила трайно 15 кг и излъчва впечатляваща енергия. Стефка се придържа към спазване на всички пости в православния календар и вековната национална традиция. Гладува стриктно през първите 20 дни от великденския пост. Във всекидневието семейството си приготвя разнообразни постни ястия с любими подправки – лук, куркума, черен пипер, ленено семе, джинджифил и др. Готвят различни бобови храни, редовно консумират зеленолистни салати. От зелените растения Георги прави смути с лешници или с орехи. Открили са и богатствата на пчелния прашец. Любимите по-рано сладкиши са заменени със сушени плодове. Приготвят ги сами и казват, че няма нещо от родната земя, което да не може да се съхрани по този щадящ начин за студените дни. В удивителния списък попадат даже диня и пъпеш. В семейство Георгиеви проблемът със закуската на внуците е решен в полза на здравето. Малчуганите хапват моркови, краставици и ябълки и несъмнено разтоварват обременената образователна система, която все отлага да реши какво да се осигури на децата, за да растат и учат пълноценно. Последователи на д-р Емилова са и синът, и дъщерята на Георги и Стефка. За семейство Георгиеви медицинският център на д-р Емилова е най-доброто възможно място за пълноценна почивка. Без стрес и напрежение си правят и всички необходими лабораторни и инструментални изследвания, за които биха отделили много време и средства по болнични заведения. И са решени да продължат всяка година да отделят по няколко седмици за здравето си. Рецепта на главен готвач Илия Илиев: Веган огретен (1 порция)  200 г картофи се обелват и сваряват на пара. Настъргват се на едро ренде. Прибавят се 60 г настъргано тофу, ситно нарязана глава лук, 1 с. л. кокосово масло, 100 мл бадемово мляко, по 1 щипка морска или хималайска сол, чубрица и куркума. Разбърква се добре и се пече 30 мин. на 180 градуса.  Сервира се поръсено с магданоз и със сос от гладко смлени 50 г кашу, 1 прясна червена чушка, ? скилидка чесън, 100 мл вода и по 1 щипка морска или хималайска сол и риган.", "date": "2018.12.08", "title": " Програмата на д-р Емилова е най-добрата профилактика\t\t\t"}
{"url": "https://trud.bg/%d0%bd%d0%b0-8-%d0%b4%d0%b5%d0%ba%d0%b5%d0%bc%d0%b2%d1%80%d0%b8-2018-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", генерален директор на “Лукойл”, 53 г. , биатлонистка. , примабалерина. , треньорка по художествена гимнастика. , продуцент, журналист, 46 г. , главен редактор на “Медиапул”. , художник, 75 г. , началник Клиника по хирургия в УМБАЛ „Софиямед“, 45 г.", "date": "2018.12.08", "title": " На 8 декември 2018 да почерпят"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d1%89%d0%b5-%d1%81%d0%b5-%d0%b2%d1%8a%d1%80%d0%bd%d0%b5-%d0%b2-%d0%b5%d0%b2%d1%80%d0%be%d0%bf%d0%b0/", "text": "Понякога, когато политиката изпадне в паника, историята може да се втурне напред с комфортно си одеяло, и да го увие около раменете й. Всичко е наред, казва историята, успокойте се, ние сме били тук и преди. Великобритания напуска Европа и се връща в нея отново, много често. Днес е само едно от тези времена.  Древната провинция Британия е част от Римската империя в продължение на четири века преди разпадането й и я напуска през 410 г. Две столетия по-късно, през 664 г., Англия гласува на синода на Уитби да се присъедини към Европейския съюз и към Римокатолическата църква. През 1534 г. при Хенри VIII тя драматично се оттегля от този съюз, а при Реформацията Англия не се намесва в религиозните войни в Европа през 16-ти и 17-ти век. През 1704 г. Англия променя мнението си и вигите влизат във войната за испанското наследство срещу Луи XIV. Торите се връщат към предишната изолация след Утрехт през 1713 г., а Хановерската династия напуска Европа сама. През 1734 г. Робърт Уолпоул, известен като първият премиер на Великобритания се хвали пред кралица Каролайн, че „50 000 мъже са убити тази година в Европа, и сред тях няма нито един англичанин“. Вигите субсидират избрани европейски съюзници, но отказват да воюват заедно с тях, докато Великобритания не бъде въвлечена във войната срещу Наполеон. Тогава тя триумфира в битките при Трафалгар и Ватерло, и на площадите на Лондон са издигнати много паметници в чест на наново обединената Европа. На Виенския конгрес през 1815 г. Великобритания помага за създаването на системата за мирното разрешаване на бъдещите конфликти в Европа, но скоро губи интерес и се съсредоточава върху търговията с „останалата част от света“ или по-скоро, вътре в Британската империя. След това участва в Кримската война, но се отказва от Европа, след като Бисмарк получава надмощие. Лорд Солсбъри обявява политиката на „великолепната изолация … и страната се движи в това русло, като избягва всички сблъсъци“. През ХХ век изолацията получава своето възмездие и Великобритания е въвлечена в Първата световна война. Задоволяйки желанието на Франция да отмъсти на Германия се стига до неизбежния възход на Хитлер. Когато премиера Стенли Болдуин през 1934 г. обещава „свобода без приключения и ангажименти в чужбина, и без превъоръжаване“, резултатът от тази политика е Втората световна война. След тази война една нова Европа, или половината от нея, видя Британия напълно ангажирана с НАТО. Но тя отказва да се присъедини към Общия пазар през 1957 г., и променя решението си шест години по-късно и през 1973 г. се присъединява към ЕС. Тачър възхвалява обединението през 1986 г. като „единен пазар без бариери, видими или невидими и с директен и безпрепятствен достъп … до 300 милиона от най-богатите хора в света“. През 1992 г., след Маастрихт се появява старото колебание, дължащо се главно на насоката на ЕС към „все по-тесен съюз“. Това разстройва крехкото равновесие между ползите от обединението и чувството за независимост на Великобритания. Джон Мейджър отказва да се присъедини към еврозоната и социалната политика на ЕС. И така до преди две години, когато през 2016 г. Великобритания напуска Европа за девети път в своята история. Уроците от миналото са очевидни. Решението за напускане е обречено. Член 49 от Договора в Лисабон е ясен: всяка държава може да кандидатства за повторно присъединяване. Общественият натиск да се върнем отново ще бъде по-голям, от твърдият Брекзит. Възможно е ЕС да се разпадне и да се превърне в нещо друго и най-сериозната причина би била влизането във война. НАТО си остава донякъде една колеблива организация, но във време на военна заплаха от страна на Русия или от някъде другаде, това ще е неизбежно за ЕС  и за Великобритания.  Историята предполага, че ЕС може да се превърне в новата Свещена Римска империя, една конфедерация от държави, някои големи, някои малки, подобни на Монако, Сан Марино и Лихтенщайн. Старата Свещена Римска империя беше много иронизирана от нейните историци, но както казва нейния биограф, Питър Уилсън, в нейната слабост се крие нейната сила, защото това не застрашава никого. Нейният статут, гарантира на нейните членове местна автономия, която е „многопластова, от домакинството, енорията, общността, територията, региона, та чак до империята“. Тази империя живя, предимно в мир, удивителните 1000 години, докато не беше разрушена от Наполеон и Бисмарк и даде на Европа най-големите си архитекти, художници, композитори и философи. Подобен пример на един завършен съюз може да бъде и някоя от новите форми на ЕС, към който  Великобритания ще се радва да се присъедини отново. Харесва ли ни или не, глобализацията означава, че държавите не могат да издигат бариери пред своите съседи и трябва да търсят помирението и търговията. Географията винаги е била тиранинът над историята. Можете да ни извадите от ЕС толкова често, колкото си искате, но никога няма да можете да извадите Великобритания от Европа. Популистки държави от Изток могат да последват Брекзит „Популистките“ държави от Източна Европа могат да последват Великобритания и да напуснат ЕС. Еврозоната може да стане по-нестабилна. Други могат да поемат курс към по-голям сепаратизъм, като днешните словаци, каталунци, корсиканци и шотландци и ще има много Европи за Великобритания, към които ако иска да се присъедини. Европа също усеща нуждата от Великобритания, както през 1704, 1815, 1914 и 1939 г. и Великобритания може да се възползва от тези ангажименти    ", "date": "2018.12.08", "title": " Лондон ще се върне в Европа\t\t\t"}
{"url": "https://trud.bg/%d1%81%d1%82%d0%be%d1%8f%d0%bd%d0%be%d0%b2%d0%b8%d1%87-%d0%b8-%d1%80%d0%be%d1%81%d0%b8-%d0%ba%d0%b0%d1%82%d0%be-%d0%b4%d0%b2%d0%b5-%d0%ba%d0%b0%d0%bf%d0%ba%d0%b8-%d0%b2%d0%be%d0%b4%d0%b0/", "text": "Словиша Стоянович не е светецът, който феновете на „Левски“ припознаха през есента. Това е тъжната равносметка след доброто първо впечатление, което словенецът остави. След петте поредни победи ореолът на опитния наставник започна постепенно да избледнява, за да угасне окончателно в сряда вечер на националния стадион „Васил Левски“. Тогава неговият тим стигна до 2:2 с предпоследния „Септември“, за да затвърди впечатлението, че „сините“ са в игрова криза. А това рeми по нищо не отстъпва на онова 0:0 с „Витоша“ (Бистрица) отпреди година – и в двата случая на „Герена“ изгубиха 2 точки от съперник, с класи под тяхната. И като споменахме миналогодишното представяне на „Левски“, завършило с поредна нулева година, трябва да се отчете още един факт – Стоянович повтаря резултатите на Делио Роси. За тази тенденция вече се заговори, но впечатление прави статистиката – след първите 16 мача екстреньорът на „Цървена звезда“ има същия актив в „Левски“ като на италианския си предшественик – 34 точки. Бившият селекционер на Словения е спечелил повече срещи, но и графата с пораженията му е далеч по-пълна – цели 4. Разликата е някой друг гол в полза на настоящия предводител на столичния гранд. А колкото и да не му се иска на Славиша, сравненията с италианеца ще го преследват до момента, в който „Левски“ отново си стъпи на краката и заиграе константно на високи обороти. Ако това изобщо се случи. Защото краткотрайни проблясъци имаше и при Пророка от Римини, но глобално нещата просто не се получаваха. Сега със Стоянович процесът по разпад започна още през есента. Днес пред „сините“ предстои домакинство на „Етър“, а напрежението в отбора е осезаемо. Това само по себе си е достатъчно красноречиво.", "date": "2018.12.08", "title": " Стоянович и Роси като две капки вода"}
{"url": "https://trud.bg/%d1%81%d0%b1%d0%bb%d0%b8%d0%b6%d0%b0%d0%b2%d0%b0%d0%bd%d0%b5-%d0%bd%d0%b0-%d0%b5%d1%81-%d1%81-%d1%80%d1%83%d1%81%d0%b8%d1%8f-%d1%89%d0%b5-%d0%b1%d1%8a%d0%b4%d0%b5-%d1%83%d0%b4%d0%b0%d1%80-%d1%81%d1%80/", "text": "Нова книга разкрива каква е геоенергетиката в отношенията ЕС-Русия в началото на XXI век Младият автор на “Труд” д-р Станислав Бачев издаде първата си монография “Геоенергетиката в отношенията ЕС-Русия в началото на XXI век”. В нея той анализира и търси отговорите на няколко основни въпроса: Възможно ли е партньорство между ЕС и Русия и защо? Може ли ЕС да израсне във влиятелен геополитически фактор? Какво е мястото на останалите големи играчи при подреждането на геополитическия пъзел? Д-р Станислав Бачев е на 27 години, историк, доктор по политология във Варненски свободен университет. Специалист по международни отношения и геоенергетика. Предлагаме ви откъс от неговата монография, която ще бъде представена на 11 декември в столичната книжарница „Гринуич”. Днес светът е политически многополюсен и все още енергийно конвенционален. Енергетиката е своеобразен филтър на международните отношения, определяща взимането на стратегически решения и формирането на конюнктурни съюзи. Обществото тепърва ще навлиза в нова епоха на налагане на алтернативни източници на енергия и технологии, както и в процесите по тяхното овладяване от големите играчи по международната шахматна дъска. Развиването на стратегически отношения между ЕС и Русия представлява удар по интересите на САЩ. Дихотомията на отношенията Брюксел-Москва е определена от една страна на политическо и от друга – на икономическо/енергийно ниво. Едното не може без другото и обратно. Артериалното свързване чрез газови и петролни връзки създава взаимозависимост на двете сили и предопределя дългосрочна необходимост от добри отношения, за да няма прекъсване на обмена. От една страна Русия цели да утвърди и запази своето монополно положение на европейския енергиен пазар. Първо, чрез подсигуряването на безпроблемна работа на вече изградените тръбопроводи, второ чрез реализирането на нови проекти, и трето – чрез възпиране на алтернативни проекти, които я заобикалят. Европейският съюз преди всичко търси две ключови характеристики: ниска цена и надеждност на източника, като това дава възможност за диверсификация, ако бъде възможна. На политическо ниво, при подсигурена работеща енергийна среда, предпоставките за сближаване на ЕС и Русия се увеличават. Но също така обединена, силна Русия представлява незаобиколим фактор в европейските дела. Подсигурен енергийно, обединен и лидиращ икономически, ЕС се изправя пред най-голямото предизвикателство от създаването си – пълното обединение. Логично развитие, след като са направени две стъпки – да последва и трета. ЕС е обединен икономически, културно и териториално, това означава, че крайната цел е изграждането на свръхдържава, изградена на федеративен (или друг) принцип. Създаване на обща европейска армия, върховенство на централните закони в Брюксел и опит за изравняване на жизнения стандарт на всички граждани. Изпълняването на дори едно от тези, коментирани в различно време и от различни лидери, условия би лишило САЩ от една страна от военното присъствие на континента, а от друга – ще загуби лостовете на влияние през отделни държави. Израстването на ЕС може да се случи единствено с подкрепата на друга държава, която в случая е Русия. Алтернативата е задушаването на съюза от Вашингтон, Русия и Китай и постепенното му разпадане на съставни части или запазване на териториална цялост като улеснение при стокообмена. Именно от тук идва политическата програма на Вашингтон, надпрезидентска и дългосрочна, насочена в няколко линии: – Да бъде отслабена Русия. Първо – създаване на пръстен от зависими от САЩ държави около нея, които да я обхванат в клещи. Да бъдат прекъснати артериалните енергийни връзки с ЕС. Крайният резултат е Москва да бъде елиминирана от европейския газов пазар и сфера на влияние. – ЕС да бъде въздържан политически с различни лостове – Европа на две скорости на политическо ниво, изразяващо се в остра разлика в политиката на източните държави, близки до САЩ и водещи политика в ущърб на Германия, Франция, Италия и други. Европа да бъде зависима енергийно от други източници – алтернативни енергийни трасета или обвързване със скъпия втечнен газ от САЩ. – Създаване на горещи точки в сърцето на Европа, които да доведат до дестабилизация на регионално и европейско ниво. Предизвикателствата в отношенията между ЕС и Русия не трябва да бъдат разглеждани единствено в тяхната собствена светлина. Най-добра яснота на погледа може да бъде придобита тогава, когато се разглеждат и действията на останалите играчи по световната шахматна дъска. На регионално ниво амбицията на Турция да стане енергиен разпределителен център на газ и нефт от Русия и Каспийския регион. Анкара винаги (докато го има) ще използва горещия бежански въпрос от последните години като лост за влияние над ЕС. След опита за преврат срещу Ердоган Анкара заема позицията за близко приятелство с Москва, но основано на прагматичен интерес. Ердоган вече няма амбицията, която имаше преди години, да влиза в ЕС, но има амбицията да бъде равен на ЕС и да бъде третиран като такъв. В тази посока на мисълта той би използвал всички налични средства, за да постигне тази цел. Историята е показала, че силният разбира единствено от сила, което прави подхода на турския президент единствено работещ. От друга страна, мощният Китай, в момента стратегически партньор на Русия, изпълнява амбициозната и постижима програма да изгради нов път на коприната, като разгръща мащабни инфраструктурни и бизнес инвестиции в Източна Европа, включително България. Изграждането на железопътен, автомобилен и морски път с китайски пари е част от инвестиционната програма на Пекин. В този мегапроект участие взима и Русия, която е гръбнакът на северния път от Пекин през Москва към останалите европейски държави. Китай е достатъчно голям, за да може да разгръща своята програма както към ЕС и Русия, така и към САЩ, въпреки че акцентът пада върху първия блок от държави. Предизвикателството пред Китай е успешното излизане от икономическият сблъсък със Съединените щати. Икономическата война, започната явно през 2018 г. ще покаже до колко успешна е играта на покер на Вашингтон – дали Китай ще се окаже този икономически колос, който е готов и измества стария първи.                  ", "date": "2018.12.08", "title": " Сближаване на ЕС с Русия ще бъде удар срещу САЩ\t\t\t"}
{"url": "https://trud.bg/%d0%bd%d0%b0%d0%b9-%d0%b2%d0%b5%d0%bb%d0%b8%d0%ba%d0%b8%d1%8f%d1%82-%d0%b8%d0%b3%d1%80%d0%b0%d1%87-%d0%ba%d0%be%d0%b9%d1%82%d0%be-%d0%bd%d0%b5-%d0%bc%d0%be%d0%b6%d0%b5%d1%88%d0%b5-%d0%b4%d0%b0-%d0%b8/", "text": "Неговото име е Карлос Енрике Рапосо. Може да не сте го чували, но е истинска знаменитост. Прякорът му е Кайзер. Сам го измисля. Просто смята, че прилича на големия Франц Бекенбауер. По какво, не се знае. Скоро излезе книга за живота на Карлос, съпътствана и от филм. Но кой всъщност е бразилският Кайзер и защо е толкова специален? Кариерата му се разпростира през 80-те и 90-те години на миналия век. Тогава вестниците пишат за него. Известни футболисти го възхваляват като изключителен талант. Клубните босове се надпреварват да му предлагат изключителни за онова време финансови условия. Естествено, Кайзер подписва с най-щедрите. Феновете на избрания от него отбор са настървени. Искат да видят бижуто в игра, но… уви. Това не се случва. Никога! Футболистът постоянно симулира контузии, за да не играе. Това е сценарият около, който се върти кариерата на най-великия футболист, който не можеше да играе футбол. На теория, Кайзер е централен нападател. На практика, той всъщност е „фалшива“ деветка. С неговите изкусни лъжи и качество да се сприятелява с правилните хора, той има договори с четирите най-големи клубове на Рио – „Фламенго“, „Флуминензе“, „Ботафого“ и „Васко да Гама“. Също така, Карлос е бил част от тимовете на „Бангу“, „Америка“ и на още много други. И през цялото време следва стриктно своя принцип – да НЕ играе футбол. „Исках да съм част от отбора, да съм между другите играчи – споделя Кайзер след края на славната си кариера. – Ако някой желае да ме види на терена, това си е негов проблем. Не исках да играя. Дори Иисус Христос не е успял да угоди на всички, нали?“ Кайзер си има принципи. Първо си печели договор, после се контузва. Поне така казва на своите треньори и шефове. И така с месеци, докато си получава редовно заплатата. С парите плаща на журналисти, за да пишат колко е велик. Доктори пък постоянно му връчват бележки с диагнози, които по един или друг начин възпрепятстват появяването му на терена. Плаща на юноши да му влизат грубо на тренировки, за да може да симулира, че е получил травма. Дава пари и на фенове, за да пеят неговото име по време на мач, когато собственикът е на стадиона. Бабата на Кайзер умира „няколко пъти“, за да може да не се изправи очи в очи със своя най-голям враг – футбола. Шефовете на един от клубовете му се вбесяват толкова много от неизлечимите контузии, че го праща на вещер. Карлос се справя със ситуацията, като безцеремонно казва, че има болести, които и „черната магия“ не може да излекува. В онези дни, преди да има интернет, никой не е застрахован от подобни измами. Дори тези, които са били склонни да направят проверка, са били почти напълно безпомощни. Най-култовата измама на Карлос Кайзер е свързана с отбора на „Бангу“, малък клуб от Зона Запад и място, носещо славата на домакин на първия футболен мач, игран на територията на Бразилия. По това време клубът е притежаван от Кастор де Андраде. Човек, който се занимава с черно тото и нелегален хазарт. Описват го като най-опасния тип в страната. Кастор е тип, с когото не е добре да се шегуваш, още повече да се опиташ да го мамиш. Кастор подписва с Кайзер, а местният вестник излиза със заглавие: „Бангу“ има своя крал“. Когато се присъединява към новия си тим, той отново е преследван от кошмара на „изненадващите“ контузии. Шефът, Кастор, въпреки това, го обича. Карлос е харизматичен, чаровен и постоянно е заобиколен от красиви жени. Босът толкова много се кефи на Кайзер, че иска да го види как се подиграва с противниковите защитници на терена. Един уикенд, тръгва мълва, че Карлос е възстановен от поредната травма. Слух, който стига до ушите на шефа. Той нарежда на треньора да вземе перлата на отбора в групата за предстоящия мач, който стартира само след няколко часа. Карлос се паникьосва, но наставникът го успокоява, казвайки му, че няма намерение да го пуска в игра. Началото на двубоя е ужасяващо за „Бангу“. Още в самото начало му забиват два гола. Кастор, който е на трибуните, се вбесява и нарежда на треньора по уоки-токи: „Пускай звездното ни попълнение в игра!“ В следващите минути Кайзер обмисля вариантите, които стоят пред него: Първият е да влезе в игра. Това е равносилно на смъртна присъда. Вторият вариант е да не се подчини на своя шеф. И това е равносилно на сигурна смърт. Затова Кайзер импровизира. Засилва се и… скача в публиката, като започва да се бие с всеки, който е пред очите му. Очаквано, Карлос получава червен картон и мачът за „Краля на Бангу“ завършва още преди да е започнал. След последния съдийски сигнал Карлос е привикан в офиса на собственика, който го посреща с насочен пистолет към главата. Но нападателят и този път има решение. „Господ отне и двамата ми родители, но беше така добър да ме дари с втори баща. Това сте вие. А онези помияри ви обиждаха. Започнаха да говорят и за майка ви. Причерня ми пред очите и му скочих – споделя Карлос Кайзер на своя началник. – Знам, че съм виновен. Но не се притеснявай за мен. Другата седмица изтича договорът ми и знам, че нямам място в този клуб“. Кастор сваля оръжието и възнаграждава „сина си“ с нов договор и по-висока заплата. Карлос обаче е майстор и на малките мошеничества. Постоянно си забравя портфейла, банкоматът гълта кредитните му карти… Така, той никога не трябва да си плаща сметките, когато се храни в поредния лъскав ресторант. „Целият ми живот се въртеше около секса – казва Карлос Кайзер след края на кариерата си. – Нямах други хобита. Ако отида в нощен клуб, ще прекарам 10 минути в разговор с някоя девойка, а след това си тръгваме. Закарвам я в първата свободна тоалетна, подавам й го веднъж, после напускам мястото.“ Историята на Карлос Кайзер е толкова впечатляваща, че през 2015 година британска компания купува правата, за да снима подробен документален филм. В него са включени интервюта с легенди на бразилския футбол като Карлос Алберто, Зико, Жуниор, Бебето и Ренато Гаучо. Сега легендата работи като фитнес инструктор на жени. И дори признава, че съжалява за милионите лъжи. „Мислех, че е забавно – казва Кайзер. – Чувствам се виновен, защото не оправдах очакванията на хората към мен. Тогава бях млад и красив, исках да се забавлявам. Обичах футбола, но просто не исках да играя.“ За фенове и играчи от онези славни за Кайзер години, той е бил идол, мечта. Странен вид футболен гений в страна пълна с такива, но истински. „Да успее да направи всичко това, да си уреди безброй договори в различни клубове, да убеди хората, че е голям играч, който постоянно страда от контузии… Това не го може друг – споделя Карлос Алберто Торес, световен шампион с Бразилия през 1970-та. – Кайзер успя да стане футболна легенда, макар и по друг начин. Наистина велик артист.“  ", "date": "2018.12.08", "title": " Най-великият играч, който не можеше да играе футбол"}
{"url": "https://trud.bg/%d0%b8-%d0%ba%d1%80%d0%b8%d0%bb%d1%8f-%d1%81%d0%be%d0%b2%d0%b5%d1%82%d0%be%d0%b2-%d0%b8%d1%81%d0%ba%d0%b0-%d0%b1%d0%be%d0%b6%d0%b8%d0%bd%d0%be%d0%b2/", "text": "Валери Божинов отново е апетитна хапка за чуждестранни клубове. Нападателят потвърди, че получил обаждане от „Лариса“, но е отклонил офертата на елитния гръцки тим. Далеч по-вероятно обаче е звездата на „Ботев“ (Враца) да поеме към Русия. Фаворит за подписа на бившия национал е „Криля Советов“. Тимът от местната Висша лига иска 32-годишния таран още от зимата. За трансфера ще съдейства мениджъра Мирчо Димитров, чийто силни позиции в бившите съветски републики са доказани. Божинов и Димитров са били забелязани да разговарят във Вършец. Двамата вече са разисквали условията по евентуалното преминаване на играча в тима от Самара.  В момента „Криля Советов“ заема предпоследното 15-то място в елита и вече работи по селекцията, за да се спаси от изпадане. Треньор на отбора е Миодраг Божович, който работи и в „Цървена звезда“, по времето когато в Сърбия игра и Валери, но за „Партизан“.  В тима от Самара има българска следа – през 2011 година Виктор Генев и Димитър Макриев бяха част от отбора. По същото време „Славия“ продаде на клуба и стража Райс М`Боли, който по-късно се завърна у нас с екипа на ЦСКА.  Солидното представяне на Божинов в Първа лига възроди кариерата му и го направи отново актуална тема сред чуждите мениджъри. Нападателят се завърна през септември в България и вече има 7 гола в 9 мача. Ситуацията около него следят още няколко отбора, някои от които извън Европа.", "date": "2018.12.08", "title": " И „Криля Советов“ иска Божинов"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b7%d0%b0%d0%be%d0%b1%d0%bb%d0%b0%d1%87%d0%b0%d0%b2%d0%b0%d0%bd%d0%b5-%d0%b7%d0%b0%d0%b4%d0%b0%d0%b2%d0%b0%d1%82-%d1%81%d0%b5-%d0%b2%d0%b0%d0%bb%d0%b5/", "text": "Днес от запад облачността ще се увеличава и вплътнява и вечерта в западните райони ще завали слаб дъжд. Ще духа слаб, в Източна България до умерен югозападен вятър. Максималните температури слабо ще се повишат и ще са от 5° до 10°. В планините от запад облачността ще се увеличава, но през деня ще е почти без валежи. Ще духа умерен до силен вятър от запад-югозапад и с него температурите ще се повишат. Максималната на височина 1200 метра ще е около 7°, на 2000 метра – около 0°. По Черноморието ще преобладава слънчево време, след обяд ще се заоблачи. Ще духа слаб до умерен югозападен вятър. Максималните температури ще са 8°-9°. Температурата на морската вода е 8-11°. Вълнението на морето ще бъде 2-3 бала и през деня ще отслабне.", "date": "2018.12.08", "title": " Започва заоблачаване, задават се валежи"}
{"url": "https://trud.bg/%d1%88%d0%b5%d1%81%d1%82-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b1%d0%bb%d1%8a%d1%81%d0%ba%d0%b0%d0%bd%d0%b8%d1%86%d0%b0-%d0%b2-%d0%bd%d0%be/", "text": "Шест души загинаха в италианския нощен клуб близо до Анкона на Адриатическото крайбрежие при паническа блъсканица, съобщи италианката пожарна. „Причината може да е била разпръсването на лютива субстанция, младите хора избягали и са се премазали един друг. За съжаление, шест души са загинали и десетки са ранени“, заявиха от пожарната служба в изявление в Twitter. Местни доклади съобщават, че около 1 000 души са били в клуба Blue Lantern в град Кориналдо на Адриатическото крайбрежие за представление на италианския рапър Сфера Еббаста. „Танцувахме и чакахме концертът да започне, когато усетихме остър мирис“, заяви 16-годишно момче, заведено в болница. „Затичахме се към един от аварийните изходи, но беше блокиран, от охраната ни казаха да се върнем“.", "date": "2018.12.08", "title": " Шест души загинаха при блъсканица в нощен клуб в Италия (СНИМКИ, ВИДЕО)"}
{"url": "https://trud.bg/%d0%bf%d1%80%d0%be%d1%84-%d1%82%d0%be%d0%b4%d0%be%d1%80-%d0%ba%d0%b0%d0%bd%d1%82%d0%b0%d1%80%d0%b4%d0%b6%d0%b8%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b3/", "text": "Грипната вълнa набира скорост и през следващите седмици ще се разраства. Заболяването обаче настъпва нехарактерно тази година, тъй като всички лабораторно доказани случаи са от тип А, вместо тип Б, както през годините досега. Това обясни националният консултант по микробиология проф. Тодор Кантарджиев. По думите му случаите, които са лабораторно потвърдени, се увеличават и са в различни градове на страната. За предстоящата епидемия от грип, за това как се предпазим и да подсилим имунитета си, както и за превенцията и лечението на ХИВ/СПИН у нас, разговаряме с директора на Националния център по заразни и паразитни болести.  – Проф. Кантарджиев, на 1 декември беше отбелязан Световният ден за борба с ХИВ/СПИН. Разкажете малко повече за работата на Националния центъра по заразни и паразитни болести (НЦЗПБ) по отношение на превенцията и лечението на болестта?  – Националната референтна лаборатория към НЦЗПБ извършва потвърждаване на всички лабораторно диагностицирани случаи на ХИВ. Освен това на всеки, включен в програмата за лечение пациент, се извършват изследвания за определяне на количествата на вируса в неговата кръв. Това е необходимо, за да може след започването на терапия – още в първите месеци, да се проследи ефектът от приложеното му лечение, което е много важно. Третото нещо, което прави Националната референтна лаборатория, е да изследва пациентите за поява на някаква резистентност на вируса към лечението, което е назначено. – Знае се, че близо 3000 са регистрираните българи с ХИВ, но реалният им брой вероятно е по-голям, имайки предвид, че не всички носители на вируса са се изследвали и знаят своя статус. Какви цели се поставят по отношение на заболяването?  – В момента целта, която Световната здравна организация е поставила на здравните системи в отделните държави, е следната: около 90% от хората, инфектирани с ХИВ, да знаят, че са носители на вируса. Това означава, че тези, които имат рисково поведение или повод за някакви съмнения, трябва да се изследват за СПИН. В България всяка година около 300 000 души се изследват за болестта. За целта е разработена мрежа в цялата страна за анонимно и безплатно тестване за СПИН. – Това добър процент ли е сравнение с останалите европейски държави?  – Да, добър процент спрямо развитите държави е. Колкото повече хора знаят, че са инфектирани и предприемат лечение, толкова по-добре. Друга цел на Световната здравна организация е 90% от всички хора, които имат положителна проба, да предприемат лечение. У нас над 90% от носителите на ХИВ се лекуват. Това е голям успех за страната ни. Трета цел на СЗО е при 90% от всички, които са подложени на терапия, тя да има положителен успех – намаляване броя на вирусите в кръвта на човека и достигане в рамките на месеци до такова количество, което не може лабораторно да се докаже. Това е целта на всяко лечение и ние също го постигаме по отношение на ХИВ. Знаем, че тези вируси ги има, но са сведени до такива количества, че не могат да доведат до усложнения и до съпътстващите симптоми на СПИН. В такъв случай въпросният носител вече не представлява опасност за близките си и за околните. Според мен това е едно от най-важните неща – хората за знаят своя статус по отношение на ХИВ/СПИН и да се лекуват така, че количеството на вируса в кръвта да остане много малко, за да съхранят собственото си здраве, благополучие и дълголетие, и да не представляват опасност за никого. – За кои групи/лица е препоръчително да се изследват за ХИВ/СПИН? Какви са симптомите на болестта? – Не е добре да се чака проявата на симптоми. Желателно е хората с рисково поведение по отношение на половите контакти да се изследват. Това важи също в случаите на необезопасен сексуален акт, както и след инжекционно ползване на игли, за които не е сигурно, че са стерилни. Добре е при съмнение и колебания да се направи изследване за ХИВ около месец след въпросния контакт. Разбира се, най-добрият вариант е превенцията – използването на предпазни средства при сексуален контакт и използването само на стерилни игли и спринцовки. – Много хора не правят съществена разлика между ХИВ и СПИН. Бихте ли я очертали? – ХИВ е човешкият имунодефицитен вирус. Така се нарича микроорганизмът, причиняващ заболяването. Серопозитивен е човек, който носи този вирус, вируса на СПИН. Има хора, при които вирусът се наблюдава в продължение на 7, дори 10 години (най-дългият случай е 17 години), но те нямам никакви клинични прояви на болестта. Такива прояви са най-често инфекции, свързани с имунния дефицит. В 90% от случаите първите прояви на болестта са кожни проблеми. Това са, да речем, кандидоза на лигавицата на устата, възпаление на двете гънки на устата, петна по кожата – най-честите прояви. Други такива са инфекции на дихателната система. Не случайно преди години търсехме редовно в слюнката на всеки с доказано наличие на вируса на СПИН, една гъбичка, която, ако я откриехме, това означаваше начало на болестта. Ако дотогава човекът е бил серопозитивен, наличието вече на тази гъбичка (на опортюнистични инфекции, т.е. причинени от микроби, които при една здравна имунна система не биха предизвикали заболяване), вече е индикатор, че се е преминало към СПИН. Т.е. за СПИН говорим, когато имунната система вече е преборена от вируса. Първите симптоми в 90% от случаите са себореен дерматит – лющещи се петна, възпаление в зоната между ъгъла на носа и ъгъла на устата. Друга проява е кандидоза на езика, на устата. При напреднало засягане на имунната система може да се стигне до продължителна диария, която може да трае месеци; също така може да се появи пневмония, която не се повлиява от традиционните антибиотици и не преминава за обичайното време от седмица до десет дни. – Много възрастни и особено деца боледуват. Колко са случаите на грип към момента? – Миналата седмица Националната референтна лаборатория доказа първите случаи на инфекции H1N1 на майка и дете в София; след това беше доказан случай H1N1 при 10-годишно дете; имаме случай и на H3N2 в Силистра. Тази седмица в сряда доказахме други седем случая на H3N2 в Стара Загора и един случай на лежащо болен в Силистра с H1N1. – Това бяха очакваните щамове? – Да, те са включени и в четиривалентната противогрипна ваксина. Всички доказани в страната до момента случаи на грип обаче, са от тип А, което е необичайно. В предишните години в началото на епидемията откривахме първо вируси тип Б, след което доминираше А. – Кога се прогнозира пик на грипните вируси? – Мисля, че през следващите две седмици грипната епидемия ще набира скорост и най-големите стойности се очакват след Нова година, когато ще настъпи пик на заболяемостта. – Какво бихте посъветвали хората, които по една или друга причина, не са си сложили противогрипна ваксина? – Първо бих посъветвал всяко семейство, което може да задели около 30 лева, да си вземе едно от двете противогрипни лекарства, които са на пазара, за да си го има вкъщи, те са подходящи и за деца, и за възрастни. Единият медикамент е под формата на таблетки, другият – помпичка, с инхалаторно приемане. Те се изписват от лекар. От месец февруари тази година беше регистрирано и трето лекарство, което вероятно ще влезе и на нашия пазар. То има още по-добър ефект от сегашните две – представлява само една таблетка, която, взета в първите дни на инфекцията, се преборва сто процента с грипа. Механизмът на действие при този медикамент е по-различен. Разбира се, препоръчително е освен всичко друго да се избягват болни хора, обществени тоалетни, да се спазва добра хигиена на ръцете. – На какво е добре да заложим, когато приготвяме празничната трапеза с оглед подсилване на имунитета? – Хубаво е да присъстват традиционни български коледни блюда като продукти от кисело зеле и саламурено сирене. И да си пожелаем да сме живи и здрави. Нашият гост  Професор Тодор Кaнтарджиев е Национален консултант по микробиология. Завършва Медицинска Академия София през1981 г., като лекар. От 1988 г. е в НЦЗПБ, последователно е ръководил лабораторен сектор, лаборатория, обединена лаборатория и от 1992 г. – Отдел микробиология. През 1986г придобива специалност Микробиология, през 2001 г. придобива специалност Клинична имунология и през 2004г. специалност Епидемиология на инфекциозните болести. Доктор по медицина е от 1991 г. Доктор на медицинските науки е от 2008 г. Има множество специализации в чужбина.", "date": "2018.12.08", "title": " Проф. Тодор Кантарджиев пред „Труд“: Грипната вълна се засилва следващите две седмици"}
{"url": "https://trud.bg/8-%d0%b4%d0%b5%d0%ba%d0%b5%d0%bc%d0%b2%d1%80%d0%b8-%d0%b5-%d1%81%d1%82%d1%83%d0%b4%d0%b5%d0%bd%d1%82%d0%b8%d1%82%d0%b5-%d0%bf%d1%80%d0%b0%d0%b7%d0%bd%d1%83%d0%b2%d0%b0%d1%82/", "text": "8 декември е празникът на българските студенти. Студентският празник се чества официално от 1903 година, когато се е отбелязвал 15-годишният юбилей на Софийския университет и датата става празник на всички студенти в България. Академичният съвет на Софийския университет решава да отдели патронния празник на висшето училище от общия на 8 декември и определя за свой официален празник 25 ноември – денят на патрона на университета – Св. Климент Охридски. Официално 8 декември е обявен за неучебен ден и за празник на всички български студенти на заседание на Съвета на ректорите от 28 октомври 1994 г. Смята се, че студентският химн Gaudeamus igitur е използван още през XIII век и авторите му са неизвестни. Съвременният текст е написан от скитащия немски поет К. В. Киндлебен през 1781 година, а за мелодия е използвана по-рано създадена (1717 г.) песен от Я.Г. Гюнтер. 8 декември по света се свързва и със смъртта на Джон Ленън. На 8 декември 1980 година Марк Дейвид Чапман убива основателя на Бийтълс. МВР обяви мерки за осигуряването на реда и спокойното протичане на днешния студентски празник. Очаква се засилено присъствие, както по пътищата на страната, така и около местата, където младите хора ще празнуват. „След приключване на студентския празник, когато студентите тръгнат да се прибират по местата, откъдето трябва да се завърнат, нека автомобилите бъдат управлявани от най-отпочиналия правоспособен водач, който е в групата. Статистиката показва, че студентите се вслушват в нашите препоръки, спазват ги, но, както навсякъде, така и при студентите, ще се намери по някое изключение, което да наруши това правило“, каза главен инспектор Петър Соколов от Националната полицията.  ", "date": "2018.12.08", "title": " 8 декември е – студентите празнуват"}
{"url": "https://trud.bg/%d1%89%d0%be-%d0%b5-%d1%82%d0%be-%d0%b2%d1%8a%d1%80%d1%85%d0%be%d0%b2%d0%bd%d0%b0-%d1%80%d0%b5%d0%b2%d0%bd%d0%be%d1%81%d1%82/", "text": "Служителка на отдел “Ипотечни кредити” се обажда на мъж и пита:  – Желаете ли ипотечен кредит?  – Не.  – Не искате ли да обедините всичките си кредити?  – Нямам никакви кредити.  – А какво ще кажете за потребителски кредит за ремонт на жилището ви, например?  – Не ми трябва. Наскоро направих ремонт и платих в брой.  Кратко мълчание в слушалката, а после питане:  – А случайно да си търсите жена? *** Хубавата жена си е хубава и без грим! Хубавият мъж си е хубав и пиян! *** Най-новата софийска обида:  – Да го дишаш! *** Във фейсбук:  Сексът в днешно време е като кредита! На добре осигурените дават, на другите – не…! *** 69% от хората могат да открият сексуален подтекст във всяко изречение! *** В столовата:  – Супа има ли?  – Само една остана – шкембе и пилешка.  – Ама това са две супи?!  – Вече е една, трябваше ни тенджерата… *** Чета въпроса “Колко лайка трябва да съберем?” И се чудя?… Нали лайка се събира през лятото, а не по Коледа?” И да намерим някъде, няма къде да я предадем, защото пунктовете за изкупуване на лайка не работят. За една бабка питам, защото няма компютър. *** Мъдрост:  Красотата на английските жени е направила от английските мъже известни мореплаватели и пътешественици. *** За да оцелее една връзка, в нея трябва да има равновесие. Единият път тя е права. Другият път той греши. *** – От колко години сте женени?  – От 23.  – Не е за вярване!  – То и хептен не е за разправяне… *** Татко пие ракия и ме кани:  – Хайде с мен и ти.  – Пфу каква гадост…  – А така. А майка ти мисли, че си правя кефа. *** В кръчмата:  – 10 ракии!  Сервитьора ги носи.  – Първата и последната ги махни!  – Моля??  – Те ми разказват играта… *** Връх на ревността…  – ЗАЩО НЕ МИ ВДИГАШ?!?  – Къпах се.  – Защо се къпеш, като няма да се виждаме?! *** Двама равини се срещнали и в разговор решили да се самоизтъкнат на кого по-големи чудеса са му се случили на шабат.  Първият разправя:  – Братко, няма да повярваш, излизам онзи ден от синагогата, а навън вали дъжд като из ведро, ама нали е шабат и не мога да си извадя чадъра да го разпъна. Помолих се и след малко – Чудо! От дясно дъжд, от ляво дъжд, по средата слънце и аз тръгнах по слънчевата пътека и се прибрах сух у дома.  Другият му разправя:  – Да, братко, наистина това е голямо чудо, но чакай аз да ти разкажа! Излизам онзи ден от синагогата, а пред мен на стълбите 100 долара, ама нали е шабат и не мога да се наведа да ги взема. Спрях, помолих се и стана чудо! Отдясно шабат, отляво шабат, по средата – четвъртък! *** – Какво подари на гаджето?  – Свобода… *** Клубът на любителите на радиоактивните елементи, се разпадна… *** От апартамента на съседите ми евреи се чува голямо викане. Явно е сериозен скандал. Щели да лишат синът от наследство, даже! Заслушах се малко повече… Ами да! Оказа се, че синът им е купил найлонова торбичка на касата в супера. *** Често, за да имаш възможност да видиш една жена гола, се налага да й купуваш доста дрехи… *** Изпит по математика. Преподавател към студентка:  – Колежке, толкова ли Ви е трудно да разложите квадратен тричлен?  Девойката се изчервява:  – Извинете… не е проблем да го реша… просто не мога да си го представя… *** – Ти наистина ли си домакиня?  – Да!  – Страхотно! Кажи нещо като домакиня!  – Затваряй си устата и яж каквото има! *** – Моше, защо детето още не спи?  – Ми, не знам! Дрънкам му с дрънкалката, но не иска да спи!  – Какво правиш бе, разваляш слухът на детето! Дрънкай му с касичката! *** Раздразнен младеж:  Скъпи Дядо Коледа, пак ти пиша, че искам Снежанка! Да не ми донесеш салата като миналата година, дъртак смотан! *** Пиян отваря вратата на такси и пита:  – Ще закараш ли двама човека до Младост?  – Да, къде е другият?  – Е, ти няма ли да дойдеш?!? *** В мъжки форум:  Има нещо кучешко в мен. Любимата ми команда е “Легни!” *** – Скъпи, ще ме заведеш ли на цирк?  – Не моем… кой сака да те види, да дое дома… *** Мюлер вика Щирлиц:  – Щирлиц, как ще обясните на фюрера, че отпечатъци от вашите пръсти са намерени на гърдите на Ева Браун?  – А вие, хер Мюлер, как ще обясните на фюрера как сте намерили отпечатъците ми там? А? *** Когато Георги и жена му правели с*кс, тя вдигала много шум. Комшията бай Иван се дразнил, и един ден казал на Георги:  – Слушай, целият блок ви слушаме и не е приятно. Вземи направи нещо.  – Какво мога да направя?  – Бе залепи й тиксо на устата.  Следващата вечер, Гошо така и направил. Залепил с тиксо устата на жена си и се почнало. По едно време Георги се провикнал:  – Как е бай Иване?  – Добре е.  След 2 минути пак:  – Как е бай Иване?  – А бе да махаш тиксото, че целият блок мисли, че мен оправяш… *** – Жоре, ти вярваш ли в Дядо Коледа?  – Не, а ти?  – То и аз не вярвах, докато не го заварих върху жена ми. *** Водка с лед вреди на бъбреците, ром с лед – на черния дроб, джин с лед – на сърцето, уиски с лед – на мозъка. Егати, ледът е страшна отрова! *** – Добър вечер! Аз съм класната на сина ви. Той много си измисля и лъже…  – Вярвам Ви! Ние нямаме син. *** – Искаш ли да излезем?  – Оф, то аз съм в онзи особен период от месеца…  – Неразположена си?  – Преди заплата съм… *** – Миличка, ти като умреш, в какво искаш да се преродиш?!  – В овца. Спокоен живот, ливади…  – То два пъти в едно и също не може… *** – Пешо, знаеш ли, че имаш двойник?  – Много ли прилича на мен?  – Изобщо не прилича, но ходи с жена ти… *** Купих си ъглов диван и ми казаха, че събира 6 човека без проблеми. Сега се чудя, къде да намеря 6 човека без проблеми… *** С Мимето бяхме в една група в детската градина, в един клас в училище, една и съща група бяхме и в университета… Онзи ден поглеждам профила й във фейсбук – тя е на 33, а аз на 44! *** Истинският джентълмен никога няма да каже на една жена:  – Тъпа беше и тъпа си остана!  Той ще каже:  – Госпожо, Вие… сте неподвластна на времето! *** – Духай Ми Сега!  Зарадвал се чистачът на вятъра, хвърляйки метлата. ***  В съда съдията разпитва една жена: – На колко години сте?  Тя мълчи.  – Ще ми кажете ли на колко години сте?  Тя пак мълчи…  – Имайте предвид, че колкото повече мълчите, толкова по-възрастна ставате.", "date": "2018.12.08", "title": " Що е то върховна ревност?"}
{"url": "https://trud.bg/%d0%b0%d0%ba%d0%be-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%bd%d0%b5-%d0%bf%d0%be%d0%bb%d1%83%d1%87%d0%b8-%d0%be%d0%b4%d0%be%d0%b1/", "text": "Членове от кабинетът на Тереза Май са я предупреди, че ще трябва да подаде оставка, ако парламентът на страната не одобри съществуващия проект за споразумение с ЕС, и новото споразумение няма да бъде възможно. Според източници през следващите дни членове на кабинета ще се опитат да я убедят да постигне най-добрите условия по споразумението Брекзит. Ако на 11 декември британският парламент гласува против проекта за документ, одобрен на срещата на върха на ЕС, а премиерът не може да постигне отстъпки от ЕС, тя най-вероятно ще загуби поста си, пишат беритански медии. На 25 ноември лидерите от ЕС одобриха споразумение с Великобритания за Брекзит и декларация за бъдещите отношения с Лондон. За да влезе в сила, споразумението трябва да получи одобрение от европейския парламент и британските законодатели. Излизането на Великобритания от ЕС е планирано за 29 март 2019 г., след което трябва да настъпи преходен период, който да продължи до края на 2020 г.    ", "date": "2018.12.08", "title": " Ако сделката за Брекзит не получи одобрение от британския парламент, Тереза Мей може да подаде оставка"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d0%bf%d1%80%d0%b0%d1%89%d0%b0-%d1%84%d0%b5%d0%b4%d0%b5%d1%80%d0%b0%d0%bb%d0%bd%d0%b8-%d1%81%d0%b8%d0%bb%d0%b8-%d0%bd%d0%b0-%d0%b3%d1%80%d0%b0%d0%bd/", "text": "Президентът на Бразилия Мишел Темер обяви, че ще изпрати федерални сили в щата Рорайма на границата с Венецуела. Щатът е известен с бежанските потоци от Венецуела. Темер се срещна с губернаторът Суели Кампос и е съгласувал с нея предстоящите действия, съобщава РИА Новости. По-рано министърът на отбраната съобщи, че Бразилия ще разположи в Рорайма 3,2 хил. военнослужещи. Рорайма не е първият щат, където се взимат подобни мерки. През февруари правителството на Бразилия взе решение да предаде на въоръжените сили осигуряването на безопасността в щата Рио де Жанейро. Според властите, военният контрол над щата, където нивото на престъпления е много високо, трябва да продължи до края на годината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Бразилия праща федерални сили на границата с Венецуела"}
{"url": "https://trud.bg/%d0%bd%d0%be%d0%b2-%d1%80%d0%be%d0%b1%d0%b8%d0%bd-%d1%85%d1%83%d0%b4-%d1%81%d0%b5-%d1%86%d0%b5%d0%bb%d0%b8-%d0%bf%d0%be-%d0%b5%d0%ba%d1%80%d0%b0%d0%bd%d0%b8%d1%82%d0%b5/", "text": "Най-мащабната и обсъждана филмова премиера тази седмица е “Робин Худ: Началото”. Амбициите на продукцията са големи, но критиците не останаха особено очаровани от приключенския епос. Сюжетът разказва историята на Робин от Локсли (Тарън Еджъртън) – закоравял в боя кръстоносец, който заедно със своя командир-мавър (Джейми Фокс) разчита на дързостта си, за да поведат хората на бунт срещу корумпираните английски управници, олицетворени от шерифа на Нотингам (Бен Менделсон). Официалните обещания на авторите са, че ни очаква вълнуващото приключение, изпълнено със сериозни екшън-сцени на бойното поле, изумителна хореография на боевете и неподвластна на времето романтика. Режисьор на “Робин Худ: Началото” (“Robin Hood”) е Ото Батърст (“Peaky Blinders”, “Black Mirror”) по сценарий на Бен Чандлър и Дейвид Джеймс Кели. В ролите са Тарън Еджъртън (Робин Худ), Джейми Фокс (Малкия Джон), Бен Менделсон (шерифа от Нотингам), Джейми Дорнан (Уил Скарлет), Тим Минчин (Отец Тък) и Ив Хюсън (Мериън)", "date": "2018.12.08", "title": " Нов Робин Худ се цели по екраните\t\t\t"}
{"url": "https://trud.bg/%d0%bc%d0%b8%d1%81%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%82%d1%80%d1%8a%d0%b3%d0%b2%d0%b0-%d0%bf%d0%be-%d1%81%d0%b2%d0%b5%d1%82%d0%b0/", "text": "Тараклия е едно от най-старите български селища в Южна Бесарабия. Понякога хора ме спират на улицата през есента или зимата и ме питат: „Ти не си ли на разкопки?“ Сякаш ние, археолозите, трябва да живеем по обектите си целогодишно. А всъщност нашата работа, разбира се, ако я вършим както трябва, е много по-всеобхватна. Не на последно място в нея е да можем да разказваме за българската история и за нейните забележителни паметници. Читателите знаят, че особено активно се занимавам именно с представянето на нашата древна култура по света. Ето защо през есента на 2017 г. у мен се заражда смела идея. Предстоеше българското Председателство на Европейския съюз и у нас се очакваше да идват държавни глави и делегации на страните от Стария континент. Безспорно те щяха да се интересуват от историята на най-старата европейска държава, която и до днес пази оригиналното си име. А какво би станало ако ние, българските учени, излезем по същото време навън и разказваме за тази история. Речено-сторено и ето, че през ноември вече съм изготвил концепцията и я представям лично на министъра на външните работи г-жа Екатерина Захариева. Идеята се възприема отлично и „Мисия България“ се оказва една от най-важните задачи по комуникационната стратегия за Председателството. В нея се включва и известният историк проф. Пламен Павлов и през първите месеци на 2018 г. ние сме готови за път. От Външно ни изготвят програма, по която ние за по-малко от два месеца трябва да посетим 10 страни, като най-далечната е Китай. Но за първа спирка избираме едно място, което е близко до сърцето на всеки българин. Става дума за българския град Тараклия на територията на днешна Република Молдова. „Мисия България“ започва на 16 март 2018 г. С Пламен летим през Букурещ и след смяна на самолетите там пристигаме в Кишинев привечер. Лично ни посреща българският посланик Петър Вълов и това ще стане практика при по-нататъшните ни мисии. А на следващия ден колата на посолството вече ни отнася на юг към българския Тараклийски район. Проф. Павлов е бил шеф на Агенцията за българите в чужбина при управлението на Иван Костов и е добре запознат с историята на това място. Пейзажът на западналата бивша съветска република не е особено радостен и затова с интерес слушам неговия разказ за нелеката участ на нашите сънародници по тези земи. Тараклия е едно от най-старите български селища в Южна Бесарабия. Още през 1806 г. в близост до древно поселение на ногайските татари със същото име се заселват три семейства от Дунавска България. Официална дата за създаването на Тараклия е 1813 г., когато тук вече живеят 185 български семейства с 875 души. Те са главно от Северозападна България и това се вижда от името на селището – Шоп-Тараклия. След поредната руско-турска война от 1828-1829 г. идват още 88 семейства – този път от Североизточна и Южна България. Вече в средата на ХІХ в. в Тараклия живеят над 3000 българи и градчето заема трето място сред българските и гагаузките селища в Южна Бесарабия след Болград и Комрат. До 1819 г. българските мигранти в пустеещите степи още не се водят за руски поданици. Едва в началото на 20-те години на ХІХ в. Сенатът в Санкт Петербург издава указ за особения статут на тези земи. Създава се извънреден тип общинско самоуправление, като всички жизненоважни въпроси за всяко селище се решават чрез общо и задължително гласуване на жителите. Така запазилото бита си българско традиционно общество носи отговорност за живота на всеки негов член. Дошлите отвъд Дунав тараклийци живеят в землянки или обмазани с кал плетени жилища с покрити със слама покриви. В началото руската държава не оказва никаква помощ, но през 40-те години на ХІХ в. е разработен план за преустройство на селата. В Тараклия е създадена улична мрежа и централен площад, а наоколо изникват 29 каменни сгради. Още при основаването на селището е изградена дървена църква, а след изгарянето й в 1817 г. е построена сегашната. Край нея пък функционира училище. Тараклийци са трудолюбиви и се занимават главно със земеделие. Те отглеждат пшеница, ечемик, фасул, грах, а по околните ниски хълмове се появяват лозя и овощни градини. Сътресенията в Руската империя и СССР не подминават жителите и мнозина са принудени да мигрират из страната и в чужбина. Вече през последните десетилетия много бесарабски българи се завръщат в историческата си родина. България също полага грижи за своите сънародници в Тараклия. Тук се влагат доста средства, а на 1 ноември 2017 г. вицепремиерът на Република България Екатерина Захариева и вицепремиерът на Република Молдова Андрей Галбур откриват в града българско консулство. В речта си външният министър на България подчертава, че е горда с първия български университет зад граница, изграден именно в Тараклия. Точно в него с проф. Павлов изнасяме нашата първа лекция по „Мисия България“. Висшето учебно училище е основано на 30 март 2004 г., а официално е открито от президентите на България и Молдова на 1 октомври същата година. Малко по-късно е именувано на видния средновековен български книжовник Григорий Цамблак, чиято мисия в днешна Украйна е добре известна в православния свят. Днес университетът има общи програми с редица български висши училища и най-вече с Великотърновския университет „Св. св. Кирил и Методий“. Изключително вълнуващо е нашето представяне пред повече от 200 души, събрали се, за да научат още нещо за миналото на своята историческа родина. Презентацията се води от доц. д-р Мария Паслар, ректор на университета „Григорий Цамблак“. Ние с вдъхновение минаваме по цялата българска антична и средновековна история, като акцентираме на най-новите археологически открития у нас. Естествено накрая дискусията става непринудена и с Пламен отговаряме на десетки въпроси. Разглеждаме и скромния, но интересен университетски музей, където са събрани документи и предмети, свързани с миналото на българите по тези земи. Време е обаче да се връщаме към Кишинев, тъй като още на другия ден отново пътуваме. „Мисия България“ продължава! Трудолюбието на българите от Тараклия Още в средата на ХІХ в. известният руски изследовател А. Скалковский пише: „Жителите тук са добри стопани, гледат много животни, имат отлично овцевъдство и с успех се занимават с градинарство и винарство. Жените пък отглеждат черници, събират пашкулите и извличат от тях голямо количество коприна.“ Първият ми спомен от Молдова През далечната 1997 г. за пръв път посетих тази малка, но много интересна страна. Тогава участвах във важна научна конференция за скалните манастири. След нея обиколихме невероятно интересни исторически места. Особено силен е споменът ми за Стария Орхей, където освен средновековните скални манастири се е намирала и една от столиците на татарската Златна Орда.", "date": "2018.12.08", "title": " “Мисия България” тръгва по света\t\t\t"}
{"url": "https://trud.bg/%d0%b4%d0%b2%d0%b5-%d0%ba%d1%8a%d1%89%d0%b8-%d0%b3%d0%be%d1%80%d1%8f%d1%85%d0%b0-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d0%bf%d0%be%d0%b6%d0%b0%d1%80-%d0%b8%d0%b7%d0%bf%d0%b5/", "text": "Пожари в две къщи са гасили през изминалото денонощия огнеборците във Великотърновска област. В 3:13 часа в събота в Оперативен център – Велико Търново е получен сигнал за огнена стихия в къща в село Арбанаси. Огънят тръгнал от късо съединение и унищожил бяла и черна техника. Заради неправилно използване на отоплителни уреди в петък в 22 ч. пък е пламнала къща в стражишкото село Благоево. Изгорели са домашно имущество и 2 кв. м покривна конструкция, опушени са 120 кв. м Пожарникарите са спасили сградата. Отново от отоплителен уред лумнал пожар в каравана в еленското село Сливовица. Караваната напълно е изгоряла. Тежка катастрофа е възникнала в 20 ч. в петък при разклона за великотърновското село Шемшево. Блъснали са се два леки автомобила, като се наложило пожарникарите да спасят притиснат между огънатите ламарини човек в едно от возилата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.08", "title": " Две къщи горяха в Търновско, пожар изпепели каравана в Еленско\t\t\t"}
{"url": "https://trud.bg/%d0%bf%d0%b0%d1%80%d0%b8%d0%b6-%d0%bf%d0%be%d0%b4-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b0-%d0%be%d0%b1%d1%81%d0%b0%d0%b4%d0%b0-%d0%b2-%d0%be%d1%87%d0%b0%d0%ba%d0%b2%d0%b0%d0%bd/", "text": "Париж е блокиран от силите за сигурност, които се стягат за нови бунтове на „жълтите жилетки“ в столицата и други градове. Айфеловата кула и други туристически забележителности са затворени, а улични предмети са премахнати за да не се използват като оръжия. Около 89 хил. полицаи са разположени в цялата страна. От тях 8000 са в Париж за да се избегне повторение на събитията от миналата събота, когато протестиращи опожариха автомобили и плячкосаха магазини на известния булевард „Шанз Елизе“ и обезобразиха Триумфалната арка с графити срещу президента Еманюел Макрон.      ", "date": "2018.12.08", "title": " Париж под полицейска обсада в очакване на нови размирици"}
