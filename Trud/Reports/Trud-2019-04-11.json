{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%b7%d0%b0-%d0%b2%d1%82%d0%be%d1%80%d0%b0-%d0%b2%d0%b5%d1%87%d0%b5%d1%80-%d0%bd%d0%b0-%d0%bf%d1%80%d0%be%d1%82/", "text": "Хиляди хора се събраха в центъра на Габрово за втори пореден ден в знак на протест срещу безчинствата на трима младежи от ромски произход, които пребиха служител на хранителен магазин по време на работа, съобщава БГНЕС. За разлика от вчера, когато протестът на жителите на Габрово не беше организиран, днес има организация. Инициаторите на протеста се стремят да запазят спокойствието в града и да не се стига до ескалация на напрежението, въпреки че от протестиращите се чуват гневни възгласи срещу това тяхно намерение. За да бъде запазен животът и здравето на извършителите на престъплението в хранителния магазин, след като днес съдът ги остави за постоянно в ареста, те бяха отведени в Областната дирекция на МВР във Велико Търново. По-рано през деня кметът на Габрово Таня Христова разпореди да бъдат съборени необитаеми постройки, издигнати върху общински терени, за да се не самонастанят роми. Тази сутрин вицепремиерът Томислав Дончев съобщи в ефира на БТВ, че в последните години в Габрово има множество приходящи роми от Южна България. Държавата ще се справи с напрежението в Габрово, не бива ситуацията да ексалира в напрежение на етническа основа, и насилието не трябва да се толерира, допълни Дончев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Хиляди излязоха за втора вечер на протест в Габрово"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%81%d0%bb%d0%be%d0%b2%d0%be-%d0%be%d0%b7%d0%b0%d1%80%d0%b8-%d0%b2%d0%b8%d0%b5%d0%bd%d0%b0/", "text": "Представиха се 2 антологии, съставени със съдействието на МК На 9 април публиката изпълни залата на българския културен център „Дом Витгенщайн“ във Виена., за да се докосне до уникални издания. Съюзът на българските писатели (в лицето на Боян Ангелов, Павлина Павлова и Анжела Димчева) представи две антологии: „Пеещо дърво” (поезия) и „Иде ли?” (проза). Книгите онагледяват най-доброто от българската литература и бяха издадени от „Български писател” през ноември 2018 г. по повод 105-годишнината на организацията. Съдържанието е богато: 515 поети (в единия том) и 220 белетристи (в другия) – от Христо Ботев и Иван Вазов до съвременни автори. Тази панорама издига до особена ценност двата тома по отношение на опознаването на дълголетните процеси в литературата ни и ги прави подходящи за ученици, студенти, преподаватели, както и за всички родолюбиви българи по света. Вечерта беше открита от доц. д-р Румяна Конева – директор на БКИ „Дом Витгенщайн”, която приветства гостите и акцентира на важността от подобен тип книги, припомняйки историята на писателския съюз, основан на 8 септември 1913 г., след края на двете Балкански войни: „Ще цитирам какви задачи са си поставили някога основателите: „Сдружението трябва да работи за материалното осигуряване на писателите, да обсъжда трудовете им, преди те да бъдат отпечатани, да изнася сказки и организира литературни четения. Сега, 105 години след тези завети, техните следовници спазват устава и идват дори тук, във Виена. Безспорно ще разгърнем една библия на нашата литература в две части. Особено в навечерието на Великден всеки се усамотява за среща със себе си, но когато художественото слово се съчетае с нашите усещания, се получава хармоничното въздигане на духа”. Събитието се водеше от председателя на СБП Боян Ангелов, който говори за новата роля на кирилицата в съвременна Европа, обясни идеята и принципите на съставителство на антологиите, очерта просветителската мисия на издателство „Български писател”: „От няколко години ние сме подписали меморандум за сътрудничество с Министерство на културата, което подпомогна финансово отпечатването на това издание. Нашият редакционен съвет от 12 известни писатели работи внимателно, за да състави сборници от знакови имена за българската литература. Нека никога не забравяме, че Кирил и Методий са покровителите на Европа и ние трябва винаги да носим кирилицата в сърцата си, където и да се намираме”.  За своята работа по съставителството на тома с прозата говори Анжела Димчева: „Книгата днес е нещо много повече от писмен знак или от познание за света. Тя е социалното поле на индиректното общуване, където въображението е главен герой в комуникацията автор – читател. В многоликия калейдоскоп на „Иде ли?” редакционният екип не е прегнебрегнал нито едно значимо име. Литературата не е състезание на писта, тя умее да слива различни хоризонти”. Като член на Управителния съвет на СБП Павлина Павлова акцентира на необходимостта обществото да погледне с респект към културната политика на издателство „Български писател”, което работи за бъдещето на нацията ни. В поетичния рецитал звучаха творби от „Пеещо дърво”: Христо Фотев („Бях на самия връх на свойта младост”), Атанас Далчев („Към родината”), Давид Овадия („Аз вярвам в мълчаливата любов”), Станка Пенчева („Магия”), Евтим Евтимов („Паисий обикаля още”). Стиховете прочетоха Павлина Павлова, Боян Ангелов, Катя Кремзер, Анжела Димчева и младата поетеса и певица, живееща във Виена, Христина Лазарова. Публиката аплодира и техни нови стихове, с които завърши вечерта. Късче от Родината Най-представителният център за изява на родните творци в Европа безспорно е Българският културен институт „Дом Витгенщайн”, разположен в сърцето на Виена. През 1975 г. българската държава закупува архитектурния образец от началото на 20 век, изграден по идея на самия философ Лудвиг Витгенщайн, въплътил вижданията си чрез стил минимализъм и философия на геометрията в една сграда с изчистени линии. Всяка седмица в просторните зали на тази територия на българския дух се провеждат различни по формат, видове изкуства и жанрове събития. За да се запознаят със съвременното литературно творчество, на четенията присъстват ученици от Българското училище – Виена, членове на Културно-просветното дружество „Св. св. Кирил и Методий”, както и десетки наши сънародници от Виена и други градове на Австрия.", "date": "2019.04.11", "title": " Българско слово озари Виена\t"}
{"url": "https://trud.bg/%d0%bf%d0%b5%d1%82-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d1%81%d0%b0-%d0%bf%d0%be%d0%b4%d0%b0%d0%bb%d0%b8-%d0%be%d1%84%d0%b5%d1%80%d1%82%d0%b8-%d0%b7%d0%b0-%d0%ba%d0%be%d0%bd%d1%86/", "text": "Днес бяха отворени заявленията за участие в процедурата за определяне на концесионер и възлагане на концесия за строителство на обект „Гражданско летище за обществено ползване София“ – публична държавна собственост. Съгласно чл. 96, ал. 1 от Закона за концесиите, комисията за провеждане на процедурата отвори получените в срок заявления в закрито заседание. В срока за подаване на заявления и оферти бяха получени заявления от следните участници: 1. Консорциум „Витоша“ с водещ член Манчестър Еърпорт Груп Оувърсийз Инвестмънтс Лимитид. Участник в консорциума е и BCEGI Кънстракшън (Великобритания) Лтд, с едноличен собственик Бейджин Кънстракшън Ейнджиниринг Груп; 2. Консорциум „Соф Кънект“ с водещ член Меридиам Ийстърн Юръп Инвестмънтс САС. За изпълнение на изискването за летищен оператор е посочено   Флугхафен Мюнхен; 3. Консорциум ССБ София Еърпорт ДжейВи с водещ член ССБ Зауервайн & Шефер Бау АГ. За изпълнение на изискването за летищен оператор е посочено Копенхаген Еърпортс А/С; 4. „Фрапорт България“ ЕАД. За изпълнението на изискването за технически способности и финансови възможности е посочено Фрапорт АГ Франкфурт Еърпорт Сървисис Уърлдуайд; 5. Консорциум „Еърпортс Де Пари“ ЕС. ЕЙ и „ТАВ Хавалиманларъ Холдинг“ А. Ш. с водещ член „Еърпортс Де Пари“ ЕС. ЕЙ.  За изпълнение на изискването за летищен оператор е посочено  „Еърпортс Де Пари“ ЕС. ЕЙ. Комисията за провеждане на процедурата следва да извърши действията по допускане на участниците. Офертите на допуснатите участници ще бъдат отворени в открито заседание на комисията, което ще се проведе на 9 май 2019 г. На заседанието могат да присъстват участниците или техни представители, както и други лица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Пет участници са подали оферти за концесията на Летище „София“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b4%d1%83%d0%b1%d1%80%d0%be%d0%b2%d0%bd%d0%b8%d0%ba-%d0%ba%d0%b8%d1%82%d0%b0%d0%b9-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d1%81%d1%82/", "text": "Отношенията между България и Китай са много по-динамични и приятелски. Тази година правим и 70 г. от дипломатическите отношения. И президентът Си Дзинпин ще посети нашия президент Радев и съответно около тази визита можем да имаме още мероприятия в рамките на тази година в София. Това каза министър-председателят Бойко Борисов в Дубровник. Това е много важно особено в сферата на земеделието, допълни той. В момента износът на България към Китай е за над 800 млн. долара, което си е цифра“, каза още той. При милиард и половина от Китай за България, допълни Борисов. „Знаете, че с колегите от Румъния, Сърбия и Македония разработваме проекта за жп-линия“, каза премиерът. По АЕЦ „Белене“ нашите условия са ясни, те работят активно и имат голям интерес. И мисля, че до края на годината, ако се съгласят на нашите условия, можеме да говорим при едно посещение на президента Си Дзинпин в София. „Тогава предложихме да се създаде мозъчен тръст за „16+1“, който е одобрен и утре ще го подпишем той да бъде в София, обяви още Борисов. По темата „Белене“ ние сме неотстъпчиви, каза Борисов. „Ние предлагаме по-модерните и приети в Европа начин на работа – частното партньорство, смесените компании, инвестиционните проекти. Това е на фона на срещата Европейския съюз с Китай. Те имат такъв тип мислене – ако сложим държавна гаранция, те утре ще започнат да строят. Лесно мога да го направя, но на този след мене да му побелеят косите след 10 години заради високи сметки за ток“, обясни Борисов. АЕЦ „Белене“ е изключително изгоден политически проект за Китай. Ако ме питате мен, това би се обявило при едно посещение на президента на Китай. Почти съм убеден, че той ще пристигне в България тази година“, каза още министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Борисов в Дубровник: Китай е готов да строи АЕЦ „Белене“, но ако предложим държавна гаранция (ВИДЕО)"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b0%d0%bf%d1%83%d1%81%d0%ba%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%b8-%d0%ba%d0%b0%d1%82%d0%be-%d0%bd%d0%b5/", "text": "След като премиерът Бойко Борисов го скастри в Брюксел, заместник-председателя на ГЕРБ Цветан Цветанов обяви, че се отказва и от пропуска за Народното събрание като нещатен сътрудник на парламентарната група на партията си. Ето какво написа той в профила си във фейсбук: Във връзка с различни спекулации за завръщането ми в парламента „през задния вход“ искам да направя следните уточнения: След подаването на оставката ми като народен представител и гласуването й от парламента на 29 март 2019 г., веднага съм върнал по съответните правила картата си на народен представител. За да мога да влизам в сградата на Народното събрание, когато се налага да направя различни срещи с представители на други парламентарни групи или с народни представители от ГЕРБ, от Народното събрание ми беше издаден пропуск на нещатен сътрудник към ПГ на ГЕРБ. Държа да подчертая, че този пропуск осигурява единствено достъп до сградата на Народното събрание и издаването му категорично не е обвързано нито с подписване на договор, нито с получаването на възнаграждения. Издаването на такъв пропуск е в съответствие с вътрешната нормативна уредба за осигуряване на допуск до сградата на парламента на политически лица от всички политически партии и по никакъв начин не означава „връщане в българския парламент през задния вход“, както за мен, така и за всеки един, който има издаден пропуск от различните парламентарни групи. Тъй като винаги използвам централния вход на всички институции, в които влизам, и за да ограничим всички спекулации и погрешни интерпретации с внушения, разговарях с колегите от ПГ на ГЕРБ и по мое искане ще бъда заличен като нещатен сътрудник. В момента имам изключително напрегнат график от срещи със структурите на ГЕРБ в цялата страна и не смятам да хабя енергията си за друго. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Цветанов се отказва от парламента и като нещатен сътрудник"}
{"url": "https://trud.bg/%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-%d0%b4%d0%b5%d1%82%d0%b5-%d0%be%d1%82-%d1%82%d1%80%d0%b8%d0%bc%d0%b0-%d1%80%d0%be%d0%b4%d0%b8%d1%82%d0%b5%d0%bb%d0%b8/", "text": "Дете от трима родители проплака в Гърция. То е създадено от лекари от южната ни съседка и от Испания. Момиченцето тежи 2,9 кг и е родено от жена, която преди това се е подлагала на няколко неуспешни инвитро процедури. Медиците са използвали клетки от трима души, за да решат проблема с безплодието. Те смятат, че процедурата е лечение, което ще помогне на безплодни двойки по цял свят. Много техни колеги обаче обявиха, че процедурата повдига серия етични въпроси и не трябва да се прилага. Експерименталната форма на инвитро с трима родители използва яйцеклетка от майката, сперма от бащата и още една яйцеклетка от жена донор. Тази процедура се прилага за втори път, след като преди това е била извършена при семейство от Йордания. Идеята за генетичен материал от трети човек е да се избегнат митохондриални заболявания, които се предават от майката на бебето. При нея се комбинират ДНК на майката с митохондриите на донора и така се предотвратяват генетични болести. Има спекулации, че митохондриите може би имат роля и при успешна бременност, но това твърдение не е проучено засега.", "date": "2019.04.11", "title": " Създадоха дете от трима родители"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d1%81%d0%b2%d0%b0%d0%bb%d0%b8-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d1%81%d1%83%d0%b4%d0%b0%d0%bd/", "text": "Армията на Судан е принудила президента на страната Омар ал Башир (75 г.), който управлява от 1989 г., да се оттегли от поста, предаде Ройтерс. По информация на високопоставени източници той се намира под “тежка охрана” в президентския дворец в Хартум. Военните водят разговори за съставяне на преходно правителство, а властите са решили да освободят всички политически затворници. През последните месеци Судан е обхванат от масови протести с искания за оставката на Ал Башир. Вчера сутринта хиляди хора излязоха по улиците на Хартум след съобщения за преврат срещу президента. Край министерството на отбраната и на ключови пътища и мостове бяха разположени военни. Държавните телевизия и радио започнаха да излъчват патриотични песни. Обявено бе, че военните ще направят изявление, но до късно вчера такова не бе излъчено. Твърди се, че причината са различни позиции по формирането на преходна власт. Протестиращите по улиците са категорични, че няма да приемат правителство, водено от военни и приближени на Ал Башир.", "date": "2019.04.11", "title": " Армията свали президента на Судан\t"}
{"url": "https://trud.bg/%d0%b2%d0%b0%d1%81-%d0%be%d1%82%d1%85%d0%b2%d1%8a%d1%80%d0%bb%d0%b8-%d1%87%d0%b5%d1%82%d0%b8%d1%80%d0%b8-%d0%b6%d0%b0%d0%bb%d0%b1%d0%b8-%d0%bd%d0%b0-%d0%b1%d1%81%d0%bf-%d1%81%d1%80%d0%b5%d1%89%d1%83/", "text": "Върховният административен съд (ВАС) обяви нови пет решения по жалби срещу решения на Централната избирателна комисия (ЦИК) за определяне на състава на районни избирателни комисии във  връзка с провеждането на избори за Европейски парламент, съобщиха от пресцентъра на институцията.  Отхвърля се жалбата на Коалиция „БСП за България” срещу решение № 63-ЕП от 04.04.2019 г. на ЦИК относно назначаване на РИК в 22-ри район – Смолян относно избори за членове на Европейския парламент от Република България на 26.5.2019 г. С посоченото решение съдът е отхвърлил оспорването на жалбоподателя. Решението не подлежи на обжалване. Отхвърля се също жалбата на Коалиция „БСП за България” срещу решение №69-ЕП от 04.04.2019 г. на ЦИК относно назначаване на РИК в 11-ти район – Ловеч, в състав от 15 членове, за изборите за членове на Европейския парламент от Република България на 26 май 2019 г. Отхвърля се и жалбата на Коалиция „БСП за България” срещу решение № 70-ЕП от 04.04.2019 г. на ЦИК относно назначаване на РИК в 18-ти район – Разградски. Отхвърля се жалбата на Коалиция „БСП за България” срещу решение №79-ЕП от 05.04.2019 г. на ЦИК избирателна комисия относно назначаване на РИК в 27-ми район – Старозагорски. Отменя се решение №80-ЕП от 05.04.2019 г. на ЦИК по относно назначаване на РИК в 29-ти район – Хасковски, в състав от 15 членове, относно избори за членове на Европейския парламент от Република България на 26.5.2019 г. Съдът е отменил обжалваното решение на ЦИК поради материална незаконосъобразност и непълнота относно мотивите на решението на ЦИК и преписката е върната на колективния орган за ново произнасяне. Жалбата е подадена от Коалиция „БСП за България” .", "date": "2019.04.11", "title": " ВАС отхвърли четири жалби на БСП срещу решения на ЦИК за състава на районни избирателни комисии за евроизборите"}
{"url": "https://trud.bg/%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%b4%d0%b2%d0%b0-%d1%81%d1%80%d0%b5%d0%b1%d1%8a%d1%80%d0%bd%d0%b8-%d0%bc%d0%b5%d0%b4%d0%b0%d0%bb%d0%b0-%d0%bd%d0%b0-%d0%b5%d0%b2%d1%80%d0%be-2019/", "text": "Миглена Селишка и  Евелина Николова се окичиха със сребро на европейското по борба в Букурещ  ( Румъния ).  На финала при 55-килограмовите Николова, която изпитваше болки в глезена, загуби с 5:10 от украинката Ирина Хуск. А трикратната еврошампионка при девойките Миглена Селишка отстъпи на украинката Оксана Ливач – 4:6 в кат. до 50 кг. По-късно за титлата ще излезе и шампионката от 2018-а Биляна Дудова, която се сега се състезава в по-горната категория до 59 кг, срещу рускинята Светлана Липатова, трета на Евро 2018.  Същевременно Тайбе Юсеин стана четвъртата ни финалистка на първенството. Най-титулуваната ни състезателка ще брани титлата си срещу италианката Аурора Кампаня в категория до 62 кг утре. Преди това българката регистрира три победи, а на полуфиналите постигна най-бързия туш на турнира, който дойде за 43 секунди. „Чувствам се много добре – заяви спортист №1 на България за 2018 г. – Тук съм, за да повторя успеха си от миналата година.“ Сребърната медалистка от 2018-а Мими Христова обаче не успя да преодолее опитната германка Емеса Барка с 3:11 в категория до 57 кг и утре ще спори за бронза. Надпреварата при класиците също стартира утре.", "date": "2019.04.11", "title": " Борбата с два сребърни медала на Евро 2019"}
{"url": "https://trud.bg/%d1%85%d0%b8%d1%82%d1%80%d0%b8%d0%bd%d0%be-%d0%b8-%d0%be%d1%89%d0%b5-%d1%82%d1%80%d0%b8-%d1%88%d1%83%d0%bc%d0%b5%d0%bd%d1%81%d0%ba%d0%b8-%d0%b4%d0%b5%d0%bb%d0%b0-%d0%bf%d0%be%d0%b4-%d1%81%d0%bf/", "text": "Четири знакови дела за Шумен са били и под специалния надзор на прокуратура през миналата година. Това оповести Маргарита Георгиева, административен ръководител на Окръжна прокуратура-Шумен по време на годишния отчет на магистратите в четвъртък. На специален надзор на ВКП и Апелативна прокуратура е била преписката за жп.катастрофата в Хитрино. По внесен обвинителен акт върви дело в Окръжен съд-Шумен срещу двамата машинисти на влака Димитър Михнев и Радослав Петков. На специален надзор на ВКП е била преписката срещу братята Росен и Атанас Йорданови, известни като братя Юзеирови. Делото срещу тях вървя задочно и приключи с осъдителни присъди за проповядване на национална, етническа и религиозна омраза в Районен съд в Шумен. Росен получи 4 месеца затвор, а брат му 3 месеца, като и при двамата това е с 3-годишен изпитателен срок. Към това са добавят и обществено порицание и глоби от по 2500 лв. На специален надзор от Апелативна прокуратура-Варна е била и преписката срещу частния съдебен изпълнител Асен Тонев от Шумен. Окръжният съд в Шумен го осъди условно на 2 г. и 10 месеца, при 5-годишен изпитателен срок. Присъдата е протестирана и делото е висящо пред Апелативен съд-Варна, прокуратурата настоява за ефективно наказание. Още една преписка срещу Тонев е на специален надзор. Разследването за длъжностно присвояване се води от Националната следствена служба, уточни прокурор Георгиева. През 2018 г. прокуратурите в Шуменския съдебен район са работили в условията на висока натовареност. Причина за това са незаетите места за обвинители. През 2018 г. са внесени общо 746 прокурорски акта. Предадени на съд са общо 784 лица. Общият брой на осъдените и санкционирани лица с влязъл в сила присъда е 753.", "date": "2019.04.11", "title": " „Хитрино“ и още три шуменски дела под специален надзор"}
{"url": "https://trud.bg/%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%be%d1%82%d0%be-%d0%b0%d0%ba%d1%82%d0%b8%d0%b2%d0%b8%d0%b7%d0%b8%d1%80%d0%b0%d0%bd%d0%b5-%d0%bd%d0%b0-%d0%b1%d0%b8%d0%b7%d0%bd/", "text": "„Отношенията между България и Китай са доста динамични и приятелски, особено след проведената миналата година Среща на върха „16+1“ в София. Тази година отбелязваме и 70-годишнина от установяването на дипломатическите връзки между двете държави“. Това заяви министър-председателят Бойко Борисов след двустранна среща с председателя на Държавния съвет на Китайската народна  република Ли Къцян. Разговорът между двамата правителствени ръководители се състоя в рамките на Осмата среща на ръководителите на страните от Централна и Източна Европа и Китай в Дубровник. В рамките на срещата между българския премиер Бойко Борисов и китайския му колега Ли Къцян беше обсъдено сътрудничеството в областта на пътната инфраструктура, енергетиката, технологиите, селското стопанство. Дискутирани бяха и възможностите за допълнително активизиране на бизнес контактите между двете държави. Бойко Борисов изрази надежда, че още тази година е възможно да има посещение на китайския президент Си Дзинпин у нас и ще бъдат постигнати още конкретни договорености с Китай, особено в сферата на земеделието. „В момента 800 милиона долара е износа на България към Китай при милиард и половина от Китай за България – преди това разликата беше космическа при тези обороти“, допълни премиерът Борисов. Двамата правителствени ръководители на България и Китай обсъдиха и създаването на мозъчен тръст „16+1“, който е одобрен и се очаква да бъде подписан в София. „Няма да се учудя, ако Китайската народна банка откриe и свой център в София за финансиране на различни проекти“, каза още българският премиер в Дубровник. Проектът за АЕЦ „Белене“ също беше част от темите на разговора между българския и китайския премиер. „Според мен това е един изключително изгоден за тях проект – политически. Изключително геостратегически за тях – за първи път Китай в Европейския съюз да строи централа. И ако ме питате мене, това би се обявило при едно посещение на президента Си Дзинпин,“ поясни министър-  председателят Борисов. Той подчерта, че българските условия за реализацията на енергийния проект са ясни и са формулирани в стартиралата процедура за избор на стратегически инвеститор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Допълнителното активизиране на бизнес контактите между  България и Китай обсъдиха премиерите Бойко Борисов и Ли Къцян"}
{"url": "https://trud.bg/%d0%bd%d0%be%d0%b8-%d1%81%d0%bc%d1%8f%d1%82%d0%b0-%d0%bf%d0%b5%d0%bd%d1%81%d0%b8%d1%8f%d1%82%d0%b0-%d0%bf%d0%be-%d0%b4%d0%b2%d0%b0-%d0%bd%d0%b0%d1%87%d0%b8%d0%bd%d0%b0/", "text": "Експерти обясняват промените на място Националният осигурителен институт (НОИ) ще бъде длъжен да изчислява пенсиите на бъдещите пенсионери и по старата, и по новата методика, и да отпуска по-благоприятния размер. За целта кандидат-пенсионерите трябва да отбележат това в заявлението, което подават в НОИ, обясниха управителят на НОИ Ивайло Иванов и председателят на социалната комисия в НС Хасан Адемов. Ако хората са посочили, че избират старата методика е нужно да представят документи за трите най-добри години преди 1997 г., тъй като НОИ не разполага с тях. Припомняме, че по старите правила при изчисляване на пенсията се включваха трите най-добри години преди 1997 и тези в периода 1997 -1999 г., а по новите – само осигурителният доход след 2000 г. В разпореждането за пенсиониране хората ще видят директно по-благоприятния размер на пенсията. Който иска да се запознае и с другия, ще получи информация. Изчисляването по двете формули няма да удължи срока на разпореждането, той остава до четири месеца, както досега, обясниха експертите. От НОИ изчакват да се приемат окончателно текстовете в КСО, за да качат комбиниран калкулатор, който да изчислява и по двете методики. За хората, които искат да се пенсионират по новите правила, няма да са нужни специални отметки за избор, както и документи, защото тях ги има в регистрите на НОИ. В приемните на института и териториалните поделения ще има експерти, които ще разясняват на гражданите промените. Предвиждат се и мобилни приемни.   Не е ясно как ще се плаща втората Все още няма регламент как ще се изплаща т. нар. втора пенсия, каквато частните пенсионни фондове ще трябва да започнат да изплащат през 2021 г. Това се разбра на международна конференция в София. В универсалните пенсионни фондове се осигуряват задължително всички, родени след 31 декември 1959 г. Мобилизирани са усилията на министерства, на НОИ, на асоциацията на пенсионните дружества, на експерти които да дадат съвременна и непротиворечива уредба, заяви социалният министър Бисер Петков. Средно в една индивидуална партида досега са натрупани около 3000 лв.", "date": "2019.04.11", "title": " НОИ смята пенсията по два начина\t"}
{"url": "https://trud.bg/%d1%81%d0%be%d1%84%d0%b8%d1%8f-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%81%d1%82%d0%b2%d0%b0-%d0%b7%d0%b0-%d0%b7%d0%b5%d0%bb%d0%b5%d0%bd%d0%b0-%d1%81%d1%82%d0%be%d0%bb%d0%b8%d1%86%d0%b0/", "text": "Фандъкова подписа споразумение за екология с голяма европейска организация  “Файненшъл таймс” откри офис в града До края на годината София ще кандидатства за зелена столица на Европа в ежегодно организирания от ЕК конкурс. Общината ще подаде документите през октомври, съобщи кметът на София Йорданка Фандъкова. Трябва да се съберат данни за столицата, обновяването превозните средства на градския транспорт, изграждането на паркове, засаждането на дървета и др., съобщиха пред “Труд” от Столичната община. Общината, Клийнтех България и InnoEnergy подписаха в София споразумение за сътрудничество. “Подписваме с най-голямата европейска организация в сферата на публично-частното партньорство в областта на устойчивата икономика InnoEnergy и с Клийнтех България. Те са готови и да подкрепят града ни при кандидатстването за зелена столица”, каза Фандъкова. Партньорите ще стимулират предприемачеството и иновациите в сфери като енергии и качество на въздуха. Ще се създадат условия за устойчиво икономическо развитие на София с фокус върху опазването на околната среда. Фандъкова съобщи и че е възложила увеличаване на електровелосипедите под наем за изкачване до Витоша.  Днес на конференцията SofAir осем фирми ще се състезават в сферата на устойчивите енергии и една от тях ще представи страната ни на международния конкурс Power Up. Кметът откри и офис в София на световната бизнес медия “Файненшъл таймс”.", "date": "2019.04.11", "title": " София кандидатства за зелена столица на Европа\t"}
{"url": "https://trud.bg/%d0%b1%d0%b8%d0%be%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%ba%d1%8a%d0%b4%d0%b5-%d1%81%d0%b0-%d1%81%d1%83%d0%b1%d1%81%d0%b8%d0%b4%d0%b8%d0%b8/", "text": "Ако към момента няма блокирани средства за агроекология, защо тогава те не се изплащат? Това питат биопроизводители министъра на земеделието Румен Порожанов, който обяви че средствата за биологично земеделие към момента не са спрени. “Това не съвпада с информацията, която до момента сме получавали, свързана с препоръки на ЕК да не бъдат изплащани субсидиите до постигане на гаранции за ефективен контрол и прозрачност”, пишат производителите. Те питат кой в министерство на земеделието взема решения относно политиката в областта на биологичното производство, кои са експертите и как са назначени. Биофермерите заявяват, че излизат на нов протест и няма да се откажат докато не постигнат исканията си, а те са – оставка на министър Порожанов, промяна на нормативната уредба и създаване на Консултативен съвет по биологично земеделие.", "date": "2019.04.11", "title": " Биопроизводителите: Къде са субсидиите, министър Порожанов?"}
{"url": "https://trud.bg/%d1%81%d0%b0%d1%89-%d1%81%d0%b0-%d0%bf%d0%be%d0%b2%d0%b4%d0%b8%d0%b3%d0%bd%d0%b0%d0%bb%d0%b8-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b2-%d0%b8%d0%bd%d1%84%d0%be%d1%80%d0%bc%d0%b0/", "text": ". Според прокуратурата на САЩ основателят на сайта „УикиЛийкс“ е влязъл в заговор с Челси Манинг, бивш анализатор от военното разузнаване на страната за да проникнат в компютърни мрежи и да получат достъп до класифицирана информация. В обвинителния акт се твърди, че 47-годишният австралиец е помогнал на американския военнослужещ да „разбие“ през март 2010 г. паролата на американски правителствен компютър с класифицирана информация. „По време на заговора Манинг и Асандж са провели дискусии в реално време за предаването на поверителни документи от Манинг на Асандж. Дискусиите също показват, че Асандж е насърчавал активно Манинг да предостави повече информация“, се казва в комюникето. Обвиненията са били повдигнати задочно още на 6 март миналата година, когато австралиецът се намираше в посолството на Еквадор във Великобритания, където по онова време бе получил убежище. Асандж може да бъде осъден на до пет години затвор в САЩ. По-рано днес  , след като Еквадор отмени правото на убежище, което му бе предоставил. Американското министерство на правосъдието потвърди, че Асандж е бил задържан заради искането да бъде екстрадиран в Съединените щати. Челси Манинг, която по онова време е била мъж на име Брадли Манинг, преди да си смени пола, е имала достъп до компютри с поверителна информация във връзка със своите задължения като анализатор от военното разузнаване на САЩ, докато е служила в Ирак. През 2010 г. 31-годишната сега жена предала на „УикиЛийкс“ над 700 000 поверителни документа, свързани с войните в Ирак и Афганистан. Някои от тях уличават американската армия в убийството на хиляди цивилни. През 2013 г. Манинг получи 35 години затвор, от които излежа седем (заедно с времето, прекарано в ареста), преди да бъде помилван от тогавашния президент на САЩ Барак Обама през 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " САЩ са повдигнали обвинения в информационно пиратство на Джулиан Асандж"}
{"url": "https://trud.bg/%d0%bf%d0%b0%d1%80%d0%b8%d1%82%d0%b5-%d0%be%d1%82-%d0%b5%d1%81-%d0%b2%d0%b4%d0%b8%d0%b3%d0%b0%d1%82-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d1%81-44/", "text": "Инвестициите на бизнеса нарастват със 17,6% Усвояването на парите от ЕС ще доведе до ръст на икономиката общо с 4,4% през следващите три годни, до увеличаване на заплатите и на заетостта. Това се посочва в средносрочната бюджетна прогноза на Министерството на финансите за периода 2020-2022 г. Основно това се дължи на очакваните положителни ефекти от реализираните европроекти върху производството в страната. През следващата година се очаква да получим от ЕС 2,6 млрд. лв., а през следващите три години – общо 7,7 млрд. лв. Финансирането от ЕС ще мобилизира в осъществяване на инвестиционни проекти и много частни капитали. В резултат парите от ЕС се очаква да доведат до ръст на инвестициите на бизнеса със 17,6% до 2022 г. Средствата от Брюксел ще имат положително влияние и върху пазара на труда. В резултат на усвояването на парите от ЕС се очаква към края на 2022 г. заетостта да нарасне с 6,8% спрямо базисния сценарий без евросредства, а безработица да падне с 3,2 процентни пункта. Този ефект върху пазара на труда ще се генерира както пряко, така и косвено, т.е. от една страна се отчитат ефектите от директната намеса на пазара на труд (чрез програмите за създаване на заетост и преквалификация на работниците), а от друга са отразени и очакванията за развитие на пазара на труда в резултат на повишената икономическа активност. Усвояването на парите от ЕС ще доведе до ръст на средната заплата с 3%. По-високите доходи и подобрената икономическа ситуация ще доведат до повишаване и на потреблението с 5,3%. Съществени негативни тенденции в посока ускоряване на инфлацията в резултат на усвояването на парите от ЕС не се очакват. Но все пак инфлацията ще нарасне с 1,1 процентни пункта спрямо базисния сценарий без фондовете на ЕС. Търговското салдо на страната също ще бъде повлияно от влизащите в страната средства от ЕС, като до 2022 г. се очаква по-бързо нарастване на вноса (+10%) спрямо увеличението на износа (+0,7%). Това е свързано с по-високия очакван растеж на доходите, инвестициите и производството, което е силно зависимо от вноса на суровини.", "date": "2019.04.11", "title": " Парите от ЕС вдигат икономиката с 4,4%\t"}
{"url": "https://trud.bg/%d0%b5%d0%b2%d0%ba%d1%81%d0%b8%d0%bd%d0%be%d0%b2%d0%b3%d1%80%d0%b0%d0%b4-%d0%b4%d0%b0%d0%b4%d0%b5-%d1%88%d0%b0%d0%bd%d1%81-%d0%bd%d0%b0-%d0%b5%d0%ba%d1%81%d0%bf%d0%b5%d1%80%d1%82-%d0%bf%d0%be/", "text": "Успял е за малко повече от 10 г. да увеличи колекцията от кактуси в Балчик от около 600 до близо 3000 Резиденция „Евксиноград“ край Варна прие на работа глухонемия експерт по кактуси Галин Радков. Назначен е от 1 април, засега на изпитателен срок, но се справя добре, казаха за „Труд“ от почивната база на МС. Галин Радков беше дисциплинарно уволнен в началото на ноември м.г. от Ботаническата градина в Балчик със заповед на ректора на СУ. Новината взриви тогава социалните мрежи, след като  Галин Радков сам я съобщи. За новото си назначение той също сподели във ФБ:“Тук имам щастието да попадна на прекрасни шефове и колеги, на приятелска атмосфера, взаимно уважение, което бързо лекува дълбоките рани от унижения, обвинения и лъжи. В Евксиноград съм равностоен член на мечтан колектив“. Младият мъж е познат в Балчик като създател и куратор на втората по големина в Европа колекция от кактуси и сукуленти, с която Ботаническата градина се гордее.В негова защита изпратиха петиция до НС.", "date": "2019.04.11", "title": " „Евксиновград“ даде шанс на експерт по кактуси\t"}
{"url": "https://trud.bg/%d0%bc%d0%b0%d1%82%d0%b5%d0%bc%d0%b0%d1%82%d0%b8%d0%ba%d1%8a%d1%82-%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d0%b1%d0%bb%d0%b0%d0%b3%d0%be%d0%b2%d0%b5%d1%81%d1%82-%d1%81%d0%b5%d0%bd%d0%b4-2/", "text": "Капиталистите са като рибата тон – спрат ли да се движат, ще умрат Скандалът с евтините апартаменти, които хората във властта са си купили, не спира от две седмици. Хората наистина се ядосаха, виждайки документите, които сочат всичко това. Защо тази битова на пръв поглед тема успя да разбуни толкова много обществото, как е било преди, има ли отърване от корупцията, какво става с красивата мечта за Европейска общност? По всички тези въпроси разговаряме с акад. Благовест Сендов. – „Апартаментгейт“ буквално взриви държавата, а хората наистина се ядосаха на евтините домове на тези във властта, искат справедливост. Вие ядосахте ли се, какво мислите за този скандал, академик Сендов?  – А имало ли е някога справедливост? Нямам представа защо и как стават тези работи. Но чувам, че в България потъват милиарди, а сега се говори за някакви части от милиони. Не че това не е осъдително, но къде отиват милиардите – това е важното и то трябва да стане ясно. – Защо хората се ядосаха за милионите, дори за хилядите, но не и за милиардите?  – Струва ми се, че обикновените хора не могат да мечтаят да имат милиарди. Но те мечтаят да имат хубав апартамент. Затова този скандал влезе в дефиниционната област и на техните интереси. Един нормален и обикновен човек не може да си представи, че ще стане милиардер. И от психологическа гледна точка е обяснимо. Представете си, че се открие, че хората от НС и от правителството получават безплатни закуски, които са по пет лева или дори по лев. Ами ако всеки министър или депутат получава безплатна закуска, а аз трябва да си я плащам, ще се ядосам. И то много. – Както преди години се ядосваха за евтините депутатски кюфтета, помните ли?  – Да, така беше, що вой имаше тогава. Ясно е, че това не е централният проблем за България. Разбира се, този въпрос трябва да се изясни и участниците в него да си получат заслуженото. Защото за мен, а и според по-голямата част от населението, хората не сме доволни само от това, че високопоставен човек си е подал оставката на едно място, а отива на друго, което може да е по-високо и дори по-добре платено. С подаването на оставка се смята, че едва ли не сгрешилият се е изчистил и по някакъв начин си е платил. Нарушен е не само моралът, а и законът, ограничаващ получаването на подаръци над определена стойност. – Четящите интервюто сигурно ще запитат Вие в какъв апартамент живеете, евтино ли го закупихте, все пак и Вие бяхте във властта?  – Моят апартамент получих навремето от Тодор Живков. Като председател на БАН и като ректор на Алма матер, имах правото да разпределям жилища на тези, които смятам, че са заслужили. Част от тях се разпределяха от Профсъюза, и част от мен. Но моя милост не можех да взема от тези, които имах право да раздавам, защото беше неприлично. Тодор Живков също раздаваше апартаменти. Разбира се не ги даваше безплатно (смее се). Тогава казваха „дадоха му апартамент“, а това всъщност означаваше разрешение да го купиш, без да чакат на опашка. – А цената според човека ли беше?  – Цената беше еднаква за всички, но разрешението да прередиш другите не беше за всички. Облагата беше, че няма да чакаш. А знаете – тогава се чакаше за апартамент, за кола, за телефон… Сега не се чака за нищо. И може би ще дойде време всички да си плащат без да има разлика. В днешния скандал наистина има нещо много неприятно, но то е до голяма степен битово. Когато съдиха Тодор Живков, мен ме привлякоха за свидетел и ме питаха: „Живков като ви даде апартамент, какво поиска от вас?“ Казах – нищо. Просто ме попита имам ли проблеми, аз му казах. После той ми обясни къде и при кого да отида, който пък ще ми посочи апартаменти, от които мога да купя. Живея в блока на ЦК на улица „Плачковица“ и си стоях в този апартамент и когато бях председател на Народното събрание, и сега съм в него. Хубав апартамент. – Не си ли купихте поне още един, че и повече?  – Не, за какво са ми толкова? За мен е обяснимо, че човек от кръга на властта, и то на високата власт, иска да си купи хубав апартамент. Но да си купиш няколко апартамента, това вече буди въпроси. Навремето човек не можеше да има два, защото ако имаш втори, трябва да го даваш под наем и това вече е капитализъм. Сега може да си купи евтин апартамент, купува пет, купува 10. А не е бизнесмен, който да купува и препродава, да отдава под наем. Има и друго нещо – само тези хора ли са купили? Но те понеже са във властта, нависоко са, стърчат и се виждат. Маймуната като се качи нависоко, й се вижда розовия задник, нали? – Спомням си, когато преди години интервюирах в Банкя един от най-близките до Живков – Йордан Йотов. Точно след 10 ноември 1989-а бяха изписани тонове мастило за голямата му вила там, а тя се оказа една съвсем обикновена бяла къщичка от 65 квадрата в малко дворче. И на въпроса ми защо не я е направил по-голяма, той каза, че това е била разрешената квадратура, ако е по-голяма и с един метър, компетентните органи могат да бутнат постройката.  – Е, да, но тогава „всички бяха малтретирани“, а сега са свободни. Йордан Йотов беше изключително скромен човек. Навремето не беше толкова привлекателно да имаш много – като имаш власт, значи имаш всичко. Живков остави ли нещо след смъртта си? Сега целият свят върви нататък в така наречената демокрация – богатите хора взимат властта. И като вземе властта един много богат човек, не може да му хванеш сметка откъде са му парите. Защото той се е качил на дървото, след като вече е станал богат. У нас наистина има хора – много богати, но те не се стремят да са във властта. Те спокойно си работят и гледат да дават на тези, които управляват. Като им напълнят джоба, тогава всички млъкват. – Но тук – поне така изглежда – повечето се втурват във властта, качват се на дървото с една цел – да си напълнят джоба. И какво става – скандали?  – Ето това е проблемът. У нас да станеш политик, т. е., да служиш на хората, се гледа като на начин да се замогнеш. Вижте какво направи БСП – гласува два мандата за депутатите, повече не можеш. Причината за това е да не се облажиш по-дълго време. Това обаче, според мен е неразумно. За всичко е нужно да си професионалист – за да си журналист, да си математик, да си политик – се иска също професионализъм, а това не става изведнъж. Сега например в Украйна този Зеленски няма да вземе властта. Всички вече говорят – по-добре стабилност, отколкото бъркотии. Какво знае той? Може да стане президент, но няма да управлява. А Порошенко управлява, защото е богат. Има пари и казват, че откакто е във властта, има много повече. Значи има стабилност. Това е ефектът на революцията. Ето, ние минахме прехода, през него на дърветата се накачиха хора, които нищо не са имали и нищо не бяха загазили от комунизма, но се писаха дисиденти. Защо не избраха д-р Петър Дертлиев за президент? Беше лежал по лагери… – Кажете Вие защо, нали тогава бяхте нависоко?  – Защото имаше хора като Иван Костов, които развяха знамето. Какво знае Иван Костов от комунизма – това, че не искаха да го изберат за член на БКП. А сега излиза, че той не бил получил лично пари от КТБ, а безлично. Неговата фондация ги е получила и той е чист, никой не го пипа. Няма и да го пипнат. Защото всички, които пипат, са оцапани. Сега нали е хванат Лозан Панов, той обаче щял да съди държавата. Като Костов лично на него няма нищо, и ще осъди държавата. – Пипалата на корупцията са обхванали всяка област в държавата и отърване няма, все по-здраво щипят. Най-елементарното обяснение е, че системата била такава…  – Системата не се бори, за да унищожи корупцията, а да я направи поносима за хората да я глътнат. Гласуват лобистки закончета, едва ли не да я „узаконят“. Направиха образованието да е бизнес, а това води до корупция. Като направиш едно нещо бизнес, то се крепи на сделки. „Направихме сделка” – това означава „разбрахме се”. В теорията на управлението има теорема за оптималните стратегии – как се оптимизира печалбата. Законът ти дава поле, в което можеш да се движиш. Представете си един диск – можеш да се движиш само в него. А излезеш ли, нарушаваш закона. Теорема за оптималност е – винаги да си на ръба. Ако си вътре – не си оптимален. Бизнесмените се движат по ръба, за да печелят. Той гледа и навътре, и навън. При бизнесмена е допустимо да покани властника на обяд, на вечеря, да го вземе с него на лов… Като си беден политик, защо да не ходиш на разходка с яхта, а после защо да не ти даде един апартамент. Той има милиони, какво са за него 200 000 евро? Утре ще му каже – виж там някой закон… Ето така се разсъждава. – Академик Сендов, но къде отива моралът? С пари всеки може, но моралът е дефицит по нашата земя.  – Морал… Какъв морал, когато държавата не се грижи за възпитанието на децата. Образователната система губи ролята си да възпитава. И това е в цяла Европа. Пробутват ни за пример морала на Истанбулската конвенция! Тя да стане гвоздея на моралното възпитание на бъдещия европеец. – Евросъюзът все повече затъва във визията за себе си. Българите сме проевропейски настроени, но начинът по който ЕС се развива сега, кара хората да си спомнят с носталгия за онова време. Защо?  – Защото лъжат. Вземете този прословут пакет „Мобилност”. Защо ни прецакаха? Казват ни, че не сме европейци, защото не спим в хотел. Трябва обаче да викаме с пълен глас – значи ние им спираме перфектно бежанците, а те – трябва да спите в хотел. И защо ги правят тези хубави легла в камионите на шофьорите? Ще попитам тогава друго: Защо космонавтите отиват в космическите станции и се връщат чак след най-малко четири месеца? Какви са тези хора в Брюксел! Защо не се погрижат за космонавтите? Космонавтът стои почти половин година в космоса и не се връща всяка седмица. А по законите на ЕС излиза, че те трябва да се връщат всяка седмица на земята. Има и други примери… – Кажете ги.  – Те се виждат и са много. Например, може ли да ходят толкова хора да берат ягоди по два-три месеца из Европата без да се връщат и да спят при какви ли не ужасни условия? Та в тези нови камиони е разкош. Много лъжат. Ето, сега се надпреварват да лъжат света, че Русия наближава НАТО със своите войски. Е, да, вярно е, ама защото НАТО се приближава към тях. – Защо империите не могат да живеят без противопоставяне?  – Капитализмът не може да живее без да расте, а така капиталистите стават все повече и по-богати. Те са като рибата тон. Тя не може да спре. Спре ли, умира. Защото движението прекарва водата през хрилете й. Същото е и с капитализма. Когато икономиката е в застой, тя умира, затова трябва да расте все повече и повече. Говорят за опазване на околната среда – но как, като постоянно се увеличава консумацията. И не става въпрос само за ядене. Ето, има хора с по 10 апартамента, 10 вили, десет басейна – те трябва да се пълнят с вода, а водата трябва да бъде чиста, прозрачна, защото децата, гаджетата и т.н… А има хора, които нямат вода за пиене. Като си богат не само използваш ефекта на капитала – той сам расте, но и консумираш и унищожаваш много повече блага. Разстоянието между бедни и богати расте и пропастта става огромна. Никога не съм бил член на компартията, идвам от капиталистическо семейство, но виждам, че на този строй времето му свършва и трябва принципно да се реформира. Не става въпрос за връщане назад. Овладяването на енергията определи разцвета на капитализма. Новите информационни технологии ще доведат до ново устройство на човечеството. – Човешкото око винаги е било ненаситно. И това в този материален и бездуховен свят днес изглежда няма как да се промени?  – Сега имаш ли пари, имаш всичко. Това не може да продължи вечно. Човечеството трябва постепенно да се превъзпита. Децата трябва да се възпитават от малки да не ламтят за пари. Трябва да се състезават кой ще скочи повече, кой ще свири и пее най-добре. Да се радват на красивото и на добрите си дела. Но виждате, че и спортът и изкуствата и науката – всичко става бизнес… Как да се превъзпитаме? В библията пише: „Наказвай сина си, за да не се срамуваш от него“. Ние глезим децата. А наказването не трябва да е домашно насилие. Родителите трябва да се радват на децата си, да ги обичат, но това не значи да ги глезят. Трябва да се възпитава уважение към традициите, към към държавата, към семейството. За всичко е необходимо възпитание. – Не изглеждате оптимист за бъдещето на света.  – Оптимист съм, защото светът ще си съществува. Той може да не загине, но може да започне отново. Какво става наесен – всичко умира. Под земята има луковици, корени… На света му предстои нова есен, и нова зима, а след това пак пролет. Нашият гост  Академик Благовест Сендов е математик, политик и дипломат. Роден е през 1932 г. в Асеновград. Ректор на Софийския университет (1973-1979 г.), председател на БАН от 1988 до 1991 г. През 1990 г. участва като един от тримата независими в работата на Кръглата маса. Председател на 37-ото Народно събрание (1995-1997 г.). Депутат от левицата в няколко парламента. Посланик на България в Япония от 2003 до 2009 година.", "date": "2019.04.11", "title": " Математикът академик Благовест Сендов пред „Труд“: Преди евтини кюфтета, сега апартаменти, а къде потъват милиардите?"}
{"url": "https://trud.bg/%d0%b1%d0%b8%d0%be%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d1%81-%d0%bf%d0%b8%d1%81%d1%82%d0%be%d0%bb%d0%b5%d1%82-%d0%b2-%d1%81%d0%bb%d0%b5%d0%bf%d0%be/", "text": "Над 900 оператори бяха побъркани от притеснение, че могат да загубят сертификат без да имат никакво нарушение На 9 април биопроизводителите бяха на протест. След него все още за широката публика остава неясно какви бяха причините за него. Основната причина за протеста е наредбата, която има задача, базирайки се на европейските регламенти, да създаде правила за сертифициране на биопродуктите в България. Тя от самото начало не беше добре написана, а с последните изменения стана ужасна за прилагане, поради много тежки изисквания, някои от които невъзможни за изпълнение. Съгласно въпросната наредба контролиращото лице трябва да вземе проби от всички отделни парчета земя, които са под контрол, да изпрати в акредитирана лаборатория за анализ на пестициди и едва след това да издаде сертификат. Ако в едно поле има повече от една култура, то пробите трябва да бъдат колкото броя култури. Дотук нищо лошо, ако тези анализи не трябва да ги плаща стопанинът, защото цената за анализ е между 400 и 600 лв. за всяка проба. Ако е малко зеленчуково стопанство, което цели разнообразие от култури и директни продажби, това означава да фалира преди да стане биологично. В същото време структурата на държавата, която трябва да контролира продуктите дали са наистина биологични, БАБХ, за 2018 г. е дала за анализ 8 проби за цялата страна. Освен това, министър Порожанов казва, че анализите трябва да се правят в държавна лаборатория. Само че, няма нито една която да може да направи такъв анализ и поради това те отказват да сключват договори със сертифициращите лица. Следващият момент е изискването за нулево наличие на неразрешени вещества при анализ. Европейският регламент казва, че е допустимо до 0,001% наличие, но наредбата не допуска нищо. И тук има два проблемни момента. Първият е, че съседът може да замърси бионасаждението по границата. Когато има такава опасност, сертифициращият орган дава предписание да има буферни зони, продукцията от които не може да се продава като биологична. Да, но документално тя е от същото бионасаждение. А при пръскане с въздушна техника, опасността е за цялото насаждение. Една вметка – има забрана за пръскане с въздушна техника. С едно изключение – при форсмажор. Само че, винаги и за всички този форсмажор е факт и той позволява законно да се заобикаля тази забрана. Вторият проблем е с разграждането на пестицидите. Производителите им твърдят, че всички те имат някакъв много кратък период на пълно разпадане. Но 2018 г. ги опроверга. Поради дъждовния период в първата половина, подпочвените води покачиха нивата си. И тогава на някои стопани в пробите се появиха пестициди, които са спрени от производство и употреба преди повече от 10-15 години. Нещо повече, има констатирани случаи на замърсяване на райони, които никога не са били земеделска земя и поради това никога не са третирани с пестицид. И при двата случая нормалното е продукцията от въпросните замърсени части от стопанството да не може да се продава като биологична. Само че, наредбата казва, че се губи сертификатът за цялото стопанство, независимо че замърсяването не е на всички продукти. Това отново означава фалит за фермера. Всички тези недомислия бяха представени от Българска асоциация Биопродукти по време на Агра 2019 г. Експерти от Германия категорично заявяват, че тези текстове са изключително рестриктивни и не бива да бъде така. Доктор Анна Карова прави дисекция на наредбата, в която обяснява защо тя няма и да бъде приложима. След това има поредица от срещи и разговори, на които уж се стига до разбиране от МЗХГ къде има проблеми, но на практика изобщо не се променя към отстраняването им. До обявяването на протеста, след което веднага бяха качени за 14-дневно обсъждане изменения, които ние предлагаме от месеци и все не се случваха. А междувременно, контролиращото лице с безкомпромисен контрол, „Кю Сертификейшън“ АД (която оперира в 32 държави), чиито управител е д-р Анна Карова, не получи лиценз за работа и това беше съобщено 1 работен ден преди изтичане на предишния. Много прилича на вендета, особено като се вземат предвид причините, поради които се е случило и по-точно, че тези 18 несъответствия са елементарни за отстраняване, но МЗХГ не е поискало с писмо това. Преди това компанията имаше още по-голям списък. Отстрани ги. Последва нов, по-кратък списък със срок 5 дни. Отстрани ги за два. И тогава се били появили нови 18 несъответствия, според МЗХГ, които обаче не са изпратени за отстраняване, а направо се взема решение да не се издаде нов лиценз. Впрочем, от началото на годината това е трета сертифицираща фирма, която остава без лиценз, което очертава доста подозрителна политика. Първата сама се оттегли и нейните оператори (клиенти) масово отидоха в „Кю Сертификейшън“. Втората получи огромен списък от несъответствия и тя заяви, че това е гавра, отказа да ги отстранява и напусна България. В отговор на твърдението, че проверяваните защитават проверяващия, можем да кажем, че недоволството ни по този въпрос е не заради спиране на работа на един от сертифициращите органи, а от начина, по който се случва. Затова, че над 900 оператори бяха буквално побъркани от притеснение, че могат да загубят сертификат без да имат никакво нарушение, затова че няма нито един представител на заинтересованите страни в междуведомствената комисия по биологично земеделие, където се вземат тези решения и така се научава за проблемите твърде късно. Вълк, теле и министър В наредбата стои следният текст „Неспазен период на преход на пасищата и местата на открито, ползвани от нетревопасните животни без разрешение на министъра на земеделието, храните и горите “. Ето как го изтълкува една госпожа, биоживотновъд: В предишния ден вълци бяха изяли две от телетата ми. Според нея този текст казва, че ако това се е случило на пасище, което е в преход, стопанството трябва да загуби сертификат, защото фермерът не е взел разрешение на министъра вълците (нетревопасните) да изядат телетата. * Авторът е член на управителния съвет на Българска асоциация биопродукти. Заглавието е на редакцията", "date": "2019.04.11", "title": " Биопроизводството с пистолет в слепоочието"}
{"url": "https://trud.bg/%d1%81%d1%8a%d0%b1%d0%b0%d1%80%d1%8f%d1%82-%d0%bd%d0%b5%d0%be%d0%b1%d0%b8%d1%82%d0%b0%d0%b5%d0%bc%d0%b8-%d0%bf%d0%be%d1%81%d1%82%d1%80%d0%be%d0%b9%d0%ba%d0%b8-%d0%b2-%d0%b3%d0%b0%d0%b1%d1%80%d0%be/", "text": "По разпореждане на кмета на Габрово Таня Христова в четвъртък след обяд бяха мобилизирани багери, които започнаха събаряне на необитаеми общински, както и незаконни постройки. Според общинската управа със земята ще бъдат изравнени 13 общински жилища, които са предвидени за премахване. В града привидно беше спокойно, улиците не бяха оживени от минувачи, но пък навсякъде гъмжеше от униформени блюстители на реда. Виждаха се полицейски патрулки и бронирани автомобили с надписи „Жандармерия“. Снимки: Веселина Ангелова „Част от набелязаните за разрушаване постройки са негодни за обитаване, но други са подходящи за настаняване на случайно преселили се в Габрово хора. Съществува опасност от самонастаняване и заради това предприемаме тези крути мерки. Целта ни е и опазване на обществения ред и спокойствие“, коментира Таня Христова. Градоначалникът поясни, че въпросните сгради не се запазват по градоустройствен план. Повечето от тях са определени като саморушащи се. „Твърденията, че роми от различни населени места в страната се заселват в общински жилища в областния център са категорично неверни. Габрово е може би градът, който процентно има най-малко присъствие на представители на ромската общност. В подкрепа на това са фактите, че в Габрово няма гето, няма и махала, в която да има концентрирано заселване на роми. Това, което ние сме правили във времето, е да провеждаме срещи с граждани, които са насочвали сигнали за проблеми с представители на ромската общност, съвместно с останалите институции. Предприемали сме и ще продължим да предприемаме категорични мерки, които не разграничават който и да е етнос по отношение на принципно прилагане на нормите и законите“, увери Таня Христова. След ексцесиите в сряда, в четвъртък обстановката в Габрово беше по-спокойна. Органите на реда обаче все още са на крак и при нужда са готови незабавно да въдворят ред. На 10 април градът бе обхванат от   след   на ул. „Николаевска“ на 7 април. Това предизвика недоволството на местните жители, които яростно се разбунтуваха. Протестиращи щурмуваха местното следствие, а след това опустошиха няколко къщи в ромската махала на града. Заради това в нощта срещу 11 април в невралгичтия район са били дислоцирани сили от Дирекция „Жандармерия” и специализирани полицейски сили от София, които да гарантират сигурността и обществения ред.  Те ще останат в Габрово докато е необходимо. „Протестът срещу насилието се превърна в шествие на разярена тълпа, която всяваше истински ужас и търсеше саморазправа с хората, който пребиха служител в супермаркет“, споделиха пред „Труд“ свидетели на страховитите събития. Габровци са изтръпнали от страх, не са словоохотливи и не избягват да застанат с лицата си пред репортерския обектив. Заради ескалиралото напрежение в четвъртък на място пристигна вицепремиерът Томислав Дончев . „Една от причините за обществено напрежение е начинът, по който се коментират интеграционните политики до момента. Самото усещане, че някой има малко по-особени права, че някой има възможност да не спазва законите, е една от причините да се стигне дотук. Аз не мога да толерирам никакви форми на насилие, независимо от кого се упражнява“, каза Томислав Дончев. В Габрово не изключват и версията нагнетяването на напрежението да е предизборна провокация. . Срещу агресивните мъже е бразувано досъдебно производство за нанасяне на лека телесна повреда на магазинерът Венцислав Иванов. Извършителите са криминално проявени. Тримата биячи са двама братя и техният племеник. Йордан и Петко Асенови са осъждани – Йордан има условна присъда от 1,3 г. за кражба на кола, като извършва побоя в магазина по време на изпитателния срок. Петко е бил в затвора за кражба, а племеникът Никола Монев е извършил грабеж като непълнолетен. И тримата са неграмотни. Никола е завършил 7 клас, но не може да чете и пише. Йордан има завършен 5 клас, Петко е напълно неграмотен. След преценка на събраните по делото доказателства и с оглед на това, че има реална опасност обвиняемите да се укрият или да извършат друго престъпление, Районната прокуратура в Габрово направи искане пред Районния съд за мярка за неотклонение „задържане под стража” на тримата мъже. Наказанието, което се предвижда в закона е лишаване от свобода до 3 години. Пред репортер на „Труд“ пострадалият при ромското нападение сподели, че от година и половина живее в града. Потърпевшият е категоричен, че извършителите на злодейството трябва да понесат строго наказание. „ Няма как да толерирам нещо, което води до насилие. Благодарен съм на хората, които ни подкрепиха. Посланието ми е, че ние искаме да работим мирно, спокойно и не искаме да се всява етническо напрежение. Мисля, че всички хора са с равни права и трябва да има решения по мирен път”, категоричен е Венцислав Иванов. В четвъртък в Габрово се заговори, че негодуващи местни жители подготвят нов протест. Според кметицата Таня Христова в Общината до 14 часа не е постъпвало искане за разрешение за провеждане на протест или митинг, но това може да стане и в по-късните следобедни часове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Събарят необитаеми постройки в Габрово заради опасност от самонастаняване\t"}
{"url": "https://trud.bg/%d0%b4%d0%b4%d1%81-%d0%bf%d1%80%d0%b8-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d0%bd%d0%b0-%d0%b8%d0%bc%d0%be%d1%82%d0%b8-%d0%b2-%d0%bd%d0%be%d0%b2%d0%b0-%d1%81%d0%b3%d1%80%d0%b0%d0%b4%d0%b0/", "text": "Много собственици на къщи предоставят имота си на строителен предприемач, който строи върху него нова сграда, като срещу това получават няколко апартамента в нея. Тези обезщетения често се продават от собствениците. Затова в рубриката на “Труд” “Данъчна консултация” представяме позицията на НАП за това дължи ли се ДДС от собственика на старата къща. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Съсобственик сте на 4/5 идеални части от дворно място, заедно с втори жилищен етаж от двуетажна жилищна сграда, избено помещение и гараж. Имотът е придобит през 2003 г. чрез дарение от родител. Същият е използван за жилище, включително и от Вас. Сключен е предварителен договор със строителна фирма за изграждане на нова сграда с уговорено обезщетение, в резултат на което ще получите два или три апартамента. Имате намерение да продадете новопостроените имоти “на зелено” или в “груб вид”, като във втория случай няма да предприемете действия за доизграждането и повишаване на стойността им. Подобни сделки не сте извършвали до настоящият момент и не осъществявате независима икономическа дейност по смисъла на чл. 3 от Закона за данък върху добавената стойност (ЗДДС). Във връзка с изложената фактическа обстановка е поставен следният въпрос: Съгласно чл. 3, ал. 1 от ЗДДС “данъчно задължено лице” по същия закон е всяко лице, което извършва независима икономическа дейност, без значение от целите и резултатите от нея. Видно от употребения израз “всяко лице”, в кръга на задължените лица попадат и физическите лица, доколкото извършваната от тях дейност отговаря на критериите за независима икономическа дейност по ал. 2 и не попада в изключенията на ал. 3 на същата разпоредба. Разпоредбата на чл. 3, ал. 2 от ЗДДС, изречение първо определя независимата икономическа дейност като “дейността на производители, търговци и лица, предоставящи услуги”. По силата на тази разпоредба всяко лице, било то юридическо (или приравнено на юридическо) или физическо лице, което извършва дейност като производител, търговец, или дейност по предоставяне на услуги попада в кръга на лицата, които извършват независима икономическа дейност. Независима икономическа дейност е и всяка дейност, осъществявана редовно или по занятие срещу възнаграждение, включително експлоатацията на материално и нематериално имущество с цел получаване на редовен доход от него. Каква е съдебната практика? В ЗДДС не са посочени изрични критерии, според които да се определи дали една дейност се осъществява редовно или по занятие. Преценка за това може да бъде направена при разглеждане на конкретна фактическа обстановка, с оглед всички факти и обстоятелства. Във възприетата до сега практика на Върховния административен съд (ВАС) като критерий за определяне на една дейност като такава по занятие се посочва системното (три или повече пъти за една година) й осъществяване с цел извличане на печалба в свой частен интерес. В този смисъл са и Решение на ВАС № 7301 от 23.05.2012 г. по а.д. № 1394 от 2012 г., Решение на ВАС № 5935 от 26.04.2013 г. по а.д. № 7552 от 2012 г. Така в случаите на продажби на недвижими имоти ВАС е приел, че лицето осъществява дейност редовно, ако извърши три или повече от три продажби в рамките на 12 последователни месеца, с цел реализиране на печалба. Същевременно Съдът на ЕС (СЕС) в свои решения изтъква, че понятието “данъчно задължено лице” следва да се определя във връзка с понятието за икономическа дейност. Всъщност наличието на такава дейност, подчертава Съдът, обосновава определянето на едно лице като данъчнозадължено. В този смисъл са Решение от 15 септември 2011 г. по съединени дела С-180/10 и С-181/10, точка 43 и Решение от 3 март 2005 г. по дело Fini H, C 32/03, точка 19. Управлението на имущество икономическа дейност ли е? Според практиката на СЕС обикновеното упражняване на правото на собственост от неговия титуляр само по себе си не може да се разглежда като икономическа дейност. За разграничаване на дейностите на участник в оборота, действащ като частно лице, които са извън приложното поле на директивата, и тези на оператор, чиито сделки представляват икономическа дейност не са определящ критерий както броя и мащабите на осъществените продажби сами по себе си, така и продължителността на периода, през който са извършени посочените действия или размерът на получените като резултат от тях приходи. Всъщност всички тези обстоятелства могат да се впишат в контекста на управлението на личното имущество на заинтересованото лице (Решение от 15 септември 2011 г. по съединени дела С-180/10 и С-181/10 и Решение от 20 юни 1996 г. по дело Wellcome Trust, C 155/94). Посоченото не важи, както отбелязва СЕС в решението по съединени дела С-180/10 и С-181/10, когато лицето предприема активни действия за продажбата на имоти като използва средства, подобни на тези, използвани от производител, търговец или доставчик на услуги по смисъла на член 9, параграф 1, втора алинея от Директивата за ДДС. Такива активни действия могат да се изразяват по-конкретно в осъществяването на благоустройствени дейности в имота, както и в използването на изпитани средства за пускане на пазара. Дължи ли се ДДС за продажбата на имотите? В запитването е посочено, че имотът върху който ще бъде построена нова сграда, в която ще сте собственик на два или три обекта, с които имате намерение да извършите разпоредителни сделки, e придобит безвъзмездно чрез дарение от родител през 2003 г. Същият е използван за жилище, а не с цел получаване на икономическа изгода. Предвид това и въз основа на изложеното по-горе, считам че, когато физическо лице е придобило недвижим имот, който е използван за лични нужди, а не с цел препродажба и след това извърши разпоредителни сделки с цел осребряване на това имущество, чрез продажба на обекти предмет на обезщетение, същите няма да имат характер на независима икономическа дейност по смисъла на чл. 3, ал. 2 от ЗДДС. В такъв случай сделките ще попадат извън обхвата на ЗДДС, физическото лице не следва да се счита за данъчнозадължено лице по ЗДДС, и сделките не формират облагаем оборот за регистрация по чл. 96, ал. 1 от същия закон. Изключения, ако действате като търговец В случай обаче, че за продажбата на тези обекти или за някои от тях лицето предприема активни действия за продажбата им, надхвърлящи обикновеното управление на личното имущество, като използва средства, подобни на тези, използвани от търговец – т.е., ако организира продажбите си по начин, присъщ на търговец, така както бе разяснено по-горе, то тези сделки ще попадат в обхвата на ЗДДС, физическото лице ще следва да се счита за данъчнозадължено лице и ще формират облагаем оборот за регистрация по чл. 96, ал. 1 от същия закон. В този смисъл е писмо изх. №24-02-91#1 от 09.05.2014 г. на зам. изпълнителния директор на НАП. Настоящото становище е принципно и е въз основа на изложената в запитването фактическа обстановка. В случаите, когато в производство, възложено по реда на Данъчно-осигурителния процесуален кодекс (ДОПК) се установи фактическа обстановка различна от посочената, Вие не може да се позовавате на разпоредбата на чл. 17, ал. 3 от ДОПК.", "date": "2019.04.11", "title": " ДДС при продажба на имоти в нова сграда"}
{"url": "https://trud.bg/%d0%b1%d1%81%d0%bf-%d0%bf%d1%80%d0%b5%d0%b4-%d0%b3%d0%b5%d1%80%d0%b1-%d1%81-0-6-%d0%b7%d0%b0-%d0%b5%d0%b2%d1%80%d0%be%d0%b2%d0%be%d1%82%d0%b0/", "text": "БСП е пред ГЕРБ с 0.6% в награсите за евровота, показват данни от изследване на агенция „Медиана“ за предстоящите избори, трусовете във властта и обществено-политическите нагласи в страната. Броят на изследваните лица е 1001, над 18 години. Изследването е проведено в периода 4 – 9 април 2019г. Основни изводи показват: Прогнозите за ниска (традиционна) изборна активност на предстоящите Евроизбори у нас едва ли ще се потвърдят. Към момента, над 80% от избирателите споделят, че тези избори са важни, а 70% от всички заявяват намерение да гласуват на тях. Причината е, че голямата част от избирателите (две трети от тях) възприемат тези избори като насочени към вътрешните проблеми на страната – своеобразен вот на доверие към управляващите и подготовка за политическо преструктуриране на властта. Кризата около така наречените „апартаменти на властта“ и оставките тежко е ударила престижа на основната управляваща партия. За първи път от началото на третото правителство на Бойко Борисов  желаещите управлението да продължи мандата си и искащите то да си отиде предсрочно са се изравнили – по 34% във всяка група. За огромната част от избирателите скандалите около така наречените „апартаменти на властта“  не е просто предизборна политическа атака на техни опоненти (интерпретации, които се появяват), а отразяват реални далавери по върховете на властта. Близо 70% от запитаните споделят това и само 15% определят скандалите само като предизборна политическа атака. Дори и сред избирателите на ГЕРБ по-малко от половината определят случващото се като политическа атака на опонентите им. Над 60% от симпатизантите на ГЕРБ определят случващото се като тежък удар върху партията с възможност сериозно да я отслаби и да и навреди. Всичко това рефлектира и върху политическите нагласи. Симпатизантите на ГЕРБ са се свили до т. нар. „твърдо ядро“. При това положение БСП успява да изпревари коалицията ГЕРБ/СДС с около половин процент (0,6%) – 32.1% за БСП срещу 31.5% за ГЕРБ/СДС. Разликата ГЕРБ/БСП би била по-голяма, но марката „СДС“ съвсем реално привнася в коалицията около един процент. Третата партия, която може да бъде сигурна, че ще вкара евродепутати е ДПС. Разправията около номинирането/не номинирането на Сергей Станишев за евродепутат (на избираемо място) в листата на БСП може да предизвика сериозен трус в партията. Според доминиращата част от симпатизантите на БСП (66%) президентът на ПЕС трябва да бъде в листите на партията (12% са против). Над една трета от избирателите на БСП (36%) смятат, че тези спорове могат да доведат до сериозно разцепление и отслабване на партията преди изборите. Това е и един от основните рискове пред БСП – вместо да се яви обединена, да затъне във вътрешнопартийни разделения и да пропусне шанса за победа. Данните показват, че на левицата в момента й е нужен всеки глас (разликата е под 1%). Резултатът от изборите до голяма степен ще зависи от способността на БСП да се яви единна и да мобилизира избирателите си. БСП е изправена и пред още един сериозен проблем – позиционирането на партията по отношение на европейските структури. Очевидно е, че дебатът около номинирането на президента на ПЕС за листата на БСП има по-дълбоки мотиви – цялостно поставяне под съмнение на позиционирането на партията в семейството на европейските социалисти и търсенето на „консервативна“ идентичност. Сред симпатизантите на БСП обаче, 54% са за оставането в ПЕС, 14% са против, а останалите нямат мнение по въпроса. Другият риск – дебелото подчертаване на различията с ПЕС дава възможност за пропукване на европейската принадлежност на БСП, а това може да отблъсне много избиратели. Разочарованието от властта, както скандалите и последвалите оставки са засилили търсенето на политическа алтернатива вън от противопоставянето ГЕРБ/БСП (както и засиленото желанието за участие в изборите). От една страна избирателите търсят алтернатива, а от друга различните партии засилват активността си с оглед  очакваното  политическо преструктуриране на властта и заемане на позиция за едни потенциални предсрочни избори. Към момента, Воля, ВМРО и Атака се възползват най-много от тази ситуация и се намират близо до възможността да достигнат изборната бариера (5.88%). В тази динамична среда не може да се изключат и възможностите на  „Демократична България“ и новата/стара „Коалиция за България –АБВ“. Доколко последната краде гласове от БСП или се вижда от избирателите като реална алтернатива предстои да видим. Ударът върху ГЕРБ относително слабо се отразява върху личния имидж на премиера Бойко Борисов. Той е сочен от респондентите (39%) като българския политик с най-висок авторитет и влияние в Европа. Следват го Сергей Станишев (27%) и президентът Румен Радев (26%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " БСП пред ГЕРБ с 0.6% за евровота"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%8f%d1%81%d0%bd%d0%be-%d1%81%d1%8a%d0%bc-%d0%b4%d0%b5%d0%ba%d0%bb%d0%b0%d1%80%d0%b8%d1%80/", "text": "Къщата на ул. „Липа“ в столичния квартал „Бистрица“ е на родителите на съпруга ми. Това заяви министърът на туризма Николина Ангелкова по повод , че човек от кабинета живее в къща край София, която не е декарирана според закона. Като доказателство той показа снимки от социалните мрежи на Ангелкова с магнолии в двора на имота, дъщерята на министъра върху купчина морени и други фотоси на дома. „Обидно ми е, че вместо да говоря за престоящия летен сезон и предизвикателствата пред сектора, отново съм принудена да изяснява непроверени факти, представени от един бивш вицепремиер. Ясно съм декларирала собствеността и имотите, които притежавам, те са описани в нотариални актове „, заяви Ангелкова. И допълни, че може да докаже произхода на всеки лев от използваните за закупуването им средства. Тя призова да се оставят органите да си свършат работата, какъвто е редът в една правова държава. Ангелкова бе категорична, че не притежава къща нито в София, нито на територията на България или извън нея. И подчерта, че като юрист вярва, че трябва да се говори с факти и документи, а ну на махленски принцип. „В началото подхождах с чувство за хумор, но не мога да разбера тази фиксация и тя започва да ме безпокои“, обясни министърът на туризма. Ангелкова разказа, че снимките са от гостуване в дома на свекъра и свекървата й. И подчерта, че те са собственици на имота от 2006 г., когато не е виждала бъдещия си съпруг дори и на снимка. Тя заяви, че това е последният път, в който отговаря на подобни обвинения и не смята да дискутира всяка снимка от гостуване на приятели или роднини. Министърът не отговори на журналистически въпроси, тъй като имала предвидене важни срещи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Ангелкова: Къщата в Бистрица е на родителите на мъжа ми"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2%d1%8a%d0%b7%d0%bb%d0%be%d0%b6%d0%b8-%d0%bd%d0%b0-%d0%ba%d0%bf%d0%ba%d0%be%d0%bd%d0%bf%d0%b8-%d0%b8-%d0%bd%d0%b0/", "text": "Върховна касационна прокуратура възложи на КПКОНПИ и НАП проверка по публикации в медиите относно произхода на средства за придобиване на недвижими имоти на значителна стойност от народния представител Крум Зарков. Проверката е по повод публикация във вестник „24 часа“ със заглавие: “Зарков купил жилище на пъпа на София за 1107 евро квадрата, платил и дворно място“, както и по повод на такава информация в сайта „Топновини“. На основание чл. 145 ал. 1 т. 3 от Закона за съдебната власт, чл. 82 и чл. 83, т.8 от Закона за противодействие на корупцията и за отнемане на незаконно придобитото имущество, проверката е възложена на Дирекция „Противодействие на корупцията“ при КПКОНПИ, която по силата на този закон е компетентен орган да извършва проверки срещу народни представители. Върховна касационна прокуратура е разпоредила на органите на Комисията извършването на следните действия: изискване на информация относно притежаваните от проверяваното лице недвижими имоти, относно историята по собственици на всеки от закупените имоти, относно декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката. С разпореждане на прокурор от съответните нотариуси ще бъдат изискани пълни копия от нотариалните дела за всяка сделка, при стриктно спазване на разпоредбите на Закона за нотариусите и нотариалната дейност. От проверяваното лице ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции. На органите на НАП е възложено извършването на действия в съответствие с правомощията им относно спазването на данъчното законодателство във връзка с проверяваните сделки, цитирани в медийните публикации, както и относно съответствието между декларираните и/или получени доходи.", "date": "2019.04.11", "title": " Прокуратурата възложи на КПКОНПИ и НАП проверка на произхода на средствата за придобиване на недвижими имоти на Крум Зарков"}
{"url": "https://trud.bg/%d0%b5%d0%b4%d0%b2%d0%b0-44-%d0%b4%d0%b6%d0%b8%d0%bf%d0%b8%d1%82%d0%b0-%d0%bc%d0%be%d0%b6%d0%b5-%d0%b4%d0%b0-%d0%be%d1%81%d1%82%d0%b0%d0%bd%d0%b0%d1%82-%d0%b2-%d1%82%d1%8a%d1%80%d0%b3%d0%be%d0%b2/", "text": "При съществуващия недостиг на общопрактикуващи лекари в Търговище се очертава още 5 от тях да излязат от системата на първичната медицинска помощ,  заради липса на придобита специалност. По данни на Регионалната здравна инспекция в момента в областта има общо 49 джипита. Според областната здравна карта обаче има потребност от 76 такива медици. Сега средно на всеки от регистрираните лекари в първичната помощ се падат по 2 295 пациенти. Според актуалната справка 3 от лекарите с индивидуална практика и още 2 от тези, работещи в групови, нямат придобита специалност по обща медицина. След 3 юни тази година регистрацията им би трябвало да се заличи. Те евентуално биха могли да останат да работят, ако отново има удължаване на срока, както стана през 2014 г., когато бяха дадени още 5 години, за да вземат лекарите без изискваната специалност такава. От РЗИ припомнят, че тези които имат специалности за  вътрешни, детски болести или за спешна медицина могат да практикуват без да придобиват обща медицина. Ако се заличат лекарите без изискваната специалност, то тогава в региона ще остават 44 джипита. Всеки от тях трябва да обслужва средно по 2 556 пациенти. Най-сериозен ще бъде недостигът в община Опака, уточняват от РЗИ в Търговище. От там допълват още, че здравното министерство и лекарският съюз извършват анализ на ситуацията в страната, за да се прецени как ще се действа и се чакат указания с конкретни мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Едва 44 джипита може да останат в Търговищко\t"}
{"url": "https://trud.bg/%d0%b5%d0%b4%d1%83%d0%b0%d1%80%d0%b4-%d1%81%d0%bd%d0%be%d1%83%d0%b4%d1%8a%d0%bd-%d0%b0%d1%80%d0%b5%d1%81%d1%82%d1%8a%d1%82-%d0%bd%d0%b0-%d0%b4%d0%b6%d1%83%d0%bb%d0%b8%d0%b0%d0%bd-%d0%b0%d1%81%d0%b0/", "text": "Бившият агент от американската национална сигурност Едуард Сноудън, който получи убежище в Русия, след като разкри засекретена информация на спецслужбите в САЩ, определи   на Джулиан Асандж като „мрачен момент за свободата на медиите“. В туитър Сноудън написа: „Кадрите, на които се вижда как еквадорското посолство позволява на британските власти да изведат насила един. харесва ни или не, награждаван журналист от сградата завинаги ще се запишат в историята. Критиците на Асандж може да се радват, но това е един мрачен момент за свободата на медиите“. Асандж беше задържан, след като прекара около 7 години в еквадорското посолство в Лондон. Той е преследван от американските власти, след като неговият сайт „Уики Лийкс“ публикува хиляди документи, разкриващи престъпленията на американската армия в Близкия изток.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Едуард Сноудън: Арестът на Джулиан Асандж е мрачен момент за свободата на медиите"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%bb%d0%b8%d0%b2%d0%bd%d0%b8%d1%86%d0%b0-%d0%b2%d0%b0%d1%81%d0%ba%d0%be-%d1%81%d1%82%d0%be%d0%b8%d0%bb%d0%ba%d0%be%d0%b2-%d0%b5-%d0%be%d1%81/", "text": "Дойдох, за да кажа, че осъдих Корнелия Нинова за това, че преди предишните местни избори през 2015 година, както и в момента се случва, от БСП започнаха да използват клевети и лъжи. Това каза на извънреден брифинг на ГЕРБ кметът на Сливница Васко Стоилков. „Осъдих я на три инстанции – СГС, след обжалване САС и после ВАС“, заяви той. „На предизборно събрание на БСП в Сливница беше наговорила безброй лъжи и клевети по мой адрес“, съобщи кметът на Сливница и цитира, че Нинова го е нарекла: „нагъл, самозабравил се местен дерибей“. „Къде се намираш, бе г-н Стоилков, това не ти е бащиния. Под калъп ли ви вадят, бе хора. Напоследък където и да отида малоумие след малоумие“, цитира още Васко Стоилков. „Сливнишкият герой уволнява, ако не станеш гербер“, посочи кметът като казани думи от лидера на БСП Корнелия Нинова. „В момента се повтаря същата история, пак се сипят клевети и лъжи. Длъжен бях да споделя с обществеността“, изтъкна Васко Стоилков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Кметът на Сливница Васко Стоилков е осъдил Корнелия Нинова на три инстанции за клевета и лъжи"}
{"url": "https://trud.bg/%d1%89%d0%b5-%d0%b8%d0%bc%d0%b0-%d0%bc%d1%8a%d0%b6%d0%ba%d0%be-%d0%bf%d1%80%d0%be%d1%82%d0%b8%d0%b2%d0%be%d0%b7%d0%b0%d1%87%d0%b0%d1%82%d1%8a%d1%87%d0%bd%d0%be-%d1%85%d0%b0%d0%bf%d1%87%d0%b5/", "text": "Науката отдавна разработва варианти на контрацепцията за мъже, но безуспешно – освен традиционните презервативи и вазектомията се тестват разнообразни таблетки, гелове и дори инжекции, които нямаха съществена ефективност. На ежегодната конференция на Ендокринното общество в Ню Орлиънс медиците от Вашингтонския университет в Сиатъл с участието на техни колеги от Биомедицинския научноизследователски институт в Лос Анджелис обявиха за разрешаването на този проблем. Препаратът 11-beta-MNTDC (11-бета-метил-19-нортестостерон-17-бета-додецилкарбонат) е във вид на противозачатъчни таблетки. Новият орален контрацептив съдържа форма на прогестерон, а за компенсиране на снижаването на мъжките полови хормони в организма – андрогени. Създателите гарантират, че доброволците, приели препарата, са запазили окосмяването си, ниския тембър и мускулната маса, освен това липсвали значителни странични ефекти. Учените ще продължат изпитанията с мащабни тестове, които могат да продължат с години. Само при успешното им завършване мъжките противозачатъчни хапчета ще бъдат пуснати на пазара.", "date": "2019.04.11", "title": " Ще има мъжко противозачатъчно хапче"}
{"url": "https://trud.bg/%d0%b2%d1%8a%d1%80%d0%bd%d0%b0%d1%85%d0%b0-%d0%b7%d0%b0-%d0%b4%d0%be%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%be%d1%82/", "text": "Съдът върна на Районната прокуратура в Сливен делото за отровната царевица, която вкара цяло семейство в болница и стана причина за евакуация на живущите в триетажна кооперация в града, съобщиха от съдебната палата. Скандалният случай гръмна на 4 февруари миналата година, след като двама родители и малкото им дете постъпиха в областната болница след продължително повръщане и отпадналост.  Бащата бе приет първоначално в реанимация.  Оказа се, че семейството и вдишало отровни изпарения от пестицид.  Те били излъчени от гаражното помещение на съсед, където били складирани и обработени с „фостоксин“ 700 кг царевица. Препаратът се използва срещу гъгрици. Отровната смрад се е разпростанила в апартаментите през отдушниците. Силно токсичното съединение азотен оксид се отделя при овлажняване на фуража, както е станало.  Препаратът не е забранен, но може да се прилага само от лицензирани фирми, казаха при разкриването на случая от „Пожарна безопасност и защита на населението“. Започналото досъдебно производство бе за това, че са нарушени правилата за съхранение на царевицата  и с това е създадена опасност за живота и здравето на други лица. В началото на януари т.г. Районната прокуратура е прекратила досъдебното производство с мотива, че липсват данни за престъпление от общ характер.  Районният съд обаче отмени постановлението за прекратяването, а Окръжният съд потвърди становището на първата инстанция и върна делото за доразследване. Сред мотивите на съда се посочва, че не е разследвано дали складирането на отровна царевица в гараж в жилищна сграда е допустимо, има ли правила за това и какви са те, не е назначена допълнителна съдебно-медицинска експертиза, която да установи по какъв начин и в каква степен съхранението на този обработен с химикали фураж застрашава  здравето и живота на други лица, не е направена проверка и за развитието на административно-наказателното производство срещу собственика на царевицата.", "date": "2019.04.11", "title": " Върнаха за доразследване делото за отровната царевица, която вкара семейство с дете в болница"}
{"url": "https://trud.bg/%d1%81%d0%b2%d0%be%d0%b4%d0%bd%d0%b8%d0%ba-%d0%bd%d0%b0-%d0%bc%d0%b0%d0%bb%d0%be%d0%bb%d0%b5%d1%82%d0%bd%d0%b0-%d0%bf%d0%be%d0%bb%d1%83%d1%87%d0%b8-%d1%83%d1%81%d0%bb%d0%be%d0%b2%d0%bd%d0%b0-%d0%bf/", "text": "Шуменец, който склонявал малолетно момиче към проституция, беше осъден условно. Мирослав Стоев е признал вината си и е сключил споразумение с прокуратурата за 3 месеца затвор с 3-годишен изпитателен срок. Споразумението е одобрено от Районния съд в Шумен и наказанието е окончателно. Мирослав е виновен, че през март 2017 г. в Шумен и в квартал „Дивдядово“ при лични срещи и чрез контакт във Фейсбук е склонявал момичето, ненавършило 14 години, да участва в действителни полови сношения. Изпращал й свои голи снимки, мотивирал я да снима и себе си разголена и да му изпраща фотосите. При разкриване на сводничеството е бил иззет лаптопа на извършителя, който сега му се връща. По делото като доказателства остават СД-та със записи.  Шуменецът дължи 422 лв. деловодни разноски, а жертвата също може да предяви към него граждански иск.", "date": "2019.04.11", "title": " Сводник на малолетна получи условна присъда"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8-%d0%b2%d0%b7%d0%b5%d1%85%d0%b0-%d0%bf%d0%b0%d1%80%d0%b8%d1%82%d0%b5-%d0%be%d1%82-%d0%b2%d0%b5%d1%82%d0%b5%d1%80%d0%b8%d0%bd%d0%b0%d1%80%d0%bd%d0%b0-%d0%ba%d0%bb/", "text": "Нагла кражба, извършена посред бял ден, завърши с щастлив за потърпевшите собственици финал. Криминалистите в Сливен задържаха само за час двама млади мъже, които около 16 часа на 10 април откраднали парите от дневния оборот във ветеринарна клиника. Двамата, на 34 и 25 г., нахлули без маски. Избутали служителката, заплашили я, прибрали цялата налична сума от 170 лева. Жената успяла да натисне паник бутона. И белезниците щракнали много бързо върху престъпниците. Интересна подробност е, че преди да ги задържат те все пак успели да похарчат част от чуждите пари. В близък магазин си купили бутилка бира, хляб, сирене и една глава лук, за да се наядат. Остатакът от сумата е върнат на собствениците на клиниката. И двамата задържани са криминално проявени за кражби. Ще бъдет изправени пред съда по бързото производство.", "date": "2019.04.11", "title": " Крадци взеха парите от ветеринарна клиника, купиха си бира, сирене, хляб и една глава лук"}
{"url": "https://trud.bg/17-%d0%b3%d0%be%d0%b4%d0%b8%d1%88%d0%b5%d0%bd-%d0%be%d1%82%d0%ba%d1%80%d0%b0%d0%b4%d0%bd%d0%b0-%d0%b0%d0%b3%d0%bd%d0%b5%d1%82%d0%b0-%d0%be%d1%82-%d0%b6%d0%b8%d0%b2%d0%be%d1%82%d0%bd%d0%be%d0%b2%d1%8a/", "text": "17-годишен е задържан за кражба на агнета от стопанството на животновъд в твърдишкото с.Сърцево, съобщиха от полицията. Кражбата е била извършена на 10 апри. Потърпевшият стопанин е давал работа на момчето и му е осигурявал прехраната, разказаха служители на реда. Момчето излязло преди месеци от трудово-възпитателно училище. Започнал работа при различни животновъди в общината, сред които и потърпевшият. С наближаването на Великден и Гергьовден търсенето на прясно агнешко нарастнало. Той съставил план как да се възползва от пазара. Наел за една нощ каруца от по-възрастен познат. Безпроблемно влязъл в овчарника, защото кучетата-пазачи го познавали и не лаели. Успял да натовари две от агнетата и да избяга с плячката. Двете животни тежали 40-45 кг общо. Още същата нощ крадецът ги продал в една от ромските махали в района на безценица, за 70 лева или над три пъти по-евтино от цената, на която вървяло живото тегло. Извършителят бил установен и задържан още същата нощ. Агнетата са били иззети и върнати на собственика. Непълнолетният крадец е задържан за 24 часа в полицията. Срещу него се води досъдебно производство.", "date": "2019.04.11", "title": " 17-годишен открадна агнета от животновъд, при когото работел"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%be%d1%82%d0%bd%d0%be%d0%b2%d0%be-%d1%81%d1%82%d0%b0%d0%b2%d0%b0-%d0%b3%d1%83%d1%80%d0%bc%d0%b5-%d1%81%d1%82%d0%be%d0%bb%d0%b8%d1%86%d0%b0/", "text": "За три дни Варна отново ще се превърне в гурме столица на България. От 12 до 14 април във Varna Mall жителите и гостите на града ще опитват гроздови еликсири и отбрани блюда от натурални продукти в рамките на VII „Фестивал вино и храна“. Организират го Българската асоциaция на сомелиерите и виноценителите /БАСВ/ и Българската асоциация за кулинарна култура в партньорство с община Варна. Със свой щанд ще участва и Министерството на туризма. 40 изби и вносители на вина, както и множество производители на храни ще представят богата палитра от продукти за всеки вкус. „Сред участниците има десетина дебютанти от страната и чужбина. Стремим се да продължим традициите на дегустациите от 30-те години на миналия век, като винаги целта ни е да представим повече вина на по-широка публика“, обясни Стефка Свещарова, председател на БАСВ. Освен от елитните вина, посетителите ще бъдат изкушени и от авторските менюта на гост-готвачите във фестивалната гурме-зона „Ресторанта“, организирана от шеф Петър Йоргов. Майсторите ще готвят на живо с биопродукти. Специален акцент ще е промоцията на бранда Черноморска кухня, върху който работи екип от няколко страни от региона.", "date": "2019.04.11", "title": " Варна отново става гурме столица\t"}
{"url": "https://trud.bg/%d0%b2%d0%b5%d1%82%d0%b5%d1%80%d0%b8%d0%bd%d0%b0%d1%80%d0%b5%d0%bd-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0/", "text": "Окръжната прокуратура в Шумен предаде на съд инспектора от Агенцията по безопасност на храните д-р Красен Крумов за производство и държане с цел разпространение на марихуана на стойност над 340 000 лева. Обвинителният акт срещу него е внесен в четвъртък за две престъпления. Стойността на иззетото количество марихуана в землището на село Янково, където ветеринарният лекар си направил плантацията за отглеждането й, е 171 120 лева, а на иззетата марихуана, която държал с цел разпространение в къщата-сушилня в кв. „Дивдядово“ – почти 170 000 лева, съобщават от Апелативна прокуратура-Варна. Количеството на наркотичните вещества е над 80 кг. В обвинителния акт прокурор Маргарита Георгиева посочва, че стойността на предмета на престъплението надхвърля над два пъти критерия за особено големите размери. Досъдебното производство срещу инспектора от Агенцията по безопасност на храните в Шумен било образувано, след като 33-годишният мъж бил спрян за проверка на входа на квартала от полицейски служители на 9 октомври 2018 г., писа „Труд“. Тестът показал, че д-р Крумов шофира след употреба на наркотични вещества. При проверка в дома му органите на реда усетили специфичния мирис на марихуана. Със следово куче била открита и плантацията с висока марихуана, която Красен засадил и отглеждал в гориста местност край село Янково. Иззети били 33 растения марихуана, някои от които впечатлили разследващите с размера си около 4 метра височина. От къщата в „Дивдядово“, превърната в сушилня за реколтата от наркоплантацията в Янково, разследващите иззели още 42 кг марихуана. Инспекторът, който е ветеринарен лекар, е знаел, че отглеждането и извличането на сокове от растението от вида Херба канабис индика сатива е забранено от закона. Затова чрез Coogle maps избрал труднодостъпния район в землището на село Янково, разположен до водоизточник. След първоначалното постоянно задържане на 26 февруари тази година, съдът изменил най-тежката мярка за процесуална принуда, като определил инспекторът да остане под домашен арест.  Окръжната прокуратура в Шумен е наложила възбрана върху къщата на подсъдимия инспектор в „Дивдядово“ и запор върху автомобила му „Нисан терано“, за да обезпечи наказанието глоба, което е предвидено в НК наред с наказанието лишаване от свобода. Предстои делото да бъде насрочено за разглеждане в Шуменския окръжен съд.", "date": "2019.04.11", "title": " Ветеринарен инспектор отива на съд за марихуана\t"}
{"url": "https://trud.bg/%d0%b4%d0%bd%d0%ba-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%be%d1%82%d0%b2%d0%be%d1%80%d0%b5%d0%bd%d0%b8-%d0%bb%d0%b5%d0%ba%d1%86%d0%b8%d0%b8-%d0%b2-%d0%bd%d0%b0%d0%b9-%d0%b3/", "text": "Първата лекция „ДНК НА БЪДЕЩЕТО – 30 ли е новото 20?“ ще се проведе в Благоевград, на 18 април, в аулата на ЮЗУ „Неофит Рилски“, от 18 часа, вход – свободен.  Събитието има за цел да представи гледните точки на демографския проблем у нас, младите хора да повишат информираността си за последиците от отлагането и защо е важно да планират своето семейство навреме. Инициативата ще събере на едно място видни общественици, известни лица и специалисти в областта на медицината и демографските въпроси, сред които са Андрей Арнаудов, д-р Милен Врабевски, доц. Георги Бърдаров, психолога Ани Владимирова, д-р Петра Семерджиева. Събитията ще насърчават всички мъже и жени в детеродна възраст, които по различни причини все още отлагат, да помислят кога ще е най-подходящият момент за тях да имат деца.  Лекциите ще се проведат в още 6 града в страната, до края на 2019 и са част от кампанията на ДНК – „Направи го сега“, която се осъществява с медийната подкрепа на bTV, woman.bg и вестник „Телеграф“. Направи го сега – ДНК на бъдещето е информационна и социална кампания от ново поколение.  През 2019 и 2020 г. кампанията ще стимулира и насърчава да създадат живот двойките или семействата, които нямат репродуктивен или друг здравословен проблем, а се колебаят да имат първо или следващо дете. Така емблематичното за ДНК Национално кръщене ще се проведе през есента на 2020 г., по желание на родителите, за всички деца – участници в кампанията, заченати между 1 март и 31 декември 2019 г. Тази година, за първи път, 20 семейства, записали се в кампанията, ще имат възможността да получат „ДНК пакет“ с най-важните принадлежности, необходими за детето през първите 12 месеца от живота му: дрехи, пелени, храна, козметика и др. Направи го сега – Не се страхувай да станеш майка Направи го сега – За да имате повече време заедно АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " ДНК организира отворени лекции в най-големите университети в България ДНК НА БЪДЕЩЕТО – 30 ли е новото 20?"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%b4%d1%83%d0%b1%d1%80%d0%be%d0%b2/", "text": "Министър-председателят Бойко Борисов пристигна в Дубровник за участие в Осмата среща на държавните и правителствени ръководители на страните от Централна и Източна Европа и Китай. Основната цел на форума „16+1“ е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства. Това съобщиха от правителствената информационна служба. Днес българският премиер ще проведе среща с председателя на Държавния съвет на Китай Ли Къцян. Фокус на разговора между двамата правителствени ръководители ще бъдат постигнатите договорености и резултати от миналогодишната среща „16+1“, чийто домакин беше София. Бойко Борисов и Ли Къцян ще обсъдят напредъка в търговските и икономическите връзки между двете държави и потенциала за реализирането на съвместни проекти в редица сектори в региона. Утре министър-председателите на България Бойко Борисов, на Хърватия Андрей Пленкович и на Китай Ли Къцян ще открият официално Глобалния център за партньорство, чието създаване беше договорено през юли в българската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Премиерът Борисов пристигна в Дубровник за участие във форума 16+1"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b8-%d0%b2%d0%b7%d0%b5%d1%82%d0%b0-%d0%ba%d0%bd%d0%b8%d0%b6%d0%ba%d0%b0-%d0%b7%d0%b0-%d0%bf%d0%b8%d1%8f%d0%bd/", "text": "Украински  , шофирал с 3,12 промила алкохол след бутилка уиски, получи условна присъда, лишаване от правоуправление и глоба от 450 лв. Това стана ясно от съобщение на Апелативна прокуратура във Варна след сключено споразумение между 40-годишния украински шофьор и Районна прокуратура в Разград. Както „Труд” съобщи, опасно пияният чужденец е бил свален от полицаи на 27 март от камиона му на пътя Русе-Варна, на разградска територия. Тежкото превозно средство с ремарке криволичело по пътя и навлязло в насрещната лента, където на косъм се разминало без инцидент. При проверката на място било установено, че шофьорът е видимо пиян. Дрегерът отчел 3,12 промила, а в кабината имало празна бутилка от уиски. Веднага са му били взети документите за шофиране. Рисковият международен шофьор остана в ареста до делото в четвъртък. Присъдата, която е получил след признаване на вината и сключване на споразумение, е 1 година и 9 месеца лишаване от свобода с 4 години изпитателен срок. Лишен е от право да управлява превозно средство за срок от 3 години. Наложена му е и глоба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Условна присъда и взета книжка за пиян украински тираджия\t"}
{"url": "https://trud.bg/%d0%be%d0%bd%d0%ba%d0%be%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%bd%d1%84%d0%be/", "text": "Онкоболницата във Варна започва кампания сред пациентите си, чиято цел е да бъдат информирани, че имат право на безплатни диспансерни прегледи. През първата година след операция, химиотерапия или лъчетерапия всеки може да посети специалист 4 пъти годишно, през втората и третата – 2 пъти, а след това по веднъж в годината. Наблюдението е важно, за да се проследи състоянието на болния след лечението и за своевременното откриване на рецидиви, категорични са медиците. Въпреки че прегледите се плащат от здравната каса, миналата година едва 30% от 22 625 подлежащи на наблюдение пациенти са се възползвали от правото си поне веднъж, мотивираха кампанията от здравното заведение. В регистрите му са вписани 19 730 варненци и 6386 добричлии. Безплатни диспансерни прегледи се полагат и на хората с доброкачествени заболявания, уточниха от болницата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Онкоболницата във Варна започва информационна кампания\t"}
{"url": "https://trud.bg/%d0%bc%d0%be%d0%bd%d0%b8%d0%ba%d0%b0-%d0%b2%d0%b0%d0%bb%d0%b5%d1%80%d0%b8%d0%b5%d0%b2%d0%b0-%d1%81%d1%82%d0%b0%d0%bd%d0%b4%d0%b0%d1%80%d1%82%d0%b8%d1%82%d0%b5-%d0%bc%d0%b8-%d1%81%d0%b0-%d0%b2%d0%b8/", "text": "Моника Валериева е поредната родна звезда, която се разсъблече тази седмица. След   на Сузанита, Моника публикува кадър, на който прикрива гърдите си с ръка. „ „, добави към голия кадър Моника. Плеймейтката получи само положителни коментари под снимката си, като един от последователите й дори отбеляза: „Разгорещи Фейсбука“. Въпреки че на снимката тя е с руса коса, феновете й се усъмниха, че миската е направила толкова драстична промяна във външния си вид и предположиха, че Моника просто е сложила перука.", "date": "2019.04.11", "title": " Моника Валериева: Стандартите ми са високи, умът – мръсен"}
{"url": "https://trud.bg/%d0%ba%d0%be%d0%b3%d0%b0%d1%82%d0%be-%d0%b8%d1%81%d1%82%d0%b8%d0%bd%d0%b0%d1%82%d0%b0-%d0%b8%d0%bc%d0%b0-%d0%b7%d0%bd%d0%b0%d1%87%d0%b5%d0%bd%d0%b8%d0%b5/", "text": "Преди седмица Върховният касационен съд (ВКС) окончателно наложи пробация за срок от една година на съдийката от Районния съд в Раднево Люба Петрова, която си измисли цяло съдебно заседание и изготви фалшив протокол за неговото (не)провеждане. По същото време съпругата на председателя на ВКС – Бети Панова, както държи да я наричат близките й, правеше нещо много близко до стореното от Люба Петрова – фабрикуваше и лансираше своята версия за придобиването на жилище на нереално ниска цена, докато Лозан Панов оригиналничеше, че е „най-минатият“ в аферата с евтините апартаменти, купувани от кумовете им от „Артекс“. Когато първо „Правен свят“ разкри нередностите около имота в луксозната сграда „Дипломат“ на ул. „Елемаг“ в престижния столичен квартал „Изгрев“, бяхме наясно, че в името на замазването на нелицеприятните за Панови факти, пропагандната машина, обслужваща олигархични, лобистки и чужди интереси, няма да се спре пред нищо, за да опази поста на настоящия председател на ВКС. Залогът е голям – най-високопоставеният съдия е нужният елемент в сложния механизъм по осигуряване на индулгенция за олигарси с проблеми с правосъдието и по обслужване на интересите на техните адвокати-лобисти. И излязохме прави, но не за съжаление, а защото така стана много видимо, че представящите се като „свободни“ и „независими“ медии, претендиращи, че разкриват корупционни практики и злоупотреби, всъщност са част от проблема. Без значение дали се финансират с пари от фалирала банка, криминална приватизация, грантовете от неолиберални фондации или от данъците на американския народ, инструментите на пропагандната машина доказаха, че за тях истината няма значение, а за да обслужат нечий интерес, са готови дори да я изфабрикуват, казано директно – да излъжат. „Числа и документи“, „Челен удар на властта с фактите“, „Фактите в историята с Лозан Панов и „Артекс“ – това са заглавията на част от публикациите, които имаха за цел да размият истината около неопровержимия факт, че от всички властимащи, за които излязоха данни за закупени „евтини“ апартаменти, то този, в който живее семейството на председателя на ВКС, е придобит на толкова абсурдно ниска цена, че строителната фирма трябваше отдавна да е фалирала. Синергично появилите се пропагандни материали в „Свободна Европа“, „Терминал 3“ и „Капитал“ бяха последвани от сервилно интервю на Бети Панова за бТВ и от нейни последвали писмени обяснения за „Биволъ“. В нито една от медийните изяви истината не бе представена на аудиторията. И ако това донякъде е обяснимо за самата Панова, то не говори добре за медиите, които се наеха с нейното и това на Лозан Панов „изпиране“ от „Апартаментгейт“. А истината буквално „вади очите“ от нотариалния акт, разпространен от самата Панова, очевидно посъветвана, че така ще постигне минимизиране на имиджовите щети. И понеже в цялата история с апартаментите на властта освен „мирис на корупция“, укриване на данъци, прикриване на средства с неясен произход, става въпрос и за морал и етика, време е да припомним истината за всички тези, за които тя има значение. На 10 април 2013 г. чрез фирмата си „Ганева 2000“ Бети Панова (по това време още Ганева) придобива от „Артекс“ право на строеж на четиристаен апартамент от 172 квадрата жилищна площ, плюс още два гаража – от по 19,5 и 19,7 кв.м. И макар от нотариалния акт да е видно, че данъчната оценка за описаните имоти възлиза на общо 93 004, 50 лв., тя плаща на „Артекс“ за правото на строеж едва 1000 евро, т.е. 1950 лв., по фиксирания курс на БНБ. Как мислите, дали това разминаване от 91 000 лв. бе представено на аудиторията на бТВ и на читателите на споменатите издания? А дали някой попита Елисавета Панова дали така не е ощетила бюджета на Столичната община? В същия нотариален акт е посочено, че „Ганева“ 2000 възлага на „Артекс“ да извърши и самото строителство на жилището, находящо се на шестия етаж в бутикова жилищна кооперация на броени метри от Борисовата градина, както и на двата гаража, разположени на ниво сутерен за общата сума от 80 000 евро или по около 382 евро на квадрат. Цена, която е с около 120 евро, а вероятно и повече, от реалната себестойност на строителните дейности. Как мислите, дали някои от „разследващите“ журналисти си направи труда да изчисли, че ако посочената от самата Панова (ден след публикацията на „Правен свят“, в „Капитал“ на подсъдимия Иво Прокопиев) цена е тази, то значи „Артекс“ са й продали имотите със загуба за дружеството от минимум 25 000 евро. Ако приемем, че себестойността на квадратен метър в сградата, без печалбата, е не повече от 500 евро. Само че тя е дори по-голяма, но това зрителите на телевизиите трудно ще го разберат, защото дроновете им пропуснаха да направят панорамни снимки, като тези, които се въртят нон-стоп, показвайки ни покрива на сграда „Летера“ на рецидивиста по придобиване на апартаменти Цветан Цветанов и китната тераса, тип „селски двор“, на Пламен Георгиев, станал популярен и като „Пацо Терасата“. За луксозното изпълнение на „Дипломат“, където битуват Елисавета и Лозан Панови, важи принципът на омертата и автоцензурата. Изглежда някой все пак е обърнал внимание на Бети Панова, че лансираната от нея първоначална цена от 382 евро за квадрат в „Изгрев“ през 2013 г. е крайно неубедителна и съпругата на „първия борец за морал“ в правосъдието реши да я актуализира. За целта, първо в „Терминал 3“, а после пред „Свободна Европа“, самата Панова започна да обяснява, че всъщност за четиристайния апартамент и двата гаража била платила не по 383 евро за квадрат, а по цели 505 евро. И понеже и това е далеч по-ниска от реалната цена, съпругата на „първия съдия“ в държавата започна да лансира анализи, че през периода, в който е правила сделката, имало спад на цените. „Правен свят“ още преди две седмици представи справка от най-големия сайт за недвижими имоти у нас, от която стана видно, че средната пазарна цена към периода март-април 2013 г. на четиристаен апартамент в „Изгрев“ е била 1101 евро на квадрат. Като при формирането на тази цена влиза както скъпото ново строителство, така и жилища в панелни блокове, в ЕПК, т.е. на по 20-30 години. Тази справка обаче се оказа табу за медиите, ангажирани да бранят Панови. Любопитен е начинът, по който Бети Панова се опита да обясни, че е платила 505 евро на квадрат. Оказва се, че на „Артекс“ са били възложени и довършителни работи по апартамента й, които възлизат на 25 565 евро. И макар че всеки строител, всеки инженер, всеки експерт в строителния надзор, всеки служител в специализираната общинска и държавна администрации ще ви обясни, че довършителни работи се извършват едва след Акт 15 и/или Акт 16 и няма практика те да се включват в нотариалния акт, най-малкото, за да не се плащат излишни такси и данъци, Панова и действащите като нейни кризисни ПР-и „журналисти“ опитаха да заблудят аудиторията, че това е крайна цена, на която имотът е придобит. Манипулациите дори бяха придружени с гръмкото присъствие в заглавията на „Документи!“. Неясно защо толкова внимание се обръщаше и на това, че Панова била представила и разпечатка от сумите, които е заплатила за довършителните работи, защото най-забележителното в тях е това, че всичките са направени в периода 31 октомври 2014 – 27 юли 2017 г., т.е. много след като сделката е изповядана пред нотариус. За да е ясно, ще повторим – крайната цена, която по банков път е платила Панова за един квадрат, възлиза на не повече от 382 евро. Тук се налага да припомним и още два неуспешни опита на съпругата на председателя на ВКС да обясни „този бонус“. Първо пред „Капитал“ Панова лансира версията, че цената била такава, защото превела авансово 53 420 евро, т.е. повече от половината от дължимите по нотариален акт 81 000 евро. По-късно, пред „Свободна Европа“ Панова, която сама определя себе си като журналист, твърди, че тази вноска я поставила в ролята на инвеститор. Да твърдиш, че със стотина хиляди лева ставаш инвеститор в строеж, чиято обща стойност възлиза на около 10 000 000 лв., е доста странно разбиране за успешен бизнес модел, само че това не прави впечатление на влезлите в ролята на кризисни ПР-и „журналисти“. Жалко за американския данъкоплатец, ако парите му отиват за подобни „свободни“ медии, които дори не проверяват фактите или умишлено ги изопачават, защото никъде в нотариалния акт не е посочено „Ганева 2000“ да има партньорски отношения с „Артекс“, а че двете дружества са в ролята на купувач и продавач. В нотариалния акт присъства нещо друго, което разкрива доста различна цена, която Елисавета Ганева е трябвало да плати за имота си. Разбира се, това не стана обект на коментар в нито една от „свободните“ медии, за които III-ти пункт от документа изглежда, че не съществува. А в него ясно е разписано, че фирмата „Артекс“ би дължала на фирмата на Бети Панова – „Ганева 2000“, веднъж неустойка от 110 000 евро, както и двоен размер на платеното по банков път, т.е. 162 000 евро. Точно този Трети пункт, както и офертите на „Артекс“ за имотите в „Дипломат“, дадоха основание на в-к „Труд“ да изчисли, че съпругата на председателя на ВКС е платила по повече от 1300 евро на квадрат за жилището си от 172 кв. и по 500 евро на кв.м. за двата гаража. Това разкритие основателно повдига въпроса освен за „спестените“ данъчни задължения, но и за произхода на парите. Панова побърза да обясни, че е имала нужните средства в банковите си сметки, с които да покрие закупуването на имота дори и на посочената от „Труд“ цена от половин милион лева. Но няма данни да го е направила през банка. Тогава остава да го е сторила кеш, което пък обяснява и наличието на специалната предпазна клауза – за неустойка и връщане в двоен размер на платеното по банков път. Откъде са парите – нито една от медиите, с които Бети Панова избира да контактува, не реши да изясни. Може би са прекалено заети с терасите на „правилните“ мишени от „Апартаментгейт“, а председателят на ВКС е „най-минатият“. Последното обаче само допринесе за окончателния срив на репутацията на председателя на ВКС, чиято основа поставиха именно нелепите обяснения и „бягство от истината“ на Бети Панова. Двамата можеше просто да кажат, че не са били семейство през 2013 г., че председателят на ВКС не е имал отношение със собственичката на „Ганева“ 2000 и дотам. Вместо това, Бети Панова се впусна в нападки – срещу премиер, срещу главен прокурор, срещу НАП, срещу неудобни медии, срещу всеки, който по един или друг начин е разкрил факти и истини, които повдигат основателни въпроси за интегритета на настоящия председател на ВКС. Нека оставим настрана заслепените фенове на няколко политически ГМО-та, зависими и политизирани магистрати, поръчковите медии и скритите кукловоди, за всички останали още от първия момент бе кристално ясно, че проблем с придобиването на апартамент № 19 в „Дипломат“ има. Опитите този факт да се прикрие или манипулира, с цялата тази сервилна кампания по „избрани медии“, говори единствено за нивото на морал у Елисавета и Лозан Панови и техните апологети. Докато обществото очакваше покаяние и поемане на отговорност, Панова започна да обижда съдии, дръзнали да постъпят принципно и съобразно закона, като въпреки риска за кариерното им развитие, бяха намерили смелост да потвърдят глобата на председателя на ВКС за извършеното от него закононарушение. А Лозан Панов предпочете дори да избяга, когато трябваше да отговори – „извращение с правото“ ли е влязло в сила съдебно решение… Но нали си давате сметка, че едва ли има нотариус, съдия, прокурор, следовател, адвокат, ЧСИ, студент по право и прочие, който да се е запознал с обективните факти и да не е установил, че истината има значение и тя не е тази, която Панова и съучастниците й се опитват да лансират. Проблемът е, че това очевидно се толерира и от председателя на ВКС, което вече се превръща в институционален проблем и това, което е по-важното – в заплаха за върховенството на правото. И ако гузното мълчание за обидите на „Черния лебед“ към съдии от страна на политически обвързания Съюз на съдиите в България показва цялата несъстоятелност на тази организация, то съучастници в опозоряването на съдебната система стават и всички онези съдии от Върховния касационен съд, които продължават да търпят присъствието на Лозан Панов в тази институция. Похвално е, че част от членовете на Съдийската колегия на ВСС демонстрираха нетърпимост към езика на Панова и арогантното държание на съпруга й, но това далеч не е достатъчно. Време е за още конкретни действия и смели решения. Защото истината рано или късно надделява над манипулациите, лъжите и зависимостите, а това предполага и еднаква непримиримост към всеки порочен казус, без значение кого засяга. Както звучи нелепо, че бившият вече депутат от ГЕРБ Делян Добрев е плащал 1200 лв. наем на майка си, за да живее в нейно жилище, също толкова смешно и жалко е, че семейство Панови плащат на фирмата на Елисавета Панова наем от 500 евро за ползването на четиристайния апартамент. Още повече, че това може да се окаже и проблем. Експерти по данъчно право обърнаха внимание, че наемната цена, която Панови плащат е прекомерно ниска за подобен имот, в подобна луксозна сграда, в подобен елитен столичен квартал, с оглед разпоредбите на Закона за корпоративното подоходно облагане във връзка с Данъчно-осигурителния процесуален кодекс, които гласят, че при сделка между свързани лица, то задължително цената трябва да е пазарната. От справка в най-големия сайт за имоти става ясно, че средната пазарна цена, на която „Ганева 2000“ трябва да е отдала имота на Бети и Лозан Панови, е била 1150 евро (към месец януари 2018 г.), т.е. двойно по-висока от тази, която семейството на председателя на ВКС плаща вече над една година, а именно 500 евро. Органите на НАП са тези, които ще трябва да установят – има ли „спестяване“ на данъчни задължения и от наема? В помощ на „търсачите на истината“ от „Капитал“, „Свободна Европа“, „Терминал 3“, бТВ и „Биволъ“, а и на т.нар. „Антикорупционен фонд“, ще обърнем внимание и на още един проблем с обясненията на Елисавета Панова, а именно, че тя ползва дома си и като офис на издавания от нея немскоезичен вестник. Никъде в нотариалния акт не е посочено, че става въпрос за имот, който може да се ползва за живеене и като офис. Става въпрос за апартамент, който има дневна и три спални, но не и работен кабинет. А от Имотния регистър е видно, че няма искане и за промяна на предназначението на имота. Вероятно и защото, ако е така, то дължимите данъци биха били по-големи. А ако не успеят да открият истината, то със сигурност „Правен свят“ ще продължи да я търси, благодарение и на опитите на съучастниците на Елисавета Панова и на самата нея да я манипулират или скрият. *“Правен свят“ многократно опита да се свърже с г-жа Елисавета Панова, за да представи и нейната гледна точка по повдигнатите въпроси, но тя не отговаря на мобилния си телефон.   Закон за корпоративното подоходно облагане  Отклонение от данъчно облагане Чл. 16. (1) (Изм. – ДВ, бр. 95 от 2009 г., в сила от 01.01.2010 г.) Когато една или повече сделки, включително между несвързани лица, са сключени при условия, чието изпълнение води до отклонение от данъчно облагане, данъчната основа се определя, без да се вземат под внимание тези сделки, някои техни условия или тяхната правна форма, а се взема под внимание данъчната основа, която би се получила при извършване на обичайна сделка от съответния вид по пазарни цени и насочена към постигане на същия икономически резултат, но която не води до отклонение от данъчно облагане. Данъчно-осигурителен процесуален кодекс  Допълнителни разпоредби § 1. По смисъла на този кодекс:  3. „Свързани лица“ са:  а) съпрузите, роднините по права линия, по съребрена – до трета степен включително; и роднините по сватовство – до втора степен включително, а за целите на чл. 123, ал. 1, т. 2 – когато са включени в общо домакинство;", "date": "2019.04.11", "title": " Когато истината има значение\t"}
{"url": "https://trud.bg/%d0%ba%d0%b5%d1%84%d0%b0%d0%bb-%d0%b2%d0%b0%d0%bb%d0%b8-%d0%be%d1%82-%d0%bd%d0%b5%d0%b1%d0%b5%d1%82%d0%be-%d0%b2-%d1%87%d0%b5%d0%bd%d0%b3%d0%b5%d0%bd%d0%b5-%d1%81%d0%ba%d0%b5%d0%bb/", "text": "Най-сигурно е да кръстиш лодката си на внуците Кефал заваля от небето в рибарското селище край Бургас – Ченгене скеле. След пролетните пасажи от попчета и карагьоз, кефалът се е появил в каналите на селището. Ловят го с кепчета. Гларусите обаче не спят и зорко наблюдават действията на морските. Стрелват се и грабват по някоя риба. „Нямат насита. Дори като се нахранят, продължават да налитат. Стоим си с жената пред хижата, и изведнъж върху главите ни паднаха два едри карагьоза. Викам си – бре, морето отесня и рибата взе да пада отгоре. А те ги изтървали гларусите, от човките им падат”, залива се от смях един от риболовците. Пред пролетния сезон рибарите се събират в култовата кръчма „Морски сговор“ и си разправят нови и стари лакърдии и истории – да минава времето, пък и да се заредят с оптимистично морско настроение, както те му казват. „Наистина кефали не са валели тук. Ябълки са отрупвали плажа, живи телета са излизали от морето, но риба не е падала от небето“, коментират в Ченгенето. И наистина, заради авария на кораби в пристанището, навремето товарите им от ябълки и телета, се озовали сред вълните и изплували на техния бряг преди години. Тази пролет, освен нахалните гларуси, рибарите си имат и друг дерт- зелените морски раци, които късат мрежите им. Морските вече започнаха да кърпят оръдията си на труда и да потягат лодките. Имало неколцина, които кръстили лодките на жените си, и след като се развели няколко пъти, трябвало все да сменят имената. Това се правело напролет. Според един риболовец, който кръстил морския си съд на жена си, готов бил да търпи тормоз, само и само да не се налага да пребоядисва и да променя името – т.е. да не сменя жената, за да не си отваря работа. Колегите му обаче са пълни с енергия и не само пребоядисват, но правят основен ремонт на корабчетата си. „Най-сигурно е да кръстиш лодката си на внуците“, разсъждава опитният риболовец Жельо Попов. Или с неутрални имена, свързани с морето, например „Русалка“, „Нептун“, „Чайка“. В тези несигурни откъм женска вярност времена обаче, можело морският съд да пърпори из залива и без име. В рибарското селище има и друга мода. Петима от морските са си купили колела и се придвижват с тях из Ченгенето. Не се надяват на специални велоалеи. Първо трябва да се оправят улиците на уникалното рибарско селище, които ако не друго, поне си имат имена. Кръстени са основно на ветрове. Мнозина живеят например на улица „Бонети“- „хубав вятър, който духа от брега“. Рибарите с колелета си ходят на гости, обменят информация за рибата, услужват си с дреболии или по-едри неща за лодките. Тази година се очакват много туристи. Селището е екзотично- разположено е от двете страни на два живописни канала. Хижите им пък са накацали по бреговете. За да не са неугледни и да не се излагат пред гостите, най- трудолюбивите вече са започнали да ги санират. Правят към това и малки градинки. „Щом дойдат да го разгледат, туристите трябва да видят, че тук е неповторимо място“, обясняват риболовците. Ще продават риба направо от лодките си, ще им показват как се кърпят мрежи, а може и да ги повозят из залива. Част от атракцията е и да пробват уникална рибена чорба в кръчмата „Морски сговор“. Колкото и да въртят и сучат около лакърдиите, една мисъл не напуска рибарите – дали ще дойде тази година пролетният сафрид. Той идва два пъти в годината- пролет и есен. Миналата есен обаче така и не се появил. Обичайното време, в което пасажите идват, е месец май. Преминаването на сафрида покрай бреговете трае една седмица. Първо се появява край Синеморец, Царево и след това нагоре към Бургаския залив, където е Ченгене скеле, Поморие, Несебър и т.н. Лошото е, че няма знаци, които да подскажат дали тази година ще е „сафридена“. Както обичат да казват старите морски вълци: „Рибата къща няма“. Т. е. свободолюбива е и не се подчинява на традиции и правила. Затова, засега,  риболовците се утешават с ловене на попчета и карагьоз. Вече са извадени и първите мрежи за калкан, чийто улов продължава до 15 април.", "date": "2019.04.11", "title": " Кефал “вали” от небето в Ченгене скеле\t"}
{"url": "https://trud.bg/%d1%82%d1%80%d0%b8%d0%bc%d0%b0%d1%82%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b7%d0%b0-%d0%bf%d0%be%d0%b1%d0%be%d1%8f-%d0%b2-%d0%b3%d0%b0%d0%b1%d1%80%d0%be%d0%b2%d0%be-%d0%be/", "text": "Районният съд в Габрово постанови постоянен арест за тримата извършители на побоя над продавача Венцислав Иванов. Задържаните роми-Петко Асенов, Йордан Асенов и Никола Монев заявиха, че съжаляват за случилото се. Те имат право да обжалват решението пред Окръжния съд в Габрово. „Никога няма да се повтори“, казаха в съдебната зала окованите с белезници. Назначените им служебни адвокати пледираха за по-леки мярки, защото ставало дума за битова свада. По време на заседанието стана ясно, че адвокати са получавали заплахи да не защитават трите лица. При гледането на мерките за неотклонение стана ясно, че двамата братя Петко и Йордан работят в Общинско предприятие „Благоустрояване” и се занимават със сметосъбиране. Пред магистратите Петко апелира да не бъде оставян в ареста, защото се грижи за 5-годишен син.  „За детето ми в момента се грижи жената, с която живея на семейни начала, но тя не му е майка“, каза Петко Асенов. Той и адвокатът му поддържаха тезата, че не е нанасял удари, а се е опитвал да разтърве биещите се. Йордан също изтъкна, че болните му родители разчитат на него и затова моли съдът да отреди по-лека мярка за неотклонение. Никола Монев пък се оправда със здравословни проблеми, свързани с костите.  Защитниците на тримата пледираха пред съда, че обвиняемите са роми, а медии и политически кръгове подклаждат натиска за тяхното задържане. „Ако записът от камерите не е пуснат, днес нямаше да сме в тази зала“, каза един от адвокатите.  Според друг защитник пък ситуацията допълнително се нагнетява от коментари и публикации Фейсбук и улицата, което не вещае нормално протичане на процеса. „Три момчета се сбили, хора се събират, обикалят улици, трошат на местата с ромско население. Един вицепремиер дава интервюта в Габрово, друг в София свиква Съвет по сигурността, заради ситуацията“, заяви в защитното си слово един от адвокатите на задържаните. „Аз съм благодарен на всички протестиращи, затова, че застанаха зад мен и зад всичко, което се случва в момента. Мисля, че това, което ме сполетя, е една капка в морето, защото всичко е нагнетявано с години.Всеки един от нас е ставал жертва на подобни изпълнения, дори да не са физически или пък са се случвали на негови близки и познати. Може би трябваше да стане нещо подобно и най- вече да се види на охранителната камера, на видео, за да ескалира чак толкова ситуацията и хората да излязат на улицата“, коментира след съдебното заседание пребитият от тримата роми Венцислав Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Тримата задържани за побоя в Габрово остават в ареста\t"}
{"url": "https://trud.bg/%d1%80%d0%b0%d0%bd%d0%b4-%d0%bf%d0%be%d0%b4%d0%b3%d0%be%d1%82%d0%be%d0%b2%d0%ba%d0%b0%d1%82%d0%b0-%d0%bd%d0%b0-%d0%bf%d0%b8%d0%bb%d0%be%d1%82%d0%b8-%d0%b7%d0%b0-f-16-%d1%81%d1%82%d1%80%d1%83%d0%b2/", "text": "Стойността на подготовката на пилоти за изтребителите F-16 е изключително висока и достига 5,6 милиона долара,  . РАНД наското публикува интересен доклад, авторите на който са проучили цената на обучение на пилотите за полети на различни самолети на американските ВВС, съобщава БГНЕС. В основата на методологията са взети няколко критерия, такива като експлоатационните и спомагателните разходи, постоянните и променливите разходи, а също така цената на един летателен час в рамките на цялата програма за обучение на пилоти. Получените приблизителни суми за всички анализирани програми за подготовка са се оказали много високи. Цената на подготовката на пилот с базова квалификация за изтребител F-16 достига 5,6 милиона долара, за изтребител F-35A — 10,17 милиона долара, а за изтребител F-22 — 10,9 милиона долара. Прекалено висока е и цената на подготовката на пилоти за щурмови самолети и бомбардировачи. Ако цената на обучението на пилот за щурмови А-10 достига около 5,96 милиона долара, то общите разходи за подготовката на пилот на тежък труднозабележим стратегически бомбардировач В-2 „Спирит“, който струва 2,1 милиарда долара, достига около 9,89 милиона долара. Що се отнася до подготовката на пилоти за транспортните самолети на ВВС, тяхната стойност не е чак толкова висока – подготовката на един пилот за военнотранспортните самолети C-130J достига 2,47 милиона долара, а на пилоти за С-17 – около 1,1 милиона долара. Анализът на цената е бил проведен на фона на тревогата във ВВС на САЩ заради недостига на пилоти. Ведомството използва специални програми (Aviation Bonus и Aviational Incentive Pay), предвиждащи допълнителни плащания и стимулиращи надбавки за военните летци и позволяващи да се повлияе на ситуацията за сметка на удължаване на договорите и запазването на числения летателен състав. Били са повдигнати въпросите дали са достатъчно високи заплатите с оглед на зачестилото прехвърляне на военни пилоти в гражданската авиация. Освен това, в съответствие с инструкцията на Пентагона 7730.67 тези програми са станали дискриминационни, което означава, че за тези две плащания ВВС ежегодно трябва да обосновават своите бюджети. Специалистите от РАНД са достигнали до извода, че за запазването на броя на летците ще бъде по-евтино да се увеличи размерът на стимулиращите плащания и надбавки, а не да се разширява системата за подготовка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " РАНД: Подготовката на пилоти за F-16 струва 5,6 млн. долара"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%be%d1%81%d1%82%d0%b0%d0%b2%d0%b8-%d0%bf%d0%be%d0%bb/", "text": "Софийският апелативен съд остави в ареста сина на бившия щангист Гълъбин Боевски – Пол. Той   миналата седмица, след като в кола, управлявана от него, бяха открити наркотици, съобщава  . Според прокуратурата дрогата не е била за лична употреба, а за разпространение В залата дойде ѝ сестра му Сара, но и тя запази мълчание АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Софийският апелативен съд остави Пол Боевски в ареста"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f-%d0%b2%d0%bb%d0%b5%d0%b7%d0%b5-%d0%b2-%d1%82%d0%b5%d0%bb%d0%ba-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%be%d0%b2/", "text": "Полиция влезе по обяд във Втори състав та ТЕЛК-Благоевград, проверяват се пет експертни решения, издадени през миналата 2018 г., които в момента се обжалват в НЕЛК-София, съобщава БГНЕС. При проверката на служители от сектор „Икономическа полиция” към Първо РУП Благоевград са иззети документи. „Нито Национална експертна лекарска комисия, нито Министерството на здравеопазването ни обръщат внимание, работата ни се увеличи няколко пъти, но никой не ни обръща внимание, имаме 12 задължения, но никакви права”, каза ръководителят на Втори състав на ТЕЛК д-р Олег Кашукеев. В Благоевград функционират два състава на ТЕЛК. Според д-р Кашукеев „не можеш на никого да се оплачеш, няма кой да те чуе.“ „От сутринта съм приел 12 пациенти, повечето онкоболни, а другата комисия (Първи състав – б.р.) само документи преглеждат, никой не желае да се зарови в дейността на ТЕЛК-овете, защото ще се размирише здраво”, оплака се докторът. Проверяваните от полицията днес пет решения на този състав на ТЕЛК са обжалвани и в момента чакат становище в НЕЛК-София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Полиция влезе в ТЕЛК-Благоевград, проверяват експертни решения"}
{"url": "https://trud.bg/%d0%ba%d0%be%d1%81%d1%82%d0%b0-%d0%b0%d1%83%d1%82-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d1%81%d0%b5%d0%b7%d0%be%d0%bd%d0%b0/", "text": "Нападателят Диего Коста  от „Атлетико“ (Мадрид)  няма да играе повече през сезона, след като е наказан за осем мача. Футболистът на „дюшекчиите“ е санкциониран от Испанската кралска футболна федерация за обиди към рефера на дербито с „Барселона“ Хил Мансано. Двубоят в събота завърши с победа 2:0 на каталунците. В 28-ата минута Коста се нахвърли върху съдията, след като беше отсъдено нарушение в центъра на терена. Според доклада на арбитъра Хил Мансано нападателят на „Атлетико“ е обиждал майка му. За това наказанието на Коста е четири срещи. Още толкова са добавени, защото нападателят на „Атлетико“ хваща ръката на рефера, в опит да го спре да покаже жълт картон на друг играч на „дюшекчиите“. Освен санкцията Диего Коста е глобен и с малко над 6000 евро. От началото на сезона той има  два гола в Ла Лига и един червен картон.", "date": "2019.04.11", "title": " Коста аут до края на сезона"}
{"url": "https://trud.bg/%d0%bc%d0%b5%d1%81%d0%b8-%d1%81%d0%b5-%d1%80%d0%b0%d0%b7%d0%bc%d0%b8%d0%bd%d0%b0-%d1%81%d1%8a%d1%81-%d1%81%d1%87%d1%83%d0%bf%d0%b5%d0%bd-%d0%bd%d0%be%d1%81/", "text": "Лионел Меси, звездата на „Барселона“, няма счупване на носа, сочат първите прегледи направени от лекарския щаб на каталунците на след мача с „Манчестър Юнайтед“ (0:1). Аржентинецът пострада след удар в лицето от страна на Крис Смолинг през първото полувреме на четвъртфинала от Шампионската лига. От носа на играча шурна кръв, която медиците спряха след няколко минути. Първите прогнози са, че нападателят има леко прекъсване на носната преграда, но тази травма няма да го извади от реванша. На техничарят предстоят нови прегледи, а след това най-вероятно Меси ще бъде оставен да почива. Участието му в гостуването на „Уеска“ в Ла Лига през уикенда е под въпрос.  Любопитното е, че именно Смолинг каза дни преди мача с „Барселона“, че знае къде е слабото място на Меси…", "date": "2019.04.11", "title": " Меси се размина със счупен нос"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b5%d0%b9-%d0%bb%d0%b5%d0%be%d0%bd%d0%be%d0%b2-%d1%80%d0%b0%d0%b7%d0%ba%d1%80%d0%b8-%d0%ba%d0%b0%d0%ba%d0%b2%d0%b0-%d0%b5-%d0%bd%d0%b0%d0%b9-%d0%b2%d0%b5%d1%80%d0%be/", "text": "51 години след катастрофата с изтребителя МиГ-15, в която загина първият космонавт в света Юрий Гагарин и в навечерието на 12 април, когато е годишнината от излитането му в Космоса, се появиха нови подробности за трагичната му гибел. Те бяха разкрити от колегата на Гагарин в първия отряд космонавти Алексей Леонов, който на 18 март 1965 г. стана първият човек, излязъл в открития космос. Леонов поттвърди пред тв „Звезда“ версията си, че към изтребителя МиГ-15, в който са били Юрий Гагарин и инструкторът полковник Владимир Серьогин, на форсиран полет се е приближил друг боен самолет Су-15. Летецът на Су-15 е прелетял на разстояние 10-15 метра със скоростта на звука от изтребителя МиГ-15. В крайна сметка самолетът на Гагарин се преобърнал от мощния въздушен поток. Но комисията, разследваща гибелта на пилотите, стига до извода, че катастрофата е станала заради сближаването на МиГ-15 до метеобалон и рязкото му отклоняване, след което изпада в свредел и се разбива. 84-годишният Леонов обаче поддържа своята версия: „Видях разсекретен документ, който потвърждава (тази теза). Комисията е скрила истината, за да защити оцелелия пилот, твърди той, но отказва да разкрие самоличността му, като добавя само, че става дума за „достатъчно известен“ човек, който днес е „стар и болен“. „Вече не е тайна – става дума за небрежност и нарушаване на правилата на авиацията“, обобщава Леонов. Но тъй като 29 тома с резултатите от разследването на катастрофата остават засекретени и това твърдение остава само хипотеза. Бившият офицер от ФСБ, който е служил през ония години в Център за подготовка на космонавти, полковник Николай Рибкин има свое мнение за причините за трагедията на 27 март 1968 г., което е споделил в книгата си „Записки на космическия контраразузнавач“. „Най-разпространената версия: МиГ-15 е изпаднал в критична ситуация (врязал се е в сонда, птица, отклонил се е от прелетял наблизо самолет) и се е сринал в свредел. Но летците са излезли от него и почти са извели изтребителя от пикирането. За това свидетелстват всичко: положението на задкрилките, работните пози на Гагарин и Серьогин, дори отсъствието в кръвта им на голямо количество адреналин. Това е доказателство, че те дори не са успели да се уплашат и са били уверени, че ще спасят машината и себе си. Но не им достига височина. Гагарин и Серьогин са били уверени, че под долния слой облаци има достатъчен запас от височина, но се оказва, че просто го няма“, обяснява Рибаков. Според него основната вина за това трагично заблуждение на екипажа на МиГ-15, трябва да се търси в екипа, който е ръководел полетите във фаталния ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Алексей Леонов разкри каква е най-вероятната причина за смъртта на космонавта Юрий Гагарин"}
{"url": "https://trud.bg/%d1%81%d0%b8%d0%bd%d0%b4%d1%80%d0%be%d0%bc-%d0%bf%d1%83%d0%bb%d0%b5%d0%b2-%d0%bd%d0%b0%d1%85%d0%bb%d1%83-%d0%b2-%d0%ba%d0%be%d0%bb%d0%be%d0%b5%d0%b7%d0%b4%d0%b5%d0%bd%d0%b5%d1%82/", "text": "Неизвестният белгийски колоездач Стайн Стеелс последва примера на Кубрат Пулев и целуна репортерка, която му взимаше интервю. „Инцидентът“ се разигра не без участието и на 34-годишната Линда Меркпоел, която побърза да обясни, че целувката е станала случайно. „Синдром Пулев“, гръмнаха световните медии. А Еди Хърн, мениджър на световния шампион в тежка категория Антъни Джошуа, смята, че Кобрата все пак може да има проблеми с правосъдието в САЩ. „Дано има добри адвокати“, заяви британецът, който се надява да организира мач на Джошуа с Пулев.", "date": "2019.04.11", "title": " „Синдром Пулев“ нахлу в колоезденето"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb-%d0%bd%d0%b0-%d1%86%d1%81%d0%ba%d0%b0-%e2%84%961-%d0%bf%d1%80%d0%b5%d0%b7-%d0%bc%d0%b0%d1%80%d1%82/", "text": "Али Соу, централният нападател на ЦСКА, спечели приза за Футболист №1 на месец март според InStat Index. Класацията бе учредена през настоящия сезон от Асоциацията на българските футболисти, в сътрудничество с ИНСТАТ – една от най-големите компании за футболни анализи и статистика. За победител се обявява играчът с най-висок показател в Първа професионална лига за съответния месец. Този индекс се определя чрез формула на основа действията на футболиста – голове, асистенции, точност на подавания, успешни единоборства и други показатели.  Класацията за март бе изключително оспорвана, като Али Соу победи само с 3 точки разлика. 24-годишният гамбиец заслужи приза Футболист №1 с InStat Index 337. Втори остана халфът на „Лудогорец“ Марселиньо (334). Призовата тройка допълва капитанът на „Локомотив“ (Пловдив) Димитър Илиев (308).  Соу печели класацията за първи път, а дебют в тройката записа и капитанът на пловдивския тим.  Останалите носители на приза „Футболист на месеца“ са Кирил Десподов (август), Марселиньо (септември), Станислав Костов (октомври), Сисиньо (ноември) и Тодор Неделев (декември и февруари). Снимка СПОРТАЛ", "date": "2019.04.11", "title": " Нападател на ЦСКА №1 през март"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d0%bd%d0%b5%d1%82%d0%b0%d0%bd%d1%8f%d1%85%d1%83-%d1%87%d1%80%d0%b5%d0%b7-%d0%b8%d0%bd%d1%82%d0%b5%d1%80%d0%ba%d0%be%d0%bd%d0%b5%d0%ba/", "text": "Министър-председателят Бойко Борисов проведе телефонен разговор с премиера на Държавата Израел Бенямин Нетаняху. Двамата обсъдиха развитието на сътрудничеството между двете страни, което в последните години е изключително активно. Това съобщиха от правителствената информационна служба. Премиерът Борисов поздрави израелския си колега за изборната победа и подчерта, че изграденото доверие и доброто партньорство между България и Държавата Израел ще продължат да се развиват. Борисов го покани на посещение в България, а Бенямин Нетаняху посочи, че състави ли кабинет ще се отзове на поканата на министър-председателя. Борисов и Нетаняху обсъдиха и проекта за Източно-средиземноморския газопровод „Ийст Мед“, който ще доставя газ от Държавата Израел за Европа и ще преминава през Кипър, Гърция и Италия. Министър-председателят Бойко Борисов подчерта, че основен приоритет за България е гарантиране сигурността на енергийните доставки за страната и диверсификацията на източниците. Той посочи, че чрез интерконектора Гърция-България, страната ни може да получава доставки от „Ийст Мед“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Борисов към Нетаняху: Чрез интерконектора Гърция-България страната ни може да получава доставки от средиземноморския газопровод „Ийст Мед“"}
{"url": "https://trud.bg/%d1%80%d0%b0%d0%b7%d0%bf%d0%b0%d0%b4%d1%8a%d1%82-%d0%bd%d0%b0-%d0%bd%d0%be%d1%80%d0%b2%d0%b5%d0%b6%d0%ba%d0%b0%d1%82%d0%b0-%d0%ba%d1%80%d0%b5%d0%bf%d0%be%d1%81%d1%82/", "text": "Норвежката крепост, в която „Манчестър Юнайтед“ се превърна под ръководството на Оле Гунар Солскяер, започна постепенно да се разпада. Две седмици, след като младият, но талантлив мениджър подписа дългосрочен договор с клуба, няма и помен от блестящата серия, в която се намираха „червените дяволи“ след смяната на Жозе Моуриньо в средата на декември. Английският колос допусна втора поредна домакинска загуба в Шампионската лига – 0:1 от „Барселона“. В интерес на истината, откакто „Юнайтед“ отстрани сензационно ПСЖ насред Париж след успеха с 3:1, отборът падна в четири от петте мача във всички турнири. Тимът победи единствено „Уотфорд“ (2:1) у дома, но играта далеч не бе впечатляваща. След това дойде и отпадането от „Уулвърхямптън“ (1:2) за ФА Къп. А слабата серия отново постави под въпрос мястото на тима в топ 4 на Висшата лига. Така блясъкът на норвежеца постепенно започна да избледнява, а клубът се върна в суровата действителност и с голям шанс да остане без трофей в края на кампанията.  В сряда вечер „Юнайтед“ така и не успя да отправи точен удар в очертанията на вратата на каталунците. Най-чистото положение се откри пред Диого Далот, чийто изстрел с глава бе на път да излезе в тъч. Единственият гол пък бе дело на… Люк Шоу. Бранителят неволно насочи топката в собствената си врата след впечатляваща многоходова атака на гостите. Последното докосване преди английския национал да се намеси пък бе на Луис Суарес. Голът можеше да бъде неправилно отменен, ако не бе намесата на системата ВАР. А с попадението на Шоу „Манчестър Юнайтед“ еднолично оглави негативната класация – нито един друг отбор няма повече автоголове в историята на турнира на богатите. За Суарес, който продължава да чака първи гол като гост в надпреварата от 3 години насам, пък остана утехата, тъй като той е петият уругваец с минимум 50 мача в Шампионската лига. Пред него са единствено Диего Годин и Единсон Кавани с по 59, Макси Перейра и Паоло Монтеро – 57.  Успоредно с незадоволителните резултати, в Англия разкриха любопитна тайна от кухнята на „Олд Трафорд“ – срив в отношенията между мениджъра и голямата звезда Пол Погба. Според френското издание „Ле Паризиен“, двамата вече не се разбират така добре, както бе в началото. Това е и причината световният шампион с Франция да мисли все повече за изходящ трансфер в посока „Реал“ (Мадрид).  И докато феновете на „Манчестър“ се мъчат да си спомнят кога беше последният успех на любимците им в елиминационната фаза на Шампионската лига (б.а. 2014 година срещу „Шахтьор“), в Испания направиха дисекция на победното попадение на „Барса“. Зад успешната атака на каталунците стоят 47 точни подавания, преминали през абсолютно всеки един играч на терена в рамките на 194 секунди.  „Играхме срещу страхотен отбор – призна след срещата Солскяер. – Дуелът не е от леките, но ще отидем на реванша с ясното знание, че можем да вкараме гол там.“  Реваншът е идният вторник на „Камп Ноу“.", "date": "2019.04.11", "title": " Разпадът на норвежката крепост"}
{"url": "https://trud.bg/%d0%bf%d0%b0%d0%bc%d0%b5%d0%bb%d0%b0-%d0%b0%d0%bd%d0%b4%d0%b5%d1%80%d1%81%d1%8a%d0%bd-%d0%b8%d0%b7%d0%b1%d1%83%d1%85%d0%bd%d0%b0-%d0%b2-%d0%b8%d0%bd%d1%82%d0%b5%d1%80%d0%bd%d0%b5%d1%82-%d1%81%d0%bb/", "text": "Канадската актриса Памела Андерсън нападна САЩ, Великобритания и Еквадор  . Андерсън и създателят на „Уики Лийкс“ са много близки приятели, а звездата от „Спасители на плажа“ беше една от малкото, които посещаваха Асандж в еквадорското посолство, където той живееше през последните 7 години. Канадката често посещаваше австралиеца, което породи слухове, че двамата имат интимна връзка. В поредица от туитове актрисата изрази възмущението си. Тя обвини Еквадор, че са предали създателя на „Уики Лийкс“, защото то ги е „разобличил“. Андерсън нарича САЩ „кучка“ и пише, че президентът Доналд Тръмп е страхливец. Андерсън напада и Великобритания, като пише, че с ареста на Асандж се опитват да отклонят вниманието от Брекзит.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Памела Андерсън избухна в интернет след ареста на Джулиан Асандж"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%82%d1%80%d0%b5%d0%bd%d0%b8%d1%80%d0%b0-%d1%81-%d0%b4%d0%b6%d0%be%d0%ba%d0%be%d0%b2%d0%b8%d1%87/", "text": "Да живееш в Монако има своите предимства за професионалните тенисисти. Григор Димитров може да си позволи спаринг по съседски с най-добрия в света – Новак Джокович. Българският тенисист пусна снимка от съвместната тренировка със сърбина в навечерието на „Мастърс“-а в Княжеството.  Младата ни надежда Адриан Андреев пък надигра с 6:4, 6:1 Ян Магнус Джонсън (САЩ) в първия кръг на турнира в Сънрайз, Флорида. Младокът се класира и за четвъртфиналите на двойки, след като заедно с Кенън Кингсли (САЩ) победиха с 5:7, 6:4, 11:9 Рикардо Родригес (Венецуела) и Володимир Ужиловски (Украйна).", "date": "2019.04.11", "title": " Григор тренира с Джокович"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%b8-%d0%bb%d1%83%d0%b1%d0%b5-%d0%bd%d0%b0-%d1%84%d0%b8%d0%bd%d0%b0%d0%bb-%d0%b2-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba-2/", "text": "Цветан Соколов ще играе на финала на най-силния европейски клубен турнир по волейбол – Шампионската лига. Българският диагонал и тимът му „Кучине Лубе“ (Чивитанова) спечелиха и втория мач от полуфинала с полския СКРА (Белхатув) – 3:0 (15, 20, 25). Соколов заби 10 точки, а най-резултатен за успеха бе Османи Хуанторена с 12 т. За поляците Мариуш Влазли пък се отчете с 11 т. Така италианският тим остана единственият без загуба в Шампионската лига. Битката за титлата пък ще е повторение на миналогодишната, тъй като съперник на „Лубе“ е руският „Зенит“ (Казан). Европейският клубен шампион победи с 3:1 (-22, 23, 23, 24) „Сър Колуси Сикома“ (Перуджа) и предотврати италианския финал в надпреварата. Максим Михайлов отбеляза 17 т. за победителите, а Ървин Нгапет добави 14.  „Отиваме на финала, защото имаме истински отбор – обяви треньорът на „Зенит“ Владимир Алекно. – Играчите ни не се страхуват да се хвърлят зад рекламните пана, за да спасят топката.“  Финалът е на 18 май в Берлин, а „Лубе“ ще търси реванш за миналогодишната загуба. Соколов пък има шанс да спечели първа титла като основен играч. Той има две с „Тренто“ от 2010-а и 2011-а, но тогава беше резерва в тима на Радостин Стойчев и Матей Казийски.", "date": "2019.04.11", "title": " Соколов и „Лубе“ на финал в Шампионската лига"}
{"url": "https://trud.bg/%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8%d0%be%d0%bd%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%be%d1%82%d0%ba%d0%b0%d0%b7%d0%b0-%d0%b4%d0%b0/", "text": "Антикорупционната комисия в парламента отказа да гласува предсрочното отстраняване на шефа на КПКОНПИ Пламен Георгиев и неговия заместник Антон Славчев по искане на БСП. Корнелия Нинова и депутати от левицата внесоха миналата седмица две проекторешения с искане за прекратяване на мандата на председателя и заместник-председателя на антикорупционния орган заради „Апартаментгейт“. Единодушно депутатите от парламентарната комисия за борба с корупцията, конфликта на интереси и парламентарна етика решиха, че към подобно обсъждане и гласуване на предложението на БСП може да се пристъпи едва след като приключи проверката на прокуратурата. За целта комисията ще изиска от главния прокурор резултатите от назначената от него проверка по изнесените факти около имотното състояние и терасите на Георгиев и Славчев. Всичките 7 народни представители на днешното заседание от ГЕРБ, ОП, ДПС и ВОЛЯ гласуваха за изчакването на прокурорската проверка и нейния финал с изключение на двамата представители на БСП, които отсъстваха. По време на дебатите председателят на парламентарната Антикорупция Борис Ячев се аргументира за отлагането на гласуването с разпоредбата в закона. Той цитира текста в закона, според който може да се приложи импийчмънт към шефовете на КПКОНПИ и заключи, че изискванията не са налице. „Правоотношението се прекратява предсрочно при тежко нарушение или системно неизпълнение на служебните отношения“, цитира закона Ячев и посочи, че в него липсва дефиниция какво е „тежко нарушение“. Освен това все още не се знае дали такова е извършена поради неприключилата проверка. Зам.-шефът на комисията Спас Гърневски даже стигна и по-далеч – предложи да не се гледат от комисията занапред проекторешения на вносители, които отсъстват, но идеята му не бе одобрена от останалите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Антикорупционната комисия отказа да гласува отстраняване на шефа на КПКОНПИ"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%ba%d1%83%d0%bf%d0%b8%d1%85-%d0%b7%d0%b5%d0%bc%d1%8f-%d0%bd%d0%b0-%d1%86%d0%b5%d0%bd%d0%b0-%d0%bf%d0%be/", "text": "„През 2008 г. купих от Община Бургас земя на цена, по-висока от пазарната – 800 евро на кв. м, за да не бъда упрекван, че съм използвал някакво влияние”. Това заяви лидерът на НФСБ Валери Симеонов в ефира на   в коментар на възложената от прокуратурата проверка на сделки, извършени от управлявана от него фирма. Симеонов поясни, че въпросната сделка е „най-губещата сделка в цялата история на компанията „СКАТ” ООД”. „Направихме я, защото тогава телевизията ни се разширяваше и се задъхваше от липса на място. Затова поискахме от общината да закупим земята около нашата сграда. Използвахме правото си на съсобственици, за да придобием прилежащата част от парцела. Лично аз настоях пред кмета и заместника му цената му да бъде над пазарната – 800 евро за кв.м. На година се извършват по над 1000 такива сделки. Общинската администрация подготвя документацията за тях”, обясни Симеонов. И допълни, че той и съпартийците му излезли от залата за заседания на Общинския съвет в Бургас, когато въпросната сделка трябвало да бъде гласувана. По това време Симеонов е председател на Общинския съвет. Той увери, че към днешна дата не продава апартаменти от сградата, построена на терена. Той бил предоставена на фирма строител, която търгувала с жилищата. Симеонов каза още, че в един момент е предложил на кмета да върне парцела на общината, а тя да му върне парите – 1 млн. лв. Местната власт обаче отказала. „Чакам прокуратурата да приключи работа, надявам се – скоро, за да осъдя клеветника едно хубаво”, заяви Симеонов. Той категорично отрече и твърденията, че в комплекса „Панорама” в Златоград, собственост на „СКАТ” ООД има незаконни ресторант и басейн. Той коментира и поредния сигнал за имоти на действащ министър, който разпространи в четвъртък. Без да посочва име, бившият вицепремиер каза, че човек от кабинета има три големи апартамента в София, но реално живее в имот, който не е декларирал. „Не казвам имена, за да стигнат медиите сами до тях”, каза Симеонов. По-рано през деня той показа снимки на имота, за който говори. Малко след това министърът на туризма Николина Ангелкова обясни, че фотосите са от къща на нейния съпруг, закупена през 2006 г. „Ясно съм декларирала моите имоти, къща нямам никъде, нито в София, нито на територията на България, нито извън България“, категорична бе Ангелкова. „Нямам лична вражда с Ангелкова. Дори ме дразни цялата тази кампания, лекотата, с която се приемат оставки. Смятам, че ако се каже „А”, след това трябва да се каже цялата азбука. Оставките са принудителни. Когато правиш това нещо с цел да останеш чист, кристален и недосегаем, не намираш границата, преди която да спреш. И, когато тя се подмине, обществото започва да си поставя въпроса: „Толкова некадърници, толкова крадци в тая партия, докога тя ще управлява и докога този човек, който е председател на партията, няма да си подава оставката?”. Но не съм казал, че трябва да си подаде оставката. Напоследък много внимателен съм станал”, коментира още Симеонов. И заяви, че Борисов жертва „кадърни хора“ и „изградени професионалисти“ и от това губят Народното събрание и Министерския съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Валери Симеонов: Купих земя на цена, по-висока от пазарната, за да не бъда упрекван, че съм използвал влияние"}
{"url": "https://trud.bg/%d0%ba%d1%80%d1%83%d0%bc-%d0%b7%d0%b0%d1%80%d0%ba%d0%be%d0%b2-%d0%bf%d1%80%d0%b5%d0%b4%d0%b8-%d0%b4%d0%b0-%d0%b2%d0%bb%d1%8f%d0%b7%d0%b0-%d0%b2-%d0%bf%d0%be%d0%bb%d0%b8%d1%82%d0%b8%d0%ba%d0%b0%d1%82/", "text": "Апартамента съм придобил през 2015 г., година преди да вляза в политиката с избора си за член на Изпълнителното бюро на БСП. В този апартамент живея със семейството си. Друг нямам. Това написа зам.-председателят на ПГ на БСП Крум Зарков във „Фейсбук“ след като стана ясно, че прокуратурата е възложила на  „Вярвам, че когато те питат трябва просто да отговориш. Още повече, когато няма какво да криеш“, заявява той. „Апартаментът е закупен за 155 000 евро, а е намерен през обява в интернет. В нотариалния акт е записана точно сумата, за която съм се споразумял с предишния собственик. Нито стотинка повече или по-малко“, обяснява депутатът от левицата и допълва, че цената излиза малко повече от 1100 евро на квадрат, каквито са пазарните цени към онзи момент и съответстват на доста окаяното състояние на сградата. „Парите са всичките мои и на съпругата ми спестявания, плюс спестяванията на нейните и моите родители. Освен тях взехме ипотечен кредит на стойност 65 000 евро. Ще изплащаме този кредит още 20 години, тъй че апартаментът ще е напълно наш към 2039 г.“, обявява Крум Зарков. „Имам и една кола. Купена също преди 2016 г. На 8-9 години е вече“, коментира той. „Нямам сметки за деклариране, защото по закон на деклариране подлежат само тези над 10 000 лв. Всичките си сметки да сметна заедно, не мога да ги докарам до толкова“, пояснява депутатът. „Нямам проблем да се вдигне банковата ми тайна, тъй като по нея има само движение на заплати. Доходи, извън трудовите, практически не съм имал. Това са моите отговори“, пише още той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Крум Зарков: Преди да вляза в политиката съм придобил апартамента си, ще го изплащам до 2039 г."}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-mag-%d0%bf%d0%be%d0%b4%d0%b0%d0%b4%d0%b5-%d0%be%d1%84%d0%b5%d1%80%d1%82%d0%b0-%d0%b7%d0%b0-%d0%bb%d0%b5%d1%82%d0%b8%d1%89%d0%b5/", "text": "Най-голямата летищна група Manchester Airports Group (MAG) подаде оферта в тръжната процедура за отдаване на концесия на летище София за следващите 35 години, съобщиха от компанията. Тя ще участва в консорциум  с китайския строителен гигант BCEG. Както обещахме миналата година, MAG подаде официалната си оферта в тръжната процедура по отдаване на концесия на летище София. Това е вълнуващ момент за нас, защото наистина вярваме, че летище София има огромен потенциал да осигури по-голяма свързаност на София. Това на свой ред ще стимулира допълнителен икономически растеж и увеличаване на туризма за цяла България, коментира Андрю Харисън, изпълнителен директор по летищни услуги на MAG. Според него тази концесионна процедура ще бъде от огромна полза за България като цяло и заяви увереност, че заедно с BCEG са подготвили изключителна оферта. Предложението на англо-китайския консорциум към българското правителство съдържа сериозни планове за развитие и реконструкция на съществуващите терминали на летището, както и дизайни за напълно нов Терминал 3, който в завършен вид ще превърне софийското летище в напълно отговарящо за водеща европейска столица.", "date": "2019.04.11", "title": " Британската MAG подаде оферта за летище София\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b4%d0%be%d0%b3%d0%be%d0%b2%d0%be%d1%80%d0%b8-%d1%81-%d0%b5%d0%bc%d0%b8%d1%80%d0%b0-%d0%bd%d0%b0/", "text": "Съвместни иновативни проекти между България и Катар в областта на високите технологии обсъдиха в Доха президентът Румен Радев и емирът Шейх Тамим бин Хамад Ал-Тани, по чиято покана българският държавен глава е на официално посещение в арабската държава. Двамата имаха среща „на четири очи“ и ръководиха пленарните разговори между двете делегации. В Доха Румен Радев беше посрещнат с официална церемония от емира. Това е втората среща между двамата в рамките на година, след като Шейх Тамим бин Хамад Ал-Тани беше на държавно посещение в София през 2018 г. Емирът на Катар е поел ангажимент за финансова подкрепа при  изграждането и оборудването на обучителен център за български деца в София, съобщи президентът Румен Радев пред журналисти в Доха след срещите. „Това е една инициатива, по която вече повече от година президентската институция работи и която аз приемам като мой личен дълг да се случи в България. Всичко трябва да бъде изключително прозрачно и да бъде доказано като разход и като ефективност“, заяви държавният глава. Той подчерта огромния обществен ефект на проекта, сред целите на който е безплатното обучение на деца в перспективни дисциплини в областта на иновациите и информационните технологии. „Ние сме отговорни днес за бъдещето на нашите деца, така че те да не бъдат отново евтините работници в своята страна, да не бъдат „сивото вещество“, което изтича навън“, каза президентът и допълни, че с такъв обучителен център България има потенциал да задържи в родината им способните млади българи и дори да привлича специалисти от чужбина. По думите на Румен Радев, подобни проекти успешно функционират в Армения и Франция, а в България може да бъдат надградени. „Друг елемент, който ние, българите, можем и трябва да внесем в такъв център, е той да стане и дом на нашите олимпийци“, заяви Румен Радев. Президентът подчерта, че по този начин ще бъде подкрепен потенциалът на младите ни таланти, благодарение на които страната ни заема челните места в световните олимпиади по природни науки като математика, физика, химия, както и лингвистика и информационни технологии. В този център може да се създадат условия за установяването на новостартиращи фирми в областта на високите технологии и така центърът да се издържа и да бъде автономен, посочи Радев. „Високотехнологичните проекти с висока добавена стойност не изискват значителни инвестиции като транспортната инфраструктура, но са насочени към бъдещето и могат да зададат нова дългосрочна рамка на двустранното сътрудничество с Катар“, заяви още държавният глава по време на разговора. Президентът заяви, че на срещата е получил и подкрепата на емира на Катар за създаването на технологичен парк за биотехнологии, който да се реализира в Пловдивския университет и да разгърне научната инфраструктура на висшето училище. „Проектът, който от университета изготвиха, е на световно ниво“, отбеляза Радев. Инициативата за био-технологичен парк в Пловдив предвижда развитието на високи технологии в областта на медицината, фармацията, козметиката, преработката на храни,  както и за развитие на устойчиво земеделие в области с екстремен климат, от което може да спечели и Катар. Президентът Румен Радев и Шейх Тамим бин Хамад Ал-Тани обсъдиха и възможностите за участие на Катар в реализацията на инфраструктурни проекти в България. „Предвид повишения транспортен поток през България отново има интерес за съживяване на катарски инвестиции в коридорите „Север-Юг“, магистралата Русе-Свиленград, тунелът под Шипка“, заяви държавният глава. Той изрази очакването си в кратки срокове катарската страна да потърси българското правителство за тези проекти. Емирът на Държавата Катар пък е поканил български фирми да участват в реализацията на инфраструктурни проекти, свързани със Световното първенство по футбол, което ще се проведе в Катар през 2022 година. България предлага подходящи условия за иновативни компании, заяви Румен Радев по-рано през деня на Катарско-български бизнес форум, който се състоя в Доха. Президентът подчерта, че редица фирми от Западна Европа са разположили центровете си за научни изследвания в България. Страната ни е експортно ориентирана към ЕС и нашият износ нараства всяка година, заяви пред участниците във форума Румен Радев. В Доха българският държавен глава разговаря с министър-председателя и министър на вътрешните работи на Държавата Катар шейх Абдулла бин Насер бин Халифа Ал Тани. Румен Радев и съпругата му Десислава Радева посетиха и фондация „Катар“ за образование, наука и обществено развитие. В Доха държавният глава посети и централата на организацията Форум на страните-износителки на газ.", "date": "2019.04.11", "title": " Президентът Радев договори с емира на Катар финансиране на иновативен учебен център за деца в София"}
{"url": "https://trud.bg/%d0%bc%d0%b5%d1%81%d0%be-%d0%b8-%d0%bc%d0%bb%d1%8f%d0%ba%d0%be-%d1%81-%d0%b5%d1%82%d0%b8%d0%ba%d0%b5%d1%82-%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d0%bf%d1%80%d0%be%d0%b4/", "text": "До 5000 глоба за нарушителите  Хранителни продукти, произведени само в планинските райони, ще могат да носят специален етикет – „Планински продукт”. Това предвижда нова наредба на земеделското министерство. Той не е задължителен и ще важи както за животински продукти като мляко и яйца, така и за пчелни продукти, ако пчелите са събирали нектар и полен само в планински райони. Когато става въпрос за месо например, животните следва да бъдат отглеждани в планински райони и да прекарат най-малко последните две трети от живота си в тях. За целта съществуват ограничения и за произхода на фуражите, които следва също да бъдат основно от такива територии. За да бъдат удостоверени като производител на планински продукти, стопаните подават безплатно заявление до съответната Областна дирекция по безопасност на храните. Инспекторите извършват документална проверка и такава на място на кандидата. Ако той отговаря на условията, се вписват служебно в публичния регистър на производителите на планински продукти на страницата на министерството на земеделието. Издаването на удостоверението за съответствие е безплатно, уточняват от ведомството на Румен Порожанов.  От етикета могат да се възползват стопани, регистрирани по Наредба 3, както и производители и търговци на храни, чийто обект е регистриран по чл. 12 от Закона за храните. Контролът върху употребата на специалния етикет се извършва от Българската агенция по безопасност на храните (БАБХ). Глобата за нарушение е от 1000 до 5000 лв.", "date": "2019.04.11", "title": " Месо и мляко с етикет „Планински продукт”\t"}
{"url": "https://trud.bg/%d0%bc%d0%be%d0%b4%d0%b5%d1%80%d0%bd%d0%b8-%d0%bc%d0%b0%d1%88%d0%b8%d0%bd%d0%b8-%d1%89%d0%b5-%d0%bf%d0%be%d1%87%d0%b8%d1%81%d1%82%d0%b2%d0%b0%d1%82-%d0%be%d0%b1%d1%89%d0%b5%d1%81%d1%82%d0%b2%d0%b5/", "text": "Община Стара Загора разполага с две нови машини за почистване и миене на площадното пространство, пешеходната част на бул. „Цар Симеон Велики“ и парковете. Те са с прикачен инвентар, имат по 3 четки и възможност за чистене с различни обороти на въртене. Едната е оборудвана и с приставка за миене. Една от новите машини ще се грижи още за чистотата на градския парк „5-ти октомври“ и парк „Александър Стамболийски“ (Алана), а другата – за парк „Митрополит Методий Кусев“ и площада пред стадион „Берое“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Модерни машини ще почистват обществените зони в Стара Загора"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d0%b6%d0%b0%d0%b1%d0%bb%d1%8f%d0%bd%d0%be%d0%b2-%d1%81%d0%bf%d0%b5%d0%ba%d1%83%d0%bb%d0%b0%d1%86%d0%b8%d0%b8%d1%82%d0%b5-%d0%b7%d0%b0-%d0%b8%d0%bc%d0%be%d1%82/", "text": "„През последната седмица множество медии публикуваха репортажи и информация за мой семеен имот, която е тенденциозна и манипулативна, с цел дискредитацията ми и тази на БСП, с оглед предстоящите избори за Европейски парламент“. Това каза народният представител от ПГ на „БСП за България“ Валери Жаблянов пред журналисти. Той добави, че в интерес на истината, която по думите му винаги е първата жертва на предизборната кампания, трябва да изложи някои факти. Жаблянов каза, че имотът – вила,   е построен от него и семейството му, а строежът е започнал през октомври 2011 г. Народният представител коментира, че строежът е върху семеен парцел – 800 кв. м, придобит през 2002 година. „Към 2013 г., годината, в която през месец май съм избран за депутат от 42-то Народно събрание и подавам имотна декларация, вилата е в процес на строеж и няма как да бъде декларирана. След приключване на строежа, имотът е обявен в годишната ми декларация от 2014 г.“, добави той. Жаблянов бе категоричен, че се противопоставя на опитите- чрез спекулативно подбрани и откровено лъжливи информации да бъде въвлечен в скандалите, на които сме свидетели през последната седмица. Той заяви, че основен повод за разразилата се клеветническа кампания са предстоящите избори за Европейски парламент. „Причина за днешното състояние на политическия живот са натрупаните през годините недоверие и неразбиране между управляващи и българските граждани”, коментира още Валери Жаблянов. Той каза още, че спазването на закона е дълг на всеки български гражданин, независимо от неговото служебно положение. „Дълг на народните представители, министрите,  президента и министър- председателя е  със своето поведение и изказвания да вдъхват доверие на българските граждани, да укрепват законовия ред и доверието в институциите“, заяви Жаблянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Валери Жаблянов: Спекулациите за имота ми са опит за дискредитация"}
{"url": "https://trud.bg/%d1%81%d0%b0%d0%b9%d1%8a%d1%88%d0%bc%d0%b0%d0%bd-%d1%89%d0%b5-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0/", "text": "Толгахан Сайъшман и Алмеда Абази, която е бременна на 8 месеца, започнаха да купуват неща за бебето. Наскоро актьорът каза няколко думи по повод трепетното им очакване да станат родители: „  “ На въпроса как си представя бебето, Алмеда Абази отговаря следното: „ “ Aбази казва, че е станало много модерно създаването на Instagram страница за бебета, но те с Толгахан няма да го направят. „ “ Алмеда се намира за красива дори и напълняла. Тя е наддала 13 килограма. Толгахан и Алмеда планират естествено и партньорско раждане. Актьорът иска да я подкрепя и да види първите моменти от живота на сина си. „ „, заявява Толгахан.", "date": "2019.04.11", "title": " Сайъшман ще присъства на раждането на сина си"}
{"url": "https://trud.bg/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b3%d1%83%d0%b1%d0%b8-%d1%81-%d0%bc%d0%bd%d0%be%d0%b3%d0%be-%d0%bd%d0%b0-%d0%b1%d0%b0%d0%bb%d0%be%d1%82%d0%b0%d0%b6%d0%b0/", "text": "Новакът в политиката Володимир Зеленски (41 г.) ще победи на втория тур на президентските избори в Украйна на 21 април, предаде Ройтерс. Агенцията цитира публикувано вчера проучване на Reiting – първото преди балотажа, на който сили ще мерят комикът Зеленски и настоящият държавен глава Петро Порошенко (53 г.). Допитването показва, че за Зеленски ще гласуват 61%, докато Порошенко ще подкрепят 24%. На първия тур на 31 март комикът се класира първи (от общо 39 кандидати) с малко над 30% от подадените гласове, при това победи в 20 от общо 25 региона на Украйна. За Порошенко гласуваха почти 16%.", "date": "2019.04.11", "title": " Порошенко губи с много на балотажа"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-382/", "text": "Циганите биячи оковани след бунта в Габрово Жандармерия спря протестиращи да нападнат ромски къщи. Багери събарят постройки, в които се нанесли мургави преселници от цялата страна.               Диригентът Прокопиев и арията с апартаменти и тераси Как така обективната медия „Капитал“ се хвърля самоотвержено и без видима причина да защитава едни замесени в скандала лица, а за другите безпощадно внушава вина – коментар на „Труд“.           Изборите на Цветанов Ситуацията е изключително важна за самия него – коментар на Михаил Кръстев.             Какви да бъдат евродепутатите – политици или професионалисти Институцията „Европейски парламент“ трябва да бъде рационализирана – съдържателно и конструктивно – анализ на доц. д-р Боряна Гагова.                 Зов за завръщане Силует на Селин Дион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Вижте акцентите в броя на вестник „Труд“ в петък, 12 април 2019"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8%d1%82%d0%b5-%d0%b1%d0%b8%d1%8f%d1%87%d0%b8-%d0%be%d0%ba%d0%be%d0%b2%d0%b0%d0%bd%d0%b8-%d1%81%d0%bb%d0%b5%d0%b4-%d0%b1%d1%83%d0%bd%d1%82%d0%b0-%d0%b2-%d0%b3%d0%b0/", "text": "Багери събарят постройки, в които се нанесли мургави преселници от цялата страна Районният съд в Габрово наложи постоянен арест за тримата цигани, нападнали и пребили продавач в магазин в Габрово. “Съжаляваме, никога няма да се повтори”, заявиха окованите с белезници братята Петко Асенов, Йордан Асенов и племенника им Никола Монев. Съдебното заседание по искането за задържането им под стража се проведе при невиждани в Габрово мерки за сигурност. Десетки жандармеристи и полицаи с микробуси и патрулки бяха обградили Съдебната палата, за да предотвратят опити за нападения и саморазправи. Бунтът в Габрово избухна, след като в социалните мрежи бе разпространен запис как цигани клиенти нападат и бият магазинер. Местни полицаи издириха и задържаха биячите, но в сряда вечерта пред следствения арест се събраха гневни хора, които поискаха да щурмуват сградата, да извадят нападателите от килиите им и да ги накажат. “Не вярваме в правосъдието. Циганите ще се признаят за виновни и ще се споразумеят за условни присъди или пробация, както стана с биячите във Войводиново”, каза пред “Труд” един от участниците в протеста. Според него в Габрово имало цигани от 200 години, но наскоро започнали да пристигат мургави преселници от цяла България и градът изведнъж се напълнил с тях. Друг пък обясни, че протестът е бил срещу насилието и са го използвали “бръснати глави”, които дошли въоръжени с тояги и бухалки и насочвали тълпата към квартали, където има ромски къщи. Затова и били потрошени прозорците и покъщнина на някои от тях. В съда се оказа, че задържаните за побоя цигани не са местни, а са пристигнали от троянското село Калейца, за да търсят работа и са се нанесли в необитаема къща между блокове. Братята Петко и Йордан работят в Общинско предприятие “Благоустрояване” и се занимават със сметосъбиране. Пред магистратите Петко апелира да не бъде оставян в ареста, защото се грижи за 5-годишен син. Той и адвокатът му поддържаха тезата, че не е нанасял удари, а се е опитвал да разтърве биещите се, между които бил и брат му Йордан. Никола Монев пък се оправда със здравословни проблеми, свързани с костите. И тримата са неграмотни и имат крлими досиета. Йордан има условна присъда от 1,3 г. за кражба на кола, като извършва побоя в магазина по време на изпитателния срок. Петко е бил в затвора за кражба, а племеникът Никола Монев е извършил грабеж като непълнолетен. И тримата са неграмотни. Никола е завършил 7 клас, но не може да чете и пише. Йордан има завършен 5 клас, Петко е напълно неграмотен. Защитниците на тримата пледираха пред съда, че обвиняемите са цигани, а медии и политически кръгове подклаждат натиска за тяхното задържане. Ситуацията допълнително се нагнетявала от коментари и публикации във фейсбук. “Три момчета се сбили, хора се събират, обикалят улици, трошат по местата с ромско население. Един вицепремиер дава интервюта в Габрово, друг в София свиква съвещание”, заяви в защитното си слово един от адвокатите. Той й колегите му се оплакаха, че са получили заплахи, задето са се заели да защитават циганите пред съда. Докато течеше заседанието, по заповед на кмета на Габрово Таня Христова бяха мобилизирани багери, които започнаха събаряне на 13 необитаеми и рушащи се изоставени постройки, в които са се самонастанили цигани. “Част от набелязаните сгради са негодни за обитаване, но в тях са живеели хора и и съществува опасност за живота и здравето им”, каза Таня Христова пред “Труд”. “Твърденията, че роми от различни населени места в страната се заселват в общински жилища в областния център са категорично неверни. Габрово е може би градът, който процентно има най-малко присъствие на представители на ромската общност. Тук нямаме гето или махала, в която да има концентрирано заселване на роми. Предприемали сме и ще продължим да предприемаме категорични мерки, които не разграничават който и да е етнос по отношение на принципно прилагане на нормите и законите”, увери Таня Христова.   Събират боклука с полицейска охрана Сметосъбирането в Габрово бе извършено по необичаен начин. Всеки един от боклучкийските камиони e охранявани от патрулка или микробус с полицаи. Това се наложило заради напрежението в сряда вечерта. Тъй като работниците по чистота са предимно роми, имало опасения, че може да бъдат атакувани и се взело решение те да бъдат охранявани.   Нападнатият Венцислав Иванов: Искам мир и да няма омраза Дошъл в Габрово, защото бил спокоен град “Няма как да толерирам нещо, което води до насилие. Благодарен съм на хората, които ни подкрепиха. Посланието ми е, че ние искаме да работим мирно, спокойно и не искаме да се всява етническо напрежение. Мисля, че всички хора са с равни права и трябва да има решения по мирен път”, категоричен е магазинерът Венцислав Иванов, който бе нападнат от тримата биячи. Пред репортер на “Труд” пострадалият сподели, че от година и половина живее в града. Дошъл в града, защото му харесвал и бил спокойно място. “Аз съм благодарен на всички протестиращи, затова, че застанаха зад мен и зад всичко, което се случва в момента. Мисля, че това, което ме сполетя, е една капка в морето, защото всичко е нагнетявано с години. Почти всеки един от нас е ставал жертва на подобни изпълнения. Може би трябваше да стане нещо подобно и най-вече да се види на охранителната камера, на видео, за да излязат хората на улицата”, коментира след съдебното заседание Иванов.   Премиерът Бойко Борисов:  Има ли избори, веднага се издига етническото напрежение “Има ли избори, веднага се издига етническото напрежение и се търсят подобни прояви”. Така премиерът Бойко Борисов коментира сутринта в Брюксел новините за безредиците в Габрово. “Помня предишните избори и това, което направиха с мигрантите в Харманли и кв. “Овча купел”. Това е тема, даваща възможност на много политически формации да се закачат за нея”, посочи Борисов. Той е бил в постоянна връзка с вицепремиера Красимир Каракачанов и вътрешния министър Младен Маринов, а на вицепремиера Томислав Дончев наредил да замине за Габрово, където е бил кмет. “Възложил съм да се направи оценка за работата на началника на полицията там. Надявам се тези виновни лица, независимо от какъв произход са, да си понесат наказанието. Габрово е много хубав град. Има огромна икономика, завод след завод се строи… Това довежда вътрешна миграция на хора, търсещи препитание”, каза още премиерът.   Вицепремиерът Красимир Каракачанов:  Местната власт трябва да си върши работата Няма данни за политическо вмешателство при организирането на протеста в Габрово. Недоволството е възникнало спонтанно заради побоя над продавач в денонощен магазин, каза вицепремиерът Красимир Каракачанов, след като събра ръководството на МВР заради напрежението в Габрово. “Местната власт трябва да започне да си върши работата. Там, където един кмет знае, че има приходящи, които се заселват незаконно или строят жилища незаконно, да сигнализират полицията и да се вземат превантивни мерки. Не да се чака да стане инцидент”, заяви вицепремиерът. “Повече от 20 години тези въпроси се замитаха под чергата, за да не се разсърди някой или да не ни се скарат от Брюксел. Без ясна държавна програма за решаване на този въпрос няма как да постигнем нещо. Не може да се очаква от хора, които не могат да четата и да пишат, да познават законите и да ги спазват”, категоричен бе той.   Вицепремиерът Томислав Дончев:  Не толерирам прояви на насилие от когото и да е  “В Габрово вече има достатъчно полицейски сили и жандармерия, които да се погрижат за реда. Не бива да съдим за ситуацията в обичайните лицемерни категории. Една от причините за избухване на обществено напрежение е начинът, по който се коментират интеграционните политики до момента”. Това заяви в Габрово вицепремиерът Томислав Дончев, който бе кмет на града от 2007 до 2010 година. “Самото усещане, че някой има малко по-особени права, че някой има възможност да не спазва законите, е една от причините да се стигне дотук. Аз не мога да толерирам никакви форми на насилие, независимо от кого се упражняват”, заяви вицепремиерът. Според него на първо място в Габрово трябвало да се върне спокойствието. Дончев поясни, че голяма част от сметосъбирането е в ръцете на циганите и като начало трябва да се осигури нормалното почистване на контейнерите с боклук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Циганите биячи оковани след бунта в Габрово (обзор)\t"}
{"url": "https://trud.bg/%d0%b1%d0%b8%d0%bb%d1%8f%d0%bd%d0%b0-%d0%b4%d1%83%d0%b4%d0%be%d0%b2%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d0%b7%d0%bb%d0%b0%d1%82%d0%be-%d0%bd%d0%b0-%d0%b5%d0%b2%d1%80%d0%be%d0%bf%d0%b5/", "text": "Биляна Дудова спечели третата си европейска титла, побеждавайки с 3:0 точки на финала до 59 кг рускинята Светлана Липатова на първенството по борба в Букурещ, Румъния, съобщава  . Дудова проведе схватката много интелигентно и разумно и не даде никакъв шанс на съперничката си. Така Дудова спечели титлата в още една различна категория. „Усещането е страхотно. Знам колко усилия ми е коствало. Знаех, че трябва да се боря до последно. Зад мен има много хора, които ми помогнаха, така че съм благодарна на всички, които са ми помогнали. Този медал беше изключитгелно трудно извоюван. Имах и контузия, но успях да се превъзмогна и спечелих трета европейска титла. Аз съм от добрите в тези категории. Радвам се, че завърших първенството, без да ми вземат нито една точка. Това значи, че успявам да постигна своите цели“, заяви Дудова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " Биляна Дудова спечели злато на европейското първенство по борба"}
{"url": "https://trud.bg/500-%d0%b4%d0%ba%d0%b0-%d0%b3%d0%be%d1%80%d0%b8-%d0%b7%d0%b0%d1%81%d0%b5%d0%b3%d0%bd%d0%b0%d1%82%d0%b8-%d0%be%d1%82-%d0%bf%d0%be%d0%b6%d0%b0%d1%80%d0%b8-%d0%b2-%d1%81%d0%b5%d0%b2%d0%b5%d1%80%d0%be/", "text": "500 декара от горските територии в състава на Североизточното държавно предприятие са засегнати от пожари от началото на годината. 200 декара смесена гора е горяла през март в ДЛС-Паламара, а 100 декара са били опожарени в ДГС-Шумен. 100 декара гори са засегнати от низов пожар в ДЛС-Балчик, а 50 декара в ДЛС-Шерба. Заради засушаването през последните месеци и неконтролираното палене на сухи треви, опасността от пожари в горските територии нарасна многократно. Всички стопанства от Североизтока разполагат с необходимата техника за гасене, като от тази година с пожарна кола се сдоби и териториалното поделение във Варна. Високопроходими автомобили за справяне с огнената стихия има в ДГС-Шумен, ДГС-Суворово, ДЛС-Черни Лом, ДЛС-Паламара, ДЛС-Балчик, ДЛС-Шерба и ДГС-Добрич. Новите пожарни автомобили побират 300 литра вода, с която може да се гаси пожар в рамките на един час. Гражданите, които станат свидетели на пожар в горските територии или в близост до тях, трябва да подадат сигнал на телефон 112, за да може пожарникарите и горските да се отзоват възможно най-бързо и да не се стигне до опожаряване на големи горски масиви, съобщават от СИДП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.11", "title": " 500 дка гори засегнати от пожари в Североизтока"}
