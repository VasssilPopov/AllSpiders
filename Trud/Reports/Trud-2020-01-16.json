{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%bd%d0%be%d0%b2%d0%b8-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0-%d0%b7%d0%b0-%d0%b4%d0%b8%d0%b0%d0%b1%d0%b5%d1%82-%d0%b8-%d0%b0%d1%81%d1%82%d0%bc/", "text": "ЕМА препоръчва 66 одобрения  Агенцията разрешава 30 иновативни съставки За пръв път одобриха ваксина срещу смъртоносния вирус Ебола Европейската агенция по лекарствата (EMA) препоръчва одобрението на 66 нови лекарства, става ясно от мониторинг на Агенцията за края на 2019 година. Част от тях касаят лечението на астма и диабет тип 1 и тип 2. При тежка астма при пациенти, страдащи 12 и повече години от заболяването, се включва медикаментът Dupixent, който предлага допълнително поддържащо лечение. Три медикамента се включват за гликемичен контрол, като важно разрешение е допускането на Victoza да се включва при лечението на деца и юноши на възраст от 10 и повече години с диабет тип 2. От ЕМА отбелязват, че около половината от новите лекарства – 30, са имали ново активно вещество, което никога досега не е било разрешено в ЕС. Препоръчаните за одобрение медикаменти са приложими успешно за лечението на тумори, в областта на кардиологията, имунологията и др. ЕМА отбелязва в мониторинга си и първата одобрена в историята на медицината ваксина срещу смъртоносния вирус Ебола. Болестта, която той предизвиква, е рядко, но тежко заболяване, при което смъртността варира от 25% до 90%. Най-голямото огнище на зараза до момента е в Западна Африка, където през 2014-2016 г. с повече от 11 000 смъртни случая. Ваксината Ervebo е генетично разработена, а данни от клиничните є изпитвания показват, че предпазва от Ебола след еднократна доза. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tПускат нови лекарства за диабет и астма\t\t\t"}
{"url": "https://trud.bg/%d0%bd%d0%b5-%d0%b8%d0%b7%d0%bb%d0%b8%d0%b7%d0%b0%d1%82-%d1%81%d0%bc%d0%b5%d1%82%d0%ba%d0%b8%d1%82%d0%b5-%d0%bd%d0%b0-%d0%b1%d1%81%d0%bf-%d0%b7%d0%b0-%d0%b2%d0%be%d1%82%d0%b0/", "text": "Кабинетът си осигурява 129 гласа Седмица и нещо преди гласуването в пленарна зала да се случи, партиите в парламента започнаха да се занимават с политическата математика за вота на недоверие срещу кабинета заради излизането на “Атака” от “Малката коалиция”. Към момента изчисленията показват, че правителството на “Борисов” 3 ще премине успешно и през четвъртия вот на недоверие, тъй като вместо шестимата депутати на Волен Сидеров, “за” кабинета ще гласуват 12 избраници на Веселин Марешки от “Воля”. Така правителството ще оцелее с общо 121 гласа, което е санитарният минимум за подкрепа. Проверка на “Труд” установи, че “за” кабинета ще гласуват и 8-те независими депутати. Което осигурява минимум 129 гласа за управляващите. Въпреки тези предварителни изчисления, БСП получи вчера първа подкрепа за инициирания вот на недоверие от ДПС. От Движението обявиха, че ще подкрепят социалистите. “Направи ни впечатление, че колегите от БСП са развили много детайлно в рамките на около 30 страници своите мотиви”, посочи зам.-председателят на ПГ на ДПС Йордан Цонев. Точно Цонев вчера разви математическия модел на гласуване в зала:“Ако Марешки и независимите депутати не подкрепят вота на недоверие, значи има преформулирана коалиция на управление. Вотът ще покаже и още едно нещо – има ли управляващо мнозинство в този парламент”. “Чисто математически след излизането на “Атака” правителството няма мнозинство. Ако има такова мнозинство, то ще се види в зала. Ако няма мнозинство и ако всички, които се заявяват опозиционни гласуват за вота – правителството ще падне”, каза още Йордан Цонев. Вероятно БСП и ДПС ще останат сами с общо 104 гласа, които са недостатъчни за сваляне на правителството.   Предсрочните избори ще са след Великден С числа говори вчера и зам.-председателят на ПГ на БСП Драгомир Стойнев: “Колегите от “Воля” са заявили, че не подкрепят това правителство и е нормално да обсъдим и с тях мотивите на вота на недоверие. Независимите също не би трябвало да подкрепят правителството. Това прави общо 124 народни представители. Това трябва да е новото парламентарно мнозинство”. При вариант, при който екологичният вот на недоверие срещу правителството мине с гласовете на БСП, ДПС, независимите депутати и тези на “Воля” със 124 гласа, то по Конституция президентът трябва да започне консултации за формиране на ново мнозинство в парламента, като връчи проучвателен мандат на най-голямата парламентарно представена партия. Ако консултациите с три партии не успеят и не бъде формират кабинет, то президентът разпуска Народното събрание и обявява дата за предсрочни избори, както и служебно правителство. Последното може да действа до 3 месеца. Грубите изчисления показват, че евентуален предсрочен вот ще трябва да се проведе след православния Великден на 19 април. Най-рано избори може да се обявят на 26 април или в първата половина на месец май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tНе излизат сметките на БСП за вота\t\t\t"}
{"url": "https://trud.bg/%d0%bd%d0%b0%d0%b5%d0%bc%d0%b8%d1%82%d0%b5-%d0%bd%d0%b0-%d0%b6%d0%b8%d0%bb%d0%b8%d1%89%d0%b0-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-%d0%b1%d0%bb%d0%b8%d0%b7%d0%be-40/", "text": "Наемите на жилищата в България нараснаха с близо 40% за период от 12 години – от 2007 г. до третото тримесечие на 2019 г., обявиха от Евростат. В ЕС има само седем държави, в които наемите са нараснали повече, отколкото у нас. А във Финландия и Ирландия ръстът е почти, колкото в България. Най-много са се повишили наемите в Литва – малко над два пъти, Чехия (+78,6%) и Унгария (+67,8%). През септември 2019 г. цените на жилищата у нас са били с 12% по-високи от нивата през 2007 г., сочат данните на Евростат. Оказва се, че апартаментите вече са доста по-скъпи от цените при влизането ни в ЕС и преди световната финансова криза да достигне България. Цените на жилищата и наемите в ЕС следват много различни пътища след финансовата криза от 2008 г., посочват от Евростат. Наемите нарастват през целия период от 2007 г. насам. А при цените на имотите веднага след финансовата криза през 2008 г. имаше първоначален спад. В периода 2009-2014 г. цените на жилищата в ЕС останаха повече или по-малко стабилни. А от 2015 г. има сериозен ръст като цените на жилищата се увеличават с много по-бързи темпове от наемите. От 2007 г. до септември 2019 г. цените на жилищата се увеличават в 22 държави от ЕС и намаление в 6, като най-високият ръст има в Австрия (+85,5%), Люксембург (+80,6%) и Швеция (+ 80,3%). \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tНаемите на жилища нараснаха с близо 40%\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-563/", "text": "Не излизат сметките на БСП за вота Ако всички, заявили се за опозиция, гласуват с БСП и с ДПС – правителството пада, заяви Йордан Цонев.             42-и сме в света за отглеждане на дете Водещите места в класацията са на скандинавски държави.           Кметът на Ботевград използвал властта, за да спаси фирмата си За да няма конфликт на интереси, прехвърлил фирмата на жената, с която живее.             Да приравниш Русия с тероризма е липса на мярка Мишустин има управленски качества и е добре приет от едрия бизнес, но едва ли той ще е човекът, който ще бъде подготвя да смени Путин, казва експертът по международна сигурност Симеон Николов в интервю за „Труд“.             Технократ отличник Силует на новия премиер на Руската федерация Михаил Мишустин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tВижте акцентите в броя на вестник „Труд“ в петък, 17 януари 2020\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0%d1%82-%d1%83%d0%ba%d1%80%d0%b8%d1%82%d0%b0-%d0%b2%d0%b0%d0%bb%d1%83%d1%82%d0%b0/", "text": "Изнасянето за страни извън ЕС на суми над 10 хил. евро в брой, които не са декларирани пред митничарите, ще се наказва с глоба в размер на 20% от парите. Ако парите са укрити, санкцията става 25% от сумата. Това гласят промени във Валутния закон, които бяха приети на първо четене от парламента. Изнасяните пари обаче няма да бъдат конфискувани, а само може да бъдат задържани до изясняване на произхода им. Същите санкции ще важат и при изнасяне на бижута за над 10 хил. евро. Досега при изнасяне на недекларирани пари на стойност над 10 хил. евро, се налагаше глоба между 1000 лв. и 3000 лв., а наред с това парите се конфискуваха. Но според ЕС едновременното налагане на глоба и конфискуването на парите е прекалено тежко наказание. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tНяма да конфискуват укрита валута\t\t\t"}
{"url": "https://trud.bg/%d1%81%d0%b5%d0%bd%d0%b0%d1%82%d1%8a%d1%82-%d0%bd%d0%b0-%d1%81%d0%b0%d1%89-%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0-%d0%b7/", "text": "Сенатът на САЩ откри формално процедурата за импийчмънт на президента Доналд Тръмп. Двете основания за импийчмънта бяха прочетени от трибуната на горната камара на Конгреса, предаде ДПА. Сенатор Чък Грасли, който председателстваше заседанието, покани седемте обвинители от Камарата на представителите (долната камара на Конгреса), водени от конгресмен Адам Шиф, да влязат в залата. След това Адам Шиф прочете от трибуната двете обвинения. Сенатът ще извика главен съдия Джон Робъртс, който е председател на Върховния съд, пред когото ще положат клетва 100-те сенатори, които в процеса за импийчмънт ще изпълняват ролята на съдебни заседатели. Джон Робъртс ще председателства процеса, който ще започне по същество във вторник. През декември Камарата на представителите, разполагаща с мнозинство на опозиционната Демократическа партия, гласува за импийчмънт на Тръмп заради злоупотреба с власт и възпрепятстване на Конгреса във връзка с т.нар. украински скандал. Малко вероятно е обаче в Сената да бъдат събрани две трети от гласовете на сенаторите, които са необходими, за да бъде гласувано отстраняването на президента на САЩ с оглед на факта, че мнозинство в горната Камара на американския конгрес има управляващата Републиканска партия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tСенатът на САЩ стартира процедурата за импийчмънт на Доналд Тръмп\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%be%d1%82%d0%b5%d0%b2%d0%b3%d1%80%d0%b0%d0%b4-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bb-%d0%b2%d0%bb%d0%b0%d1%81%d1%82%d1%82/", "text": "За да няма конфликт на интереси, прехвърлил фирмата на жената, с която живее Плащал на бившия си съдружник за реклама на общината Кметът твърди, че не живее със Стефка Славова, на която е прехвърлил своя дял от „Атлантис нет“. Днес „Труд публикува третата част (първата част прочетете , втората –  ) от разследването защо водата в Ботевград тече кална от чешмите, ще има ли криза като в Перник, как се управлява общината и как Иван Гавалюгов спаси собствената си фирма, след като седна на кметския стол. 30 хил. души в района си задават тези въпроси, на които не намират официален отговор. Върховният административен съд потвърди през декември конфликт на интереси при кмета на Ботевград Иван Гавалюгов, чието име гръмна покрай задаващата водна криза в града и района. Първата му работа като кмет е да прекрати четири административни производства срещу собствената си фирма за доставка на интернет услуги, която е управлявал преди да стане градоначалник. Актовете са издадени още през 2014 г., година преди местните избори, на които Гавалюгов победи дотогавашния градоначалник Георги Георгиев. Тогава проверка на служители на община Ботевград установява, че строеж на въздушна кабелна мрежа, изградена в публична общинска собственост на територията на община Ботевград, е изпълнен в нарушение на два закона – Закона за устройство на териториите и Закона за електронните съобщения. Тя обслужва София, Ботевград, Правец, Етрополе, Тетевен, Ябланица, Роман и Мездра и е собственост на бъдещия кмет Иван Гавалюгов. През 2015 г. две седмици след изборите той прехвърля фирмата „Атлантис нет“ на Стефка Славова, с която живее на семейни начала и която е майка на децата му. Месец по-късно собственоръчно прекратява и административните производства срещу фирмата, които установяват, че съоръженията са незаконни. Основанията му са, че актовете са били съставени в отсъствие на представител на „Атлантис нет“. Комисията за противодействие на корупцията и за отнемане на незаконно придобитото имущество (КПКОНПИ) обаче вижда в действията му конфликт на интереси и започва производство срещу него. Въпреки очевидните факти, кметът прави опит да се измъкне, като дори се отказва от Стефка Славова, с която, според него, не бил свързан, защото били регистрирани на различни адреси. Нищо, че имат 3 деца и по това време тя е бременна с четвъртото. ВАС обаче окончателно отсъди, че конфликт на интереси има, което можеше да му струва кметското място, но Общинската избирателна комисия на 27 декември м. г. реши, че няма основание за отстраняването му и той запази поста си. „Ако съм мислил, че правя закононарушение, което да облагодетелства фирмата, в която съм бил съдружник и управител и ако това уврежда обществения интерес или някое частно лице, естествено съм щял да предоставя на друг служител в общинската администрация да подпише заповедите за прекратяване на проверките относно законността на интернет мрежата“, каза Гавалюков, който който продължава да настоява, че строежът е законен. Освен Стефка Славова, която цял Ботевград начира „жената на кмета“, във фирма „Атлантис нет“ е и бившият му съдружник Румен Бонев, който е собственик на местната телевизия. И Гавгалюгов вижда удобен начин хем да се рекламира, хем да създаде работа на приятеля си. На 15 февруари 2016 г. той сключва договор от името на община Ботевград с Бонев за информационно обслужване. Фирмата на бившия му съдружник в продължение на година трябва да публикува срещу 25 хил. лв. обяви, съобщения, интервюта и репортажи в емисия „Новини“, да прави предавания „Още по темата“ и „Събитието на месеца“ с коментари на представители на общината. В това кметът също не вижда нищо нередно. „Община Ботевград плаща на местната кабелна телевизия за отразяване на местната администрация, на общинския съвет – това съм наследил. Да, в миналото собственикът на телевизията е бил мой съдружник. Според мен това не е конфликт на интереси“, твърди той. Дали това му е помогнало за изборите през м. г. не се знае, но в момента хората в Ботевград и района имат много по-важен проблем, който той като кмет не само не реши, но и задълбочи – водата от язовир „Бебреш“, която тече кална от чешмите. И която ще стигне само до средата на март.   Знаят го като баскетболист ГДБОП издигнал градоначалника на този пост Иван Гавалюгов стартира кметската си кариера от Гражданско движение за ботевградски обществен просперитет (ГДБОП), което бе регистрирано в през 2015 година. Той спечелва хората от района като обещава, че ще оправи най-наболения проблем – този с питейната вода, но за 4 години не прави нищо за това. При изборите през м. г., той вече е кандидат на партия МИР – морал, инициативност, родолюбие, която е регистрирана в края на 2018 г. Неин председател е Симеон Славчев, който напусна БСП със скандал, обвинявайки съпартийците си, че са сринали партията. Гавалюков набира политически опит от 2007 г., когато до избирането си за кмет през 2015 г. е общински съветник. В Ботевград го знаят като баскетболист от клуб „Балкан“. Там среща и жената, с която заживява и от която има 4 деца. Стефка Славова е треньор по баскетбол и статистик на БК „Балкан“. Сега е съсобственик във фирма „Атлантис нет“, която Гавалюгов u прехвърли, като стана кмет. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tКметът на Ботевград използвал властта, за да спаси фирмата си\t\t\t"}
{"url": "https://trud.bg/%d0%bc%d0%b5%d0%b4%d0%b0%d0%bb%d1%8c%d0%be%d0%bd-%d0%bd%d0%b0-%d0%be%d0%bc%d1%83%d1%80%d1%82%d0%b0%d0%b3-%d0%b8%d0%b7%d1%82%d1%8a%d1%80%d0%b3%d1%83%d0%b2%d0%b0%d0%bd-%d0%b2-%d0%bd%d1%8e-%d0%b9%d0%be/", "text": "Купувачът на реликвата остава анонимен US власти проучват как е стигнал до аукциона Рядък златен медальон на кан Омуртаг от IX век бе продаден в понеделник вечерта на търг в Ню Йорк за 47 000 долара при начална цена $30 хил. Почутата аукционнна къща „Класик Нумизматик Груп” спази правилата и запази анонимността на купувача. Известен е само още един такъв медальон на Омуртаг, който се намира в Националния исторически музей в София. Продаденият в САЩ златен знак обаче е в много по-добро състояние както се вижда от снимките. Предполага се, че българският кан е използвал такива медальони като специални отличия на заслужили държавници и воини. Медальонът в НИМ е открит през 1975 г. от археолога Петър Славчев при разкопки на хълма Царевец във Велико Търново. Твърде вероятно е артефактът от търга да се окаже прочутият медальон, описан и пубикуван от Карел Шкорпил още през 1905-а, за който досега нямаше достоверна информация къде се намира и кому принадлежи. По молба на българските власти прокуратурата и ФБР – вършат разследване за случая с медальона – дали е ценна реликва или копие и как е попаднал в Америка. Това каза Ангел Папалезов – началник на сектор „Културно-исторически ценности” към ГД „Национална полиция” по бТВ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tМедальон на Омуртаг изтъргуван в Ню Йорк\t\t\t"}
{"url": "https://trud.bg/%d1%81-32-%d0%bd%d0%b0-%d1%81%d1%82%d0%be-%d0%b5-%d0%bf%d0%be%d1%81%d0%ba%d1%8a%d0%bf%d0%bd%d0%b0%d0%bb%d0%be-%d1%81%d0%b2%d0%b8%d0%bd%d1%81%d0%ba%d0%be%d1%82%d0%be-%d0%bc%d0%b5%d1%81%d0%be-%d0%b7/", "text": "Най-малък е ръстът в Благоевград и Кюстендил С 32,1% са поскъпнали угоените прасета за година в резултат на епидемията от африканска чума, показват данни на Системата за агропазарна информация. С толкова се е увеличила средната изкупна цена на мръвките през декември 2019 г. в сравнение с последния месец на 2018 г. Към момента живо тегло свинско месо се продава средно по 2,82 лв. за килограм. Цените на угоените прасета варират за различните области, като по-слабо изразено е поскъпването в Благоевград и Кюстендил – с 4,9%, докато в Кърджали достига до 43,4%. Данните показват, че при търговията на едро и на дребно със свинско месо също има повишение на средните цени, съобщават от земеделското министерство. За различните разфасовки цените на едро и дребно през декември 2019 г. са с между 23,7% и 32,8% по-високи на годишна база. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tС 32 на сто е поскъпнало свинското месо за година\t\t\t"}
{"url": "https://trud.bg/%d0%bc%d0%b8%d1%88%d1%83%d1%81%d1%82%d0%b8%d0%bd-%d0%be%d0%b1%d0%b5%d1%89%d0%b0-%d0%ba%d0%b0%d1%80%d0%b4%d0%b8%d0%bd%d0%b0%d0%bb%d0%bd%d0%b8-%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d1%80/", "text": "Има седмица да представи новите си идеи пред Путин Премиерът иска руснаците да усетят разликата Новият министър-председател на Русия Михаил Мишустин обеща кардинални промени в управлението на страната и правителството, които да се усетят по най-добрия възможен начин от страна на руснаците. Тези ангажименти той пое преди Държавната Дума на Русия да одобри в четвъртък кандидатурата му за премиер на страната с 383 депутати „за”, нито един „против” и 41 „въздържал се”, предадоха световните агенции. Президентът Владимир Путин подписа указа за назначаване на Михаил Мишустин за премиер веднага след формалното обявяване на резултата. Новият руски премиер разполага с едноседмичен срок да представи на държавния глава предложенията си за новата структура на правителството и конкретни кандидатури за министри. Бившият ръководител на Федералната данъчна служба на Русия Михаил Мишустин беше предложен за поста премиер от президента Владимир Путин в сряда, след като кабинетът на премиера Дмитрий Медведев подаде оставка. Тя бе предшествана от редовното послание на Владимир Путин към Федералното събрание на Русия, в което предложи съществени промени в конституцията на страната. Сред тях са разширяване на правомощията на парламента за сметка на президентските, превръщането на Държавния съвет в конституционен орган и отдаване на приоритет на руската конституция над международното право. Мнозинството от международните наблюдатели и правни експерти посочват, че идеите за конституционни реформи, които Владимир Путин предлага да бъдат подложени на референдум практически ще му позволят да поеме много по-отговорна роля в ръководството на страната след изтичането на сегашния му мандат като президент през 2014 г. Или в качеството му на министър-председател, или като ръководител на Държавния съвет на Русия, чиято тежест и правомощия той обяви че възнамерява да засили, или като председател на парламент с нови – засилени правомощия.   Неясно бъдеще за стария кабинет С обещаните реформи в правителството на Русия от страна на новия министър-председател на страната Михаил Мишустин големите въпроси са около рокадите и смените в следващия кабинет на страната. Руският вестник „Комерсант” цитира собствени източници, според които заради изложените от Владимир Путин нови приоритети за страната, министрите начело на ключови отрасли като руския министър на финансите и първи вицепремиер Антон Силуанов, и неговият колега в кабинета Дмитрий Козак е много вероятно да запазят постовете си. Новият състав на правителството обаче ще бъде съобразен с приоритетите, заложени от речта на Владимир Путин пред Федералното събрание на Русия в сряда за политическа и икономическа реформа в страната. Михаил Мишустин има седмица да представи правителството и приоритетите си пред Кремъл, но вече е ясно, че ветеранът първи дипломат на Русия, Сергей Лавров, е много вероятно да се оттегли от поста си заради напреднала възраст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tМишустин обеща кардинални промени в Русия\t\t\t"}
{"url": "https://trud.bg/%d0%b3%d1%8a%d1%80%d1%86%d0%b8%d1%82%d0%b5-%d0%ba%d1%83%d0%bf%d1%83%d0%b2%d0%b0%d1%82-%d0%b4%d0%b2%d0%be%d0%b9%d0%bd%d0%be-%d0%bf%d0%be%d0%b2%d0%b5%d1%87%d0%b5-%d0%bd%d0%be%d0%b2%d0%b8-%d0%ba%d0%be/", "text": "В България има сделка на всеки 200 души от населението, а в Румъния – на 121 Люксембург води класацията Гърците купуват над два пъти повече нови коли от нас. През 2019 г. на всеки 200 души от населението в България е регистрирана по една нова кола, показват данни на Асоциацията на европейските производители на автомобили. Това ни нарежда на последно място в ЕС по продажби на нови коли. В същото време в Гърция нов автомобил има на всеки 94 души от населението. Основната причина за тази разлика са доходите на хората. В държавите с по-високи доходи хората купуват по-често нови коли, докато в България заради ниските заплати хората са принудени да карат стари автомобили. От страните в ЕС най-близо до нас по продажби на нови коли е Румъния. В северната ни съседка в рамките на година нов автомобил е регистриран на всеки 121 жители. На трето място е Латвия със нова кола на 106 души. Гърция остава на четвърто място, а челната петица се допълва от Кипър с регистрация на автомобил на всеки 70 души. Като цяло в страните от ЕС купуват шест пъти повече нови коли, отколкото у нас, което показва и разликата в стандарта на живот, когато става въпрос за по-скъпи стоки като автомобилите. Средно за ЕС нова кола е регистрирана на всеки 33 жители. На първо място по покупки на нови коли е Люксембург с регистрация на всеки 10 души. На второ място е Белгия с продаден автомобил на 20 души от населението, а на трето място е Германия – всеки 22 жители са купили по една нова кола. През декември в България са регистрирани 2860 нови коли, което е ръст с 11,8% на годишна база. Само в четири страни от ЕС ръстът в продажбите на нови коли е по-малък, отколкото у нас – Великобритания, Испания, Португалия и Дания. Най-голям ръст има в Нидерландия – със 113,9%. За цялата 2019 г. в България са регистрирани 35 371 нови коли, което е ръст с 3%. Най-голямо увеличение има в Литва (+43,2%), Румъния (+23,4%) и Унгария (+15,6%). \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tГърците купуват двойно повече нови коли от нас\t\t\t"}
{"url": "https://trud.bg/%d0%bf%d1%80%d0%be%d1%86%d0%b5%d1%81%d1%8a%d1%82-%d0%b7%d0%b0-%d0%be%d1%82%d1%81%d1%82%d1%80%d0%b0%d0%bd%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d1%80%d1%8a%d0%bc%d0%bf-%d0%b7/", "text": "Пекин ще увеличи вноса на американска продукция с 200 милиарда долара Демократите в Камарата на представителите на американския Конгрес предадоха в Сената обвинителния акт срещу президента Доналд Тръмп в рамките на процедурата по импийчмънт, съобщиха световните агенции. В рамките на деня контролираната от демократите долна камара на Конгреса прие резолюция за изпращане на двете основания за отстраняването му от власт на Тръмп в Сената, където да започне съдебният процес за евентуалното му сваляне от длъжност. Утвърдените със същата резолюция седем обвинители начело с председателя на комисията по разузнаването Адам Шиф, които ще представляват Камарата на представителите на съдебния процес, предадоха документа на лидера на републиканското мнозинство в Сената Мич Макконъл. Тръмп е обвинен, че е използвал влиянието на поста си, за да окаже натиск върху Украйна да разследва демократа Джо Байдън – негов потенциален съперник на президентските избори през ноември. Същинският процес в Сената ще започне във вторник следващата седмица с малки очаквания да завърши с реален импийчмънт на американския президент. Едновременно с това Доналд Тръмп и вицепремиерът на Китай Лю Хъ подписаха във Вашингтон в четвъртък “първата фаза” на ново бъдещо търговско споразумение между двете икономически суперсили. “Подписвайки този документ, ние не просто бележим едно споразумение. Ние бележим исторически момент в международната търговия. Споразумението събаря масивни прегради пред износа на американски и храни и селскостопански продукти”, настоя Доналд Тръмп пред медиите в Белия дом след церемонията. В рамките на сделката Пекин се съгласи да увеличи вноса на американска продукция през следващите 2 години с 200 милиарда долара над равнището от 2017-та. Това включва допълнителна земеделска продукция за 32 млрд. долара, авиация, машини и стомана за $78 млрд., както и енергийна продукция за 52 млрд. долара. Сделката осигурява защита за американските технологии и по-ефективен механизъм за прилагане като по-високите мита, наложени от Вашингтон през последните 2 години на търговска война, ще останат в сила. Във втората фаза на търговските преговори САЩ очакват от Китай да приеме нови правила за киберсигурност и да либерализира достъпа до вътрешния си пазар за услуги. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tПроцесът за отстраняването на Тръмп започна (обзор)\t\t\t"}
{"url": "https://trud.bg/%d0%ba%d1%83%d0%bb%d1%82%d1%83%d1%80%d0%bd%d0%b0%d1%82%d0%b0-%d0%b2%d0%be%d0%b9%d0%bd%d0%b0-%d0%bd%d0%b0-%d1%85%d0%be%d0%bb%d0%b8%d0%b2%d1%83%d0%b4-%d1%81%d1%80%d0%b5%d1%89%d1%83-%d1%85%d0%be%d1%80/", "text": "Елитите на филмовата индустрия са склонни в името на „равенството“ да наложат всякакви форми на екстремно неравенство между тях и несъгласните с тях На наградите „Златен глобус“ комикът Рики Джървейс им каза да вървят по дяволите Има много пунктове и въпроси, по които обществото е трудно да се обедини. Философия, история, икономика и прочие, и прочие – това са все големи теми, по които е лесно да настъпи разделение. Трудно е да се обединят един ляв радикал и един десен пазарен фундаменталист. Трудно е да се обединят един анархист и един монархист, да речем. Тези въпроси – икономиката, голямата политика и дълбочинната философия имат по същество отношение към бъдещето. Спорим и се разделяме за това какво бъдеще искаме, чий зрителен ъгъл към утрешния ден е по-правилен, чие разбиране за общите ни бъднини е по-реализируемо и общо взето чие бъдеще е „по-розово“, така да се каже. Виждаме обаче, че разделителните линии в обществата не се случват само по темите за бъдещето. Разделението идва и по въпросите за миналото. Нужно е само да споменем периода 1944-1989 г. у нас и ще ни се продънят ушите от грохота на диаметрално противоположните оценки и разбирания за това наше общо българско минало. За едни това минало е рай, за други е ад. По същество миналото е едно, изминалите факти са едни и същи. Но гледището към тях е различно. Понякога начинът, по който се гледа на едни факти може да се окаже по-важен дори от самите факти. Когато ни разделя миналото, когато ни разделя и бъдещето, къде бихме могли да се единим? Къде може да търсим обединение в епохата на разделение, в която живеем? Кой е пристанът, на който можем да стъпим заедно, макар и да чакаме различни кораби, пътуващи в различни посоки? Това е културата. Изкуството трябва да бъде общ социален площад, на който трябва да може да се съберем всички – и леви, и десни, и умерени, и радикали, и консерватори, и прогресисти, и русофили, и русофоби, и американофили, и американофоби. Без значение от различията помежду ни – в киносалона всички седим рамо до рамо. Това е голямото предизвикателство пред хората на изкуството – те трябва да търсят способи за обединение във време на разединение. Изкуството предизвиква, буни духове и изразява мнение, в това спор няма. Можем да се разделим по това дали харесваме един филм или не го харесваме. Но за целта трябва всички да сме били в киносалона. Дори и изводите ни след надписа „Край“ да са различни, седенето в салона за час, два или три ни е обединило не просто да сме седнали в едно общо пространство, а да споделяме общи емоции и преживявания. Изкуството е последното място, на което е възможно да се съберат с общо мнение хора, чиито житейски възгледи иначе са диаметрално противоположни. Един от големите проблеми на социо-културното ни общо настояще обаче е, че разделението е в пълна сила не просто по въпросите на философията, икономиката и историята, но и по въпросите на културата. Изкуството, уви, днес не е онова споделено пространство, в което всички имаме право да пребиваваме и да коментираме. Днес културата се е превърнала в поредната разделителна линия, поредното място, на което се допускат едни хора, а не се допускат други. Най-водещ пример в това отношение, разбира се, е Холивуд. Американската филмова индустрия е своеобразен международен културен хегемон. Когато Холивуд реши да налага една ценностна матрица, той има много мощни инструменти да го направи. В момента Холивуд не просто разделя обществата, а директно води културна война срещу всеки, който не е съгласен с елитаристкия консенсус за това какво бъдеще и настояще следва да имаме. Холивуд воюва с хората и го прави много ефикасно. Елитите на филмовата индустрия са по етикет ляво-либерали, а по същество са елитари и глобалисти. Те стриктно спазват догмите и разбиранията на неолибералния глобализъм. В името на „равенството“ са склонни да наложат всякакви форми на екстремно неравенство между тях и несъгласните с тях. В последните години Холивуд тръгна в настъпление и истерията на филмовата индустрия преминава в кресчендо. То не бяха писъци, че „Оскар“-ите са твърде „бели“, каквото и да значи това, то не бяха истерии, че жените са по-малко представени от мъжете, то не беше чудо. Стигнаха дотам, че Джеймс Бонд да се играе от чернокожа жена. Правят се квоти, изчисляват се проценти на участващи актьори и се прави и невъзможното да се демонстрира едно фалшиво равенство, което не просто не помага на уязвимите групи, но е и контрапродуктивно. Извинете, но това да има по един чернокож актьор на всеки бял актьор с какво помага на чернокожите? Това помага на конкретния актьор, на неговата конкретна биография и на неговата конкретна банкова сметка, а не на групата, към която той евентуално принадлежи. В последно време голямата филмова индустрия се е превърнала повече в упражнение по смятане на процентчета и квоти, а не толкова в онова изкуство, което е призвана да бъде. С други думи Холивуд все повече се превръща в инструмент за социално инженерство и все по-малко остава в него изкуството. Поради това американската филмова индустрия започва да изключва и изолира несъгласните с нея. Киното спира да става обща и споделена от всички агора, на която добре дошли са и плебеи, и патриции, а се превръща в занимание създавано от елитите, което е за консумиране само от елитите. Всяко инакомислие се наказва с остракизъм и сто виртуални пръчки на голо, наложени я в Туитър, я във Фейсбук. В този смисъл войната, която Холивуд води, е безжалостна, агресивна и всеобхватна. Във всяка война обаче страните са поне две. От другата страна срещу Холивуд и социалните инженери на статуквото стоят вече не просто мнозинството от обикновени хора по света. Хора, които искат да имат поне едно място, на което да могат да застанат в единение и да могат да говорят за нещо, различно от поредната политическа истерия на CNN или New York Times. На тяхна страна започват да застават и все повече влиятелни фигури от самите среди на изкуството. Първият голям удар беше с филма „Имало едно време… в Холивуд“ на Тарантино, който дава фин идеологически отпор на настоящето като връща зрителя във филмови времена, които бяха далеч по-съдържателни откъм изкуство и по-малко политикански и идеологически разделящи. Вторият и далеч не толкова фин голям удар беше нанесен тези дни от големия британски комик Рики Джървейс, който беше водещ на церемонията на наградите „Златен глобус“. В откриващата си реч на церемонията, Джървейс направи с холивудските елити онова, което мнозина искат да направят отдавна, но нямат трибуната и легитимацията да го сторят – приземи ги на земята. В пряк текст комикът им каза, че нямат никакво право да държат политически речи и да поучават когото и да е било. Част от тях, казва той, са ходили на училище по-малко от Грета Тунберг. „Ако спечелите, елате, вземете малката си награда, благодарете на вашия агент и на вашия Бог и вървете по дяволите“, каза Джървейс, с което изпрати в шок свикналите на бравурни оценки и ръкопляскания холивудски величия. Както можете да се досетите, това превърна Джървейс в най-големия враг на холивудското човечество. Само че не са го преценили правилно – не му пука на г-н Джървейс за чуждото мнение. Той е комик, човек, чиято задача е да буни духовете. Е, направи го и то само как го направи! Все повече реакции ще се появяват, все повече хора на изкуството ще си дават сметка, че ролята им не е да политиканстват и да размахват назидателно пръст. Ролята им е да дават възможност на хората да се насладят на изкуство, което да даде шанс да сме заедно в различията си. Да сме различни, в това число да имаме различни възгледи, били те консервативни, прогресивни или други, не е нещо лошо, не е нещо, което трябва да бъде „изкоренявано“. Холивуд трябва да спре с глупавата си културна война срещу инакомислието, защото всеки, който е тръгнал да воюва в името на социалното инженерство, е обречен да се провали. Ясно е, че по въпросите на миналото и бъдещето ще продължим да се разделяме. Няма лошо в това, не е казано никъде, че всички трябва да сме еднакви. Напротив, понякога различието е нещо прекрасно! Но имаме нужда от общ мегдан, от едно дори малко общо пространство, в което да си говорим и за друго, освен за политика и идеология. Време е изкуството да спре да се занимава с политика и да се върне там, където му е силата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tКултурната война на Холивуд срещу хората\t\t\t"}
{"url": "https://trud.bg/%d0%bd%d1%81%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bf%d1%80%d0%be%d0%b1%d0%bd%d0%be-%d0%bf%d1%80%d0%b5%d0%b1%d1%80%d0%be%d1%8f%d0%b2%d0%b0%d0%bd%d0%b5-%d0%bf%d1%80/", "text": "Пробно преброяване на населението и жилищния фонд ще проведе НСИ през пролетта. Това е записано в Националната статистическа програма за 2020 година, приета днес от Министерския съвет. Изследването предшества същинското преброяване, което ще се проведе в целия Европейски съюз през 2021 година. Националната статистическа програма за 2020 година включва 306 изследвания – както регулярни, провеждани от НСИ и органите на статистиката, така и нови дейности, свързани с националните и европейските приоритети. Направени са промени в организацията на някои изследвания и са съкратени сроковете за предоставяне на статистическата информация на потребителите. На заседанието си днес Министерският съвет одобри и отчета за изпълнението на Националната статистическа програма и за дейността на Националния статистически институт (НСИ) през 2019 година. Сред акцентите в работата през годината е подготовката за 18-то преброяване на населението и жилищния фонд и приемането от Народното събрание на новия Закон за преброяване на населението и жилищния фонд в Република България през 2021 година. В отчета се посочва, че са постигнати съществени резултати, свързани с повишаване на качеството на статистическата информация и усъвършенстване на нейното разпространение, както и намаляване на натовареността на респондентите чрез въвеждане на електронни въпросници и разработване на уеббазирани приложения за статистически изследвания в различни статистически области. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tНСИ организира пробно преброяване през март\t\t\t"}
{"url": "https://trud.bg/%d0%bd%d0%b5%d1%82%d1%84%d0%bb%d0%b8%d0%ba%d1%81-%d0%bf%d1%83%d1%81%d0%ba%d0%b0-%d1%81%d0%b5%d1%80%d0%b8%d0%b0%d0%bb-%d0%b7%d0%b0-%d0%be%d1%81%d0%bc%d0%b0%d0%bd%d1%81%d0%ba%d0%b0%d1%82%d0%b0-%d0%b8/", "text": "Премиерния епизод е на 24 януари Сериал за победите на Османската империя, завладяването на Балканите и Константинопол пуска „Нетфликс”. Той е продуциран американските компании „STX Entertainment” и „Karga Seven Pictures”, а премиерният епизод ще бъде излъчен на 24 януари. Художествено-документалната поредица „Възходът на Османската империя” е възхвала на Мехмед Завоевателя, седмия султан на Османската империя и един от най-успешните є владетели. В предварителната информация за сериала не се споменава дали в историческия сюжет става дума и за България по времето на Мехмед Завоевателя. Поредицата е дело на американо-турския режисьор Емре Сахин, носител на 6 награди „Еми”, продуцирал популярния сериал „На лов за Хитлер”. \nВ образа на Мехмед е турският актьор Джем Йигит. Шестте епизода са заснети изцяло в Истанбул на историческите места. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tНетфликс пуска сериал за Османската империя\t\t\t"}
{"url": "https://trud.bg/42-%d0%b8-%d1%81%d0%bc%d0%b5-%d0%b2-%d1%81%d0%b2%d0%b5%d1%82%d0%b0-%d0%b7%d0%b0-%d0%be%d1%82%d0%b3%d0%bb%d0%b5%d0%b6%d0%b4%d0%b0%d0%bd%d0%b5-%d0%bd%d0%b0-%d0%b4%d0%b5%d1%82%d0%b5/", "text": "Здравната и образователната системи са основни фактори при подредбата На дъното са Казахстан и Ливан и Гватемала България е на 42-о място в света по условия за отглеждане на дете. Това е почти в средата на традиционната годишна световна класация на най-добрите места за израстване на потомство. Подреждането сред 73 държави е направено от авторитетната американска медийна корпорация US News and World Report. То е въз основа на 65 категории, включително безопасност, равенство на доходите, системи за здравеопазване и образование. Челните места се заемат от скандинавски страни – Дания, следвана от Швеция и Норвегия. Малкото кралство (население 5.8 милиона, площ 43 хил. кв. км.) държи първенството заради „щедри държавни политики за отпуск по майчинство и бащинство, както и заради безплатното здравеопазване и образование”. В Дания на майката и бащата се полагат общо 52 седмици платен отпуск при раждане на дете, който те могат да разпределят помежду си по собствено усмотрение. Отделно майката има 4 седмици платен отпуск преди термина за раждане. Швеция и Норвегия са отличени по същите критерии както и за своите „стабилни програми за социални грижи и ниска степен на престъпност”. На 42-ата си позиция България (население 7.02 млн., БВП на глава $23 169) пада с едно място спрямо миналата година и е обградена от Израел на 41-о място и Китай – точно след нас. В общото класиране от съседите ни преди нас са Гърция (21) и Румъния (38), а след нас са Турция (45) и Сърбия (62) като Северна Македония изобщо не фигурира. Глобалните сили САЩ и Русия са съответно на 18-о и 44-о място. Тази класация е част от по-общо степенуване на „Най-добрите държави в света”, в което водят Швейцария, Канада и Япония, а България е на 58-о място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\t42-и сме в света за отглеждане на дете\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%bd%d0%b0-%d0%b2%d1%81%d0%b8%d1%87%d0%ba%d0%b8-%d1%84%d0%b0%d0%ba%d1%82%d1%83%d1%80%d0%b8-%d0%b7/", "text": "Генерици за онкоболни забъркали скандала с цените Националният съвет по цените и реимбурсирането на лекарствата ще извърши цялостна проверка на всички фактури за медикамента Пеметрексед. Това заяви председателят на съвета проф. Николай Данчев пред депутатите от здравната комисия. Пълната ревизия ще покаже къде има проблем, да се провери целия ценообразуващ кръг, подчерта проф. Данчев. Ще продължим да търсим най-работещите варианти за системата на здравеопазването, заяви здравният министър Кирил Ананиев. И беше категоричен, че по-ефективно разходване на средствата ще се постигне с въвеждането на електронната здравна карта. Оригинални лекарства и генерици, които имат същото активно вещество, но се различават по помощни съставки, е една от причините за драстичните разлики на едно и също лекарство за онкоболни. Това стана ясно по време на 3-часовото заседание на здравната комисия, по време на които беше изслушан шефът на НЗОК д-р Дечо Дечев. Цените на лекарствата постави първо във фокуса на вниманието на депутатите зам. – председателят на парламента д-р Нигяр Джафер. И изрази съжаление, че шефът на НЗОК д-р Дечо Дечев няма да говори пред здравната комисия заедно с изслушването на здравния министър Кирил Ананиев. От частните болници също присъстваха на заседанието на здравната комисия и подчертаха, че те ползват оригинални лекарства, а държавните – масово генерици. Медиците са категорични, че последните лекуват също много добре, но като цяло ефектът на лечение е по-качествен от оригиналите. Стана ясно, че ще бъдат проверени всички фактури по веригата за цените на медикамента от производителя до болницата. Частните болници също ще бъдат задължени да правят обществени поръчки за закупуването на лекарства, както в момента правят държавните и общинските лечебници. Припомняме, че тази своя теза разви министър Кирил Ананиев още в сряда. Неговото ведомство ще подготви законопроект с новите правила в Закона за обществените поръчки, който ще бъде съгласуван и с Министерството на финанасите. Здравният министър Кирил Ананиев вече поиска НАП да провери лечебните заведения и търговците на едро за цените, по които се търгуват онкологичните и онкохематологичните лекарства. А от БСП настояха и за проверка от прокуратурата в министерството на здравеопазването, за да се установи как лекарствата поскъпват в пъти към различните лечебни заведения.   Доктор Дечо Дечев, шеф на НЗОК, пред “Труд”:  Някой помпа цените между производител и болница – Как стана така, доктор Дечев, че изведнъж открихте тези разминавания в цените за лекарства? \n– По сигнал на производителя на лекарството. Сигналът на производителя бе, че приходът, който е получен от лекарството, е много по-малък, от този, който Касата е заплатила за продукта. – Ще се реши ли ценовата разлика с промените в Закона за обществените поръчки, които министър Ананиев вече анонсира? \n– Ако, това се случи – да. При всички положения ще има положителен ефект в частта му за рационалното използване на средствата. – Установили ли сте други механизми, по които се правят опити за източване на НЗОК, за които сте готов да алармирате Здравно министерство? \n– Здравно министерство, ако желае, може да получава информацията, която получава и Касата. Ако те желаят да получават тази информация, в закона е казано изрично, че всички лечебни заведения предоставят ежемесечно информация. Какви анализи ще си направят от тази информация – вече е друг въпрос. Що се отнася до механизмите за източване, ако ви кажа, че няма други такива – ще ви излъжа. – Тези, да ги кажем надвзети пари за онколекарството, въпреки че те не са и надвзети… \n– Да, те не са надвзети. Всичко е в рамките на закона. Според закона, всяка една цена, която не е по-висока от максимално регистрираната, е законно да се плати. Проблемът е, и това, което на практика трябва да се установи е, как е фактуриране това лекарство по веригата. Защото когато търговецът на едро го е закупил от производителя, той не може да сложи повече от 10 процента надценка върху цената, на която го закупува. И то тези 10 процента не могат да бъдат повече от 10 лева за този продукт. – Как тогава виждаме този фрапиращ марж от 129 лева до 1063 лева за това лекарство?  \n– Ето, точно това трябва да се провери! По какъв начин в болницата, която го отчита към Касата, се е стигнало до тази цена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tЗапочват проверки на всички фактури за онколекарството\t\t\t"}
{"url": "https://trud.bg/%d0%be%d0%bb%d0%b3%d0%b0-%d0%bc%d0%be%d0%b4%d0%b5%d0%b2%d0%b0-%d0%b8%d0%b7%d0%ba%d1%83%d1%88%d0%b0%d0%b2%d0%b0-%d1%8f%d0%bf%d0%be%d0%bd%d0%b8%d1%8f-%d0%bf%d0%be-%d0%be%d1%80%d0%b0%d0%bd%d0%b6%d0%b5/", "text": "Всеки знае, че добрата реклама се нуждае от красиво лице, което да привлича погледите и вниманието към нея. Хубавата визия продава – това е мнението на всички пиар специалисти, популяризиращи различни продукти, чийто кампании привличат много хора като купувачи. Това е и причината световните модни и козметични брандове, например, да канят холивудските звезди да бъдат част от техните рекламни проекти, разчитайки не само на известността им, но и на добрия им външен вид. Българският модел Олга Модева, станала втора подгласничка в конкурса „Мис България 2011“, определено има всички качества и дадености, за да представя световните марки, а сега потенциалът ѝ бе забелязан от японска марка – гигант на пазара на високите технологии и услуги, който оперира в 11 бизнес сегмента. Корпорацията реши да сложи брюнетката на календара си за 2020 г. и няма съмнение, че тя изглежда прекрасно на изображението върху него. На снимката Олга носи изрязано оранжево боди без презрамки, а през талията ѝ минава широк черен колан, цветово кореспондиращ с обувките ѝ на висок ток. Къдриците ѝ са оставени да падат свободно по раменете, а аксесоарите, които носи, се състоят от чифт големи обеци-халки и нежно колие на шията. За фотосесията кожата ѝ е намазана със специално олио и блести под светлините на прожекторите. Модева сподели кадъра със своите последователи в официалната си Инстаграм страница, като някои от популярните български дами не останаха безразлични към него. Те се присъединиха към ласкавите коментари на почитателите ѝ. „Уоу“, написа Александра Петканова. „Еха, уникална“, допълни бившата плеймейтка Светлана Гущерова. В края на миналата година, малко преди настъпването на коледните празници, Олга замина за Дубай, където се отдаде на слънчеви и горещи мигове. Престоят ѝ в Арабските емирства я отведе и в Абу Даби, а през януари реши да посети красивата Барселона. Най-силно впечатление там ѝ направи богатият екстериор на храмовете с готическа архитектура. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tОлга Модева изкушава Япония по оранжево боди\t\t\t"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f%d1%82-%d0%ba%d0%b2%d0%b0%d1%80%d1%82%d0%b0%d0%bb-%d1%81%d0%b0%d1%80%d0%b0%d1%84%d0%be%d0%b2%d0%be-%d1%81-%d1%88%d1%83%d0%bc%d0%be%d0%b8%d0%b7/", "text": "Бургаският квартал „Сарафово“ ще има шумоизолираща стена. Тя ще бъде монтирана между квартала и летището, което се намира в непосредствена близост и ще пази от шума на самолетите. Предстои и монтиране на осветление по нея. Тази година ще бъде изграден буферен резервоар, който ще реши проблема с наводненията в най-ниската част на квартала – ул. „Лазурна“, ул. „Морски изгрев“ и част от ул. „Манастирска“. Продължават дейностите по втория етап от укрепването на свлачището южно от квартал Сарафово, съобщават още от община Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tБургаският квартал „Сарафово“ с шумоизолираща стена\t\t\t"}
{"url": "https://trud.bg/%d0%bf%d0%be%d0%bb%d1%88%d0%b0-%d0%ba%d1%83%d0%bf%d1%83%d0%b2%d0%b0-32-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d1%8f-%d1%84-35-%d0%be%d1%82-%d1%81%d0%b0%d1%89-%d0%b2-%d0%ba%d1%80/", "text": "Полските власти планират да подпишат в края на януари споразумение за придобиване на 32 изтребители-бомбардировачи Ф-35 от САЩ. Това съобщи министърът на националната отбрана на Полша Мариуш Блащак, цитиран от ТАСС. “По същество преговорите са приключени. Остават само незначителни процедурни въпроси. Убеден съм, че през януари този месец ще подпишем споразумение със САЩ за закупуване на 32 самолета Ф-35, най-модерните самолети в света”, каза той. Министърът уточни, че това ще бъде в „края на януари“. През септември Конгресът на САЩ се съгласи да продаде на Полша 32 изтребителя Ф-35. Цената на договора се изчислява на 6,5 млрд. долара. Във Варшава обаче заявиха, че това е стартова цена и полската страна възнамерява да постигне по-ниска в хода на преговорите. В момента полските ВВС са въоръжени с 27 МиГ-29, както и с 48 Ф-16 и 18 Су-22. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tПолша купува 32 изтребителя Ф-35 от САЩ в края на януари\t\t\t"}
{"url": "https://trud.bg/%d0%b4%d0%be%d1%86-%d0%b1%d0%b8%d1%81%d0%b5%d1%80-%d0%ba%d1%80%d1%8a%d1%81%d1%82%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2%d0%b8%d1%81%d1%88%d0%b8%d1%82/", "text": "Разговаряме с доц. Бисер Кръстев за състоянието на висшето образование в България. За регионалните дисбаланси при избор на университет от младите хора. Той коментира и влиянието на европейските модели върху качеството на родното образование, както и за кариерното израстване във висшите учебни заведения. – Доц. Кръстев, какво се случва с българското висше образование, накъде върви то? \n– Българското висше образование върви към промени, на каквито вероятно не е било свидетел през цялата си история от 1888 г. насам, ако приемем за негово начало създаването на Софийския университет – най-старото ни национално висше училище. В настоящия момент, няколко независими един от друг фактора оказват непознат досега натиск върху него, оформяйки явление, което метеоролозите биха нарекли „перфектната буря“. Тези фактори взаимно си влияят и засилват ефекта си по такъв начин, че правят нуждата от реформи неизбежна. В противен случай системата би колабирала. – Кои са тези фактори? \n– На първо място, демографският. През цялата си история нашето национално висше образование се е развивало екстензивно, т. е. разширявало е социалната си база и е обхващало все по-големи слоеве от населението. От един университет в края на XIX век, през създаването на няколко висши училища в периода до 1944 г., големият бум в социалистическия период до 1989 г. и годините оттогава досега, през които се запази броят на държавните висши училища. Картината се обогати с частните университети. Към днешна дата тази бройка не съответства на демографската картина в страната, защото завършващите средно образование випуски понастоящем са в пъти по-малки като брой от тогавашните. Разбира се, посоченото твърдение не е новина от година или две, а от достатъчно дълъг период от време, но системата заместваше липсващите кандидат-студенти с прием на хора, завършили предходни години, които по една или друга причина не са започнали да учат непосредствено след приключване на средното си образование. Този ресурс не е безкраен и вече е почти напълно изчерпан. – Казвате, че българските висши училища няма вече откъде да си набавят студенти? \n– До голяма степен, да. Ще използвам икономическата терминология, според която „предлагането на вътрешния пазар“ е напълно изчерпано. Усилията на системата да компенсира, снижавайки критериите си, за да успее да „преглътне“ студенти без нужната мотивация и качества да учат висше образование, създава в общественото съзнание усещане за недопустима масовизация и снижаване на качеството. Правят се компромиси с допускането и осигуряването на обучение на хора, които при нормални обстоятелства не би следвало да учат висше образование. Впрочем това са процеси, които се наблюдават и в средното образование. – В системата наблюдават ли се регионални дисбаланси? \n– Все по-значителни. Характерно за демографията на България е, че населението намалява не само като общ брой, но и регионално е разпределено по коренно различен начин от това, което структурата на системата на висшите училища завари през 1989 г. За всеки е ясно, че тежестта на София е сериозно увеличена и демографски Северна България значително изостава от останалата част на страната. Това изправя до стената висшите училища, които са разчитали на кандидатстудентски потоци от тези региони, защото те са пренасочени най-вече към столицата. При избор къде да се учи, независимо от рейтинговата система на МОН, която е сериозен успех, все по-водещ фактор за кандидат-студентите става населеното място. Ректорите на провинциалните висши училища с основание претендират за преразглеждане на тежестта на един от компонентите на рейтинговата система на МОН. Това е средният осигурителен доход на завършващите висшето училище студенти. Тази система трябва да мери качеството на образованието, което се получава в съответния университет, а не общото ниво на икономическо развитие на съответния регион, където се намира то, защото доходите на завършващите логично зависят именно от него. Видимо е за всеки, че имаме България на две или дори повече скорости. Тук е мястото да поставим генералния въпрос: Обединяваме ли се около идеята, че образователната политика в този сектор е част от регионалната политика на държавата и как двете си кореспондират? – Кои са другите фактори, които оформят това явление, което нарекохте „перфектна буря“? \n– От 2007 г. България е член на Европейския съюз. Оттогава сме в отворен конкурентен режим с останалите страни в Европа. Ако преди ученето в чужбина беше привилегия за единици, сега то е съвсем реална възможност за завършващите български средношколци. Стойността на образованието в много западноевропейски страни и университети е напълно съпоставимо с тази на следването в България. Никога досега в исторически план българските университети не са били поставяни в ситуацията на директна конкуренция и борба за задържане на нашите младежи с множеството престижни европейски университети. Резултатът не е в полза на нашите висши училища. Влизането ни в Европейския съюз ни обвърза с изпълнението на стратегически документи, които не съответстват на нашите образователни традиции, структура на икономиката. Те до голяма степен са и неизпълними. Понастоящем образователната политика на Европейски съюз и свързаните с нея стратегии и процеси е инклузивна. Стремежът е висшето образование да обхване все по-широки слоеве от населението. В стратегическата рамка Европа 2020 е заложен параметърът 40 процента от хората на възраст 30-34 години да са завършили някаква форма на висше образование. Данните от националната статистика показват, че от 25-27 процента през 2010 г. този процент понастоящем се е повишил до около 33, което е далеч от заложеното. Помислете си, след като при това състояние и масовизация на системата не сме изпълнили тази стратегическа цел, как би изглеждала тя, ако реално я постигнем. – Намеквате, че има проблеми и на европейско ниво, които влияят на състоянието на нашите висши училища? \n– Казвам, че нашите национални образователни традиции са консервативни, че тяхното механично видоизменение е потенциално много опасно и че подходът на Европейския съюз е твърде либерален. Паралелно с това Европа и нейните университети далеч не са това, което бяха преди години и е видимо отстъплението им. Това е също елемент от тази „перфектна буря“, която влияе на нашето образование, защото ние сме част от това образователно пространство. В рейтинговите системи на световните университети европейските отстъпват за сметка на конкурентите си от Северна Америка, Китай и Южна Корея, което също е индикация за сериозни проблеми в стартегическата насока, в която Европа работи. Тя трябва да бъде преосмислена и в този процес добре би било да се чуе и нашият глас. – Има ли и други елементи, оказващи влияние, които не сте споменали досега? \n– Дигитализацията на образователния процес като цяло кореспондира с нарастването на средната възраст на академичния състав в българските висши училища. Човечеството преживява технологична революция, съпоставима единствено с тази в края на XIX век. В същото време от години насам системата на кариерно израстване във висшите училища и логиката на тяхното управление води до това, че статистически с годините академичният състав има все по-висока средна възраст. В същото време в нея постъпват студенти, които са родени в съвсем различна среда от тази, в която са родени техните професори. Учебните програми, методологията и цялостната концепция на обучение следва да бъдат пренастроени, за да не се стигне до появата на пропаст между обучители и обучавани. – Казаното дотук отнася ли се и за науката, която развиват българските университети и научните им постижения? \n– Разбира се. Нашите университети трябва да свикнат с мисълта, че регионална наука, наука за собствено ползване вече няма. Преди също не е имало, но затвореността на системата откъм външни влияния по времето на социалистическия период и отчасти до влизането на страната в Европейския съюз е оставяло в част от хората, заети в нея, илюзията, че могат да се справят и вървят напред, съпоставяйки се с местните стандарти. В това понастоящем според мен е наивно да се вярва. Манталитетът обаче се променя много трудно и ще трябва усилено да се работи в тази посока. Разбира се, точно в тази област – измерването на научните постижения има толкова много неясноти и относителност поради липсата на универсална метрика. Единственият сигурен показател и коректив за мен остава усещането на обществото, че може да разчита на качеството и стойността на образователните и научните институции, които я създават. Иначе могат да бъдат използвани всякакви системи, таблици, световни бази данни, които да дават някаква представа кое е конвертируемо и кое не, но въпреки потенциално добрите резултати, които отчитат, нещата да не са наред. – Каква трябва да бъде ролята на държавата в управлението на тези процеси? \n– Това вече е ключов и много труден въпрос. Неолибералният модел на развитие на системата, определян като безспорен в началото на 90-те години, когато бе установена и прокламирана като принцип академичната автономия, доведе дотам, че държавата в лицето на своите административни органи и най-вече министърът на образованието и науката да има ангажимента единствено да финансира системата, докато процесите в нея се администрират и управляват вътрешно. Това обаче не е моделът, по който се е развивала тя в периода 1944-1989 г., когато е изградена като структура. До голяма степен това не е и моделът, с който нашето общество манталитетно е свикнало. Досега с възможностите, които има, държавата интервенира единствено чрез финансови механизми – определяне на план-прием, размер на държавната субсидия и т. н. Тя няма по закон много други варианти и лостове за регулиране на системата. По този начин обаче посоката се променя много трудно и изключително бавно, а понастоящем сме в ситуация на надпревара с времето. Ако обществото има очаквания за нещо повече, то трябва да даде мандат на държавата да преосмисли този неолиберален модел на академична организация в някаква степен. В каква точно е въпрос на преценка. Мнението ми е, че образователният модел на една страна е нещо твърде пряко свързано с народопсихологията u. Той трябва да е индивидуален и специфичен и да отразява историческите натрупвания и традиции, по които се е развивал. Казано другояче, готови решения, взети отвън, не вършат работа. – Все пак не могат ли да бъдат определени някакви насоки на промените? \n– Внесени са предложения за промени в Закона за висшето образование, който е устройствения акт, регулиращ системата и процесите в нея. Някои ще кажат, че те са твърде радикални, други, че напротив, са твърде плахи и до голяма степен палиативни. В подобна консервативна по самата си същност система промени се внасят, приемат от нея и интегрират в дейността u много трудно. Рисковете, свързани от блокирането u при твърде силен външен натиск, са големи. Едновременно, поради системното им забавяне е натрупано напрежение през годините и по този начин е акумулирано изоставане, което налага обемът и степента им да са по-сериозни. Точките, в които трябва да се концентрира тази намеса са ясни – системата и процедурите за акредитация, разчупване на затворения характер на академичното управление, въвеждането на по-ясни и работещи механизми на отчет и контрол на държавните висши училища пред техния собственик – обществото, както по отношение на изразходването на предоставения им финансов ресурс, така и по отношение на постигнатите научни и образователни резултати. – Вие сте зам.-председател на Сдружението за европейско качество във висшето образование, което навърши десет години. Каква оценка давате за дейността му през това време?  \n– За този период много неща се промениха, а и ние натрупахме сериозен опит най-вече чрез обратната връзка, която имаме с колеги от висшите училища и научните организации. Единствени предлагаме поглед отвътре-навън и отдолу-нагоре върху системата. Познаваме начина на мислене и мотивация на работещите преподаватели, микроклимата в университетите, добихме и опит в управлението и администрирането на висшите училища. Вече сме търсен партньор и съветник на ректорски ръководства и държавни институции. Това не може да не ни радва и да не ни прави горди. Благодарим на всички наши колеги и съмишленици и се надяваме да сме полезни и да им помагаме и в бъдеще. Нашият гост \nБисер Кръстев е роден в Свищов. 15 г. е бил асистент в катедра “Финанси и кредит” към Стопанската академия “Д. А. Ценов”. От 2011 г. развива научно-преподавателска дейност в катедра “Финанси” към Висшето училище по агробизнес и развитие на регионите – Пловдив. От 2004 г. е доктор по специалност “Финанси, парично обръщение, кредит и застраховка”, а от 2013 г. е доцент. Участвал е в специализации в университетите на Бохум (Германия), Чанаккале (Турция), Нитра (Словакия), Фоджа (Италия) и Битоля (Северна Македония). Зам.-председател е на Сдружението за европейско качество във висшето образование. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tДоц. Бисер Кръстев пред „Труд“: Висшите училища вече няма откъде да си набавят студенти\t\t\t"}
{"url": "https://trud.bg/%d0%bf%d1%8a%d1%80%d0%b2%d0%b8-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-%d1%85%d0%be%d1%80%d0%be%d0%b2-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%be%d1%80/", "text": "Община Горна Оряховица, съвместно с Народно читалище „Напредък – 1869” и с подкрепата на Министерството на културата, организират Първия Международен хоров фестивал, който има основна цел да допринесе за разпространението на богатото духовно наследство и музикални традиции на Горна Оряховица. Фестивалът ще се проведе през април под надслов „Ряховец пее“. Благодарение на тази инициатива ще бъдат установени нови творчески контакти между хорови формации от различни градове и държави. Подобен обмен на енергия и идеи може да донесе само позитиви. ”Радвам се на инициативността на горнооряховските творци и дейци на културата, ще продължаваме с гордост да подкрепяме добрите им начинания.” – коментира кметът инж. Добромир Добрев. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tПърви Международен хоров фестивал организират в Горна Оряховица\t\t\t"}
{"url": "https://trud.bg/%d0%bf%d0%be-20-%d0%b3-%d0%b7%d0%b0%d1%82%d0%b2%d0%be%d1%80-%d0%b8%d1%81%d0%ba%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0-%d0%bc%d0%b0%d1%88/", "text": "Ефективни наказания към максимума по закон – 20 г. затвор поиска прокуратурата за машиниста Димитър Михнев и помощника му Радослав Петков, обвинени за жп.катастрофата на гара Хитрино, причинена по непредпазливост. Прокурор Маргарита Георгиева пледира над 4 часа в четвъртък и бе категорична, че и двамата имат еднаква отговорност за настъпилия резултат на 10 декември 2016 г. – дерайлиране на влака в 5,37 часа, поради двойно по-висока скорост на движение, пробив на една цистерна, теч на пропилен, настъпил взрив, пожар, а оттам смъртта на 7 души, тежки и средни телесни повреди за 14 човека, леки за още 21, над 50 сринати жилищни и обществени сгради, повредена жп.инфраструктура и 10-дневна евакуация за цялото населено място. По думите й, случаят е особено тежък, а деянието на двамата е с особена степен на обществена опасност. По време на пледоарията прокурор Георгиева потвърди, че високата, двойно превишена скорост над допустимата е единствената причина за дерайлирането на влака. Установено е, че товарният състав от 2 локомотива и 26 вагон-цистерни с пропилен и пропан бутан е преминал през стрелка 1 с 81 км/ч, а при стрелка 5 със 78 км/ч при допустими 40 км, указани от входния светофор. По думите й, установи се, че жп.инцидентът не е предизвикан от повреда или неподдържане на жп.инфраструктурата, техническа неизправност на влака, или претоварване. Има пряка връзка между нарушените правила за движение и настъпилия резултат. Според прокурор Георгиева, не може да се приеме съизвършителство от страна на лица от НКЖИ, защото железният път е бил в изправност. По време на пледоарията тя обясни, че няма съществено значение какво е запалило изтеклия газ пропилен, изтекъл от пробитата от релса цистерна N10. „Приемам, че не искра /от контактната мрежа б.а./ и не печката /на дърва в къщата на „Панайот Волов“4/ е причаната за взрива“, каза Георгиева. Допусна, че може да е цигара. На въпроса защо се стига до такъв резултат при толкова опитни машинисти, тя обяви, че единственото логично, житейско обяснение е, че най-вероятно са заспали. По думите й експертизи са доказали, че Димитър Михнев е можел да предотврати ужаса в Хитрино, ако е предприел екстрено задържане на влака и той не е направил всичко възможно да намали скоростта. След като той не го е направил, помощникът му Петков е имал задължението с екстрено задържане да направи това и намесата му е била задължителна, но той е бездействал. И машиниста, и помощника му са сторили това по непредпазливост и небрежност. Идната седмица предстои да пледира адвокатът на частните обвинители Николай Димитров, но в аванс той обясни, че също ще настоява за 20 г. затвор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tПо 20 г. затвор иска прокуратурата за машинистите от жп катастрофата на Хитрино\t\t\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%b4%d0%b5%d1%86%d0%b0-%d0%be%d1%81%d1%82%d0%b0%d0%b2%d0%b5%d0%bd%d0%b8-%d1%81%d0%b0%d0%bc%d0%b8-%d0%b2%d0%ba%d1%8a%d1%89%d0%b8-%d0%b7%d0%b0%d0%b3%d0%b8%d0%bd/", "text": "Четири румънски деца, оставени сами вкъщи, са загинали в пожар, предаде АФП. Трагедията е станала в Тимишоара, съобщи румънският Главен инспекторат за извънредни ситуации. Пожарът избухнал днес през нощта и вероятно е тръгнал от печка на дърва. Най-голямото от децата е било на шест години, а най-малкото едва на четири месеца. Техният 14-годишен брат също е бил в къщата. Той е закаран в болница заради вдишания дим, но не е пострадал. Полицията е образувала дело за убийство и е подала сигнал до местната агенция за закрила на детето. Местни медии цитират съседи, които заявяват, че на няколко пъти са подавали сигнали до властите за небрежно отношение към децата от страна на родителите им.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tЧетири деца, оставени сами вкъщи, загинаха при пожар\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d0%b3%d1%80%d1%83%d0%bf%d0%b0-%d1%81-%d1%82%d1%83%d1%80%d1%86%d0%b8%d1%8f-%d0%b8-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d0%be/", "text": "Националният отбор на България по е-футбол попадна в една група с Унгария, Германия, Естония, Турция и Гибралтар. „Лъвовете“ ще бъдат представлявани от Георги Фиков и Радослав Христов, а голямата цел е участие на първото по рода си е-европейско първенство – Евро 2020. Квалификациите ще се играят между март и май тази година. Всяка страна ще играе два мача (един на един) срещу останалите тимове в групата, а точките от срещите ще се сумират, за да формират крайното класиране. 16 държави ще получат квота за финалния турнир в Лондон, където ще бъде излъчен и историческият първи е-европейски шампион! \nСъстезанието е най-мащабният е-футбол проект към днешна дата, а опонентите ще мерят сили единствено и само на новата игра на KONAMI eFootball PES 2020, посветена на реалното европейско първенство през лятото. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tБългария в група с Турция и Германия по пътя към е-Евро 2020\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-62-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bf%d0%be%d1%80%d1%8a%d1%87%d0%b0%d0%bb-%d0%b4%d0%b0-%d1%83%d0%bc%d1%8a/", "text": "Към 15.20 часа вчера в полицията в град Гулянци в област Плевен е съобщено за 62-годишен мъж, ухапан от куче, открито по-късно умъртвено. Това съобщиха от пресцентъра на МВР.  След незабавни оперативни действия е изяснено, че животното е умъртвено от 33-годишен, а поръчител е пострадалият. Извършен е оглед на местопроизшествието. И двамата мъже са задържани за срок до 24 часа по Закона за МВР.  Работата по случая продължава. Сезирана е прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tЗадържаха 62-годишен мъж, поръчал да умъртвят куче, което го ухапало\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bd%d0%b0-51-%d0%b1%d0%bb%d0%b0%d0%b3%d0%be%d0%b4%d0%b0%d1%80%d1%8f-%d0%bd%d0%b0-%d0%b2%d1%81%d0%b8%d1%87/", "text": "Благодаря на всички за вниманието, обичта и топлината, които ми дадохте днес по случай рождения ми ден. Това написа във фейсбук лидерът на БСП Корнелия Нинова по случай личния си празник. „Всички прекрасни пожелания, които получих, да ви се връщат многократно. Бъдете здрави, уважавани и обичани!“, каза още Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tКорнелия Нинова на 51: Благодаря на всички за вниманието, обичта и топлината на рождения ми ден (СНИМКИ)\t\t\t"}
{"url": "https://trud.bg/%d0%b5%d0%b9%d0%be%d0%bb%d1%84%d1%81%d0%be%d0%bd-%d0%b3%d0%b5%d1%80%d0%be%d0%b9-%d0%b7%d0%b0-%d0%b8%d1%81%d0%bb%d0%b0%d0%bd%d0%b4%d0%b8%d1%8f-%d0%b2%d0%b8%d0%b4%d0%b5%d0%be/", "text": "Холмар Ейолфсон, бранителят на „Левски“, вкара единствения гол за Исландия при успеха над Канада с 1:0 в приятелски мач, игран в Калифорния. Централният защитник се разписа в 21-ата минута, след като засече с крак центриране от ъглов удар. В срещата участие не взеха част от звездите на „сините“ Гилфи Сигурдсон („Евертън“), Биркир Бярнсон („Ал Араби“) и Ари Скуласон от белгийския „Остенде“. Мачът бе част от подготовката на скандинавците, които през март ще се изправят срещу Румъния в плейоф от турнира Лига на нациите. При успех „викингите“ ще спорят за място на Евро 2020 с победителя от България-Унгария. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tЕйолфсон герой за Исландия (ВИДЕО)\t\t\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b0%d1%85%d0%b0-%d0%bc%d1%8a%d0%b6%d0%ba%d0%b8-%d0%b4%d1%80%d0%b5%d1%85%d0%b8-%d0%be%d1%82-%d0%b2%d1%8a%d0%b7%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be/", "text": "Модерните мъже са носели бяла памучна дреха, тип гащеризон, с къси крачоли и тънки презрамки, бродирана със син конец. За много от посетителите на изложбата „Мъжки времена” в музей „Етър“ в Габрово и до сега е загадка. „В интерес на истината доста от тях предположиха, че става въпрос за интимна женска дреха, предназначена да подсили въображението на съпруга. Всъщност, това е нощница, носена от мъж. Влиянието е европейско и навлиза с модернизацията на българското възрожденско общество, обясняват уредниците. Когато през миналата пролет в музей „Етър” бе открита изложбата „Мъжки времена”, като закачка с посетителите организаторите стартираха игра – да се познае предмет, поставен в рамка. „Част от посетителите се решиха да пуснат предположенията си в специално подготвената кутия. Верните отговори, че показаното е мъжка нощница, са едва 39. Интересни са мненията на част от непозналите участници – престилка за готвене, бански костюм, рокля на готвачка, танцувална булчинска носия, престилка на бръснар, мъжки гащеризон без дъно, за по-лесна употреба, кюлоти за първа брачна нощ“, споделят етнографи. Според тях е разбираемо недоумението на съвременниците, непознаващи развитието на мъжкото бельо, което се появява по нашите географски ширини с модата на „опнатите гащи”, както българите наричат тогава панталоните. „Европейската тенденция да се носи костюм бавно навлиза с връщането на наши сънародници, учили или живели в странство след средата на ХІХ век”, казва уредникът в музей „Етър” Румяна Денчева. До този момент, на практика, мъжете не носят бельо, а по-дългата горна риза, запасана в потурите, предпазва кожата от протриване от грубия абян плат. За нощница или пижама и дума не може да става. Румяна Денчева разказва, че се спи на пода под общи завивки от цялото домакинство, наброяващо често няколко семейства – от най-възрастния домовладика, през сина и снахата (останали под бащиния покрив, да доизгледат възрастните), семействата на техните вече женени синове и неженените дъщери. Като се има предвид, че събличането по риза се брои за голота и е недопустимо дори пред близки, можем да си представим каква революция в бита е преобличането за вкъщи и още повече – за сън. Но и това време идва. „В бита на заможните граждани се появяват мебели – маси, столове, спални, които съпругите, поучени от вносните журнали и девическите училища, с чувство за естетика и женски умения, декорират с покривки, кувертюри, чаршафи, бродерии, дантели, завеси. С навлизането на панталоните от по-тънък вълнен плат и съответната им риза с две предници, става наложително носенето на долни гащи. И не само това – в леглото, застлано с чаршафи, съпругът не може да легне с дрехите, с които цял ден е бил на работа. Културата на ежедневието налага мъжът да има специално облекло за сън, което първоначално е дълга риза, а по-късно – различни по вид и украса гащеризони с разнообразна дължина на крачолите, с шлиц на нужните места, или познатите ни пижами от тънък памучен плат. И понеже конфекцията е непозната, всяка съпруга по свое усмотрение и желание, с помощта на готови кройки или по съвети на жени – близки роднини и приятелки, шие спалното бельо на съпруга и синовете си. Така върху тази толкова интимна дреха се появяват бродерии, галони, набори, приготвени с много търпение, свян и копнеж, но толкова нехарактерни за днешния ден, колкото и за спящите на пода предци“, уточняват етнографите. По думите им не бива да се подминават както познавателния момент – да се покаже развитието на бельото, така и провокацията – гостите на „Етър”-а да развихрят въображението си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tПоказаха мъжки дрехи от Възраждането в изложбата „Мъжки времена“ в музей  „Етър“ в Габрово\t\t\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%ba%d0%be%d0%bd/", "text": "Вицепремиерът и министър на външните работи Екатерина Захариева заяви, че българските власти правят всичко възможно да помогнат на родителите, чието , по подозрение в упражнено насилие над него. Българският консул в Берлин е командирован в Хамбург заради този случай, разговарял е с родителите и техните адвокати. „И в България институциите са в координация, така че наистина се надявам да се изясни обективната истина и да направим всичко възможно в защита на интересите на детето и на семейството. На 21 януари, ако не се лъжа, ще бъде и първото дело в съда. Поискали сме също така и достъп на нашия консул до съдебното заседание. Надявам се да разрешат“, поясни Захариева. За казуса с отнетото от германските власти дете социалният министър Деница Сачева обяви, че се работи по механизъм за действие в подобни ситуации. „Това, което съветваме всички български граждани, които имат различни казуси със социалните служби на други страни е да сезират Държавната агенция за закрила на детето, така че да може да координира дейностите на адвокатите, на консулствата и съответно защита на гражданите“, обясни тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.16", "title": "\n\t\t\tЕкатерина Захариева: Българският консул в Германия работи по случая с отнетото 7-месечно бебе\t\t\t"}
