{"url": "https://trud.bg/%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%ba%d0%be%d0%bc%d0%bf%d0%b5%d0%bd/", "text": "Австрийските власти се присъединиха към разследването срещу германския концерн „Фолксваген“ и поискаха от него компенсации в размер на 2,6 млн. евро заради дизеловия скандал, съобщи агенция APA. Страната е взела на лизинг 2450 автомобили „Фолсваген“, „Ауди“, „Сеат“ и „Шкода“. Според Виена цената за закупуване на автомобилите е била завишена, което в крайна сметка е довело до увеличаване на лизинговите плащания. „Ако Австрия знаеше за манипулациите на емисиите, не би купила тези автомобили. В това отношение републиката има право на обезщетение за щети“, отбелязват от финансовата прокуратура на страната.", "date": "2019.04.19", "title": " Австрийските власти поискаха компенсации от „Фолксваген“"}
{"url": "https://trud.bg/%d1%81%d0%b4%d1%81-%d1%81-%d0%ba%d0%bc%d0%b5%d1%82-%d0%b7%d0%b0-24-%d1%87%d0%b0%d1%81%d0%b0/", "text": "Само няколко часа СДС имаше кмет в Добрич. След като в сряда партията представи кмета на града Йордан Йорданов за свой член, няколко часа по-късно градоначалникът се разграничи от СДС. В четвъртък Йорданов заяви, че е член на  ДБГ и на Реформаторския блок. В позиция СДС разкритикува остро Йорданов и посочи, че това “разколебава сериозно убеждението им, че той е последователен и принципен политик”.", "date": "2019.04.19", "title": " СДС с кмет за 24 часа"}
{"url": "https://trud.bg/%d0%b4%d0%bf%d1%81-%d0%be%d0%b1%d1%8f%d0%b2%d0%b8-%d0%bb%d0%b8%d1%81%d1%82%d0%b0%d1%82%d0%b0-%d1%81%d0%b8-%d0%b7%d0%b0-%d0%b5%d0%b2%d1%80%d0%be%d0%b8%d0%b7%d0%b1%d0%be%d1%80%d0%b8%d1%82%d0%b5/", "text": "ДПС обяви листата си с кандидати за евродепутати за избора за Европейски парламент (ЕП) на 26 май. Водач е председателят на Движението Мустафа Карадайъ. На челна позиция е и депутатът Делян Пеевски. Трето място в листата на ДПС е за вицепрезидентът на АЛДЕ Илхан Кючюк, а на четвърто място е досегашният председател на Комисията по регионално развитие в ЕП Искра Михайлова. В листата на ДПС са още Атидже Али – Вели, Севим Мусак, Станислав Анастасов, Сюлейман Сюлейман, Антоанета Асенова, Гюлфие Арнаудова, Петър Чобанов, Сузан Мехмедова, Синан Пехливанов, Танер Кабилов, Синай Якуб, Ертен Анисова и Цветан Енчев.", "date": "2019.04.19", "title": " ДПС обяви листата си за евроизборите\t"}
{"url": "https://trud.bg/%d0%bf%d0%be-%d1%81%d0%ba%d1%8a%d0%bf%d0%be-%d0%bf%d0%b0%d1%80%d0%bd%d0%be-%d0%b8%d1%81%d0%ba%d0%b0%d1%82-%d1%82%d0%be%d0%bf%d0%bb%d0%be%d1%84%d0%b8%d0%ba%d0%b0%d1%86%d0%b8%d0%b8%d1%82%d0%b5/", "text": "Поскъпване на парното с между 3 и 108 процента от юли поискаха различните топлофикации в страната. Един от основните им аргументи е увеличението на квотите въглеродни емисии, които плащат. Най-голямо повишение – със 108%, е поискало габровското дружество, което работи на въглища. Между 12 и 48 на сто увеличение са поискали останалите ТЕЦ-овете в Русе, Перник и Сливен. От топлофикациите, работещи с газ, за най-голямо поскъпване – с 88%, настоява дружеството във Велико Търново, а най-малко – столичното – с 3%. В Пловдив, Варна, Бургас, Плевен, Враца и Разград искат промяната в цените да е между 7 и 22 на сто. Ако предложенията бъдат приети, най-скъпо за парно ще плащат жителите на Габрово и Велико Търново, където 1 мегаватчас ще доближава 200 лева, а най-малко в Бургас и Сливен – около 80 лева.", "date": "2019.04.19", "title": " По-скъпо парно искат топлофикациите"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d1%80%d0%b5%d1%88%d0%b8-%d1%80%d0%be%d0%bc%d1%81/", "text": "Трябва да се реши ромският въпрос, дори и със силата на държавната принуда, децата трябва да станат нормални български граждани и да бъдат образовани. Така коментира предложението за спиране на социалните помощи при отсъствие от училище евродепутатът Ангел Джамбазки по  . Той бе категоричен, че мярката не е насочена срещу ромите, а срещу безотговорните родители. В декларация от ВМРО обясняват, че са автори на предложението. „Говорим за семейства, които правят деца безотговорно, а след това дори не ги изпращат на училище, за да могат да се образоват и да се оправят в училище“, каза евродепутатът. Според него за такива родители образованието не е ценност. По думите му те използват децата си за просия, проституция и не им дават възможност в живота да станат нормални граждани.", "date": "2019.04.19", "title": " Ангел Джамбазки: Трябва да се реши ромският въпрос, децата трябва да бъдат образовани"}
{"url": "https://trud.bg/%d0%be%d1%82%d0%bb%d0%b0%d0%b3%d0%b0%d1%82-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%b7%d0%b0-%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b2%d1%82%d1%83-%d0%b7%d0%b0-10-%d1%8e/", "text": "Студентският съвет при ВТУ „Св. Св. Кирил и Методий” не успя да проведе изборите за попълване на квотата на студентите и докторантите в Общото събрание на висшето училище. Действащите членове са 53-има, представителството им трябваше да се допълни с още 6 души. Това обяви председателят на Студентската избирателна комисия Димитър Димитров. Той допълни, че във всички структурни звена на университета са били разкрити общо три секции за гласуване. В изборния ден обаче с устна заповед на ректора проф.Христо Бонджолов е наредено вотът да се проведе само в секцията в аулата, а останалите зали да се запечатат. „Поставиха ни четири условия. Днес /б.а.19 април/ до 9,00 часа да подготвя график за провеждането на нови избори, което беше невъзможно. Съобщиха ни, че на 22 април Академическият съвет ще заседава извънредно, че изборите за управленски органи на ВТУ ще се отложат от 20 май за 10 юни и че трябва да проведем събранието си на 8 или на 9 май”, информира Димитров. По думите му тези нареждания от страна на ръководството на Централната избирателна комисия са незаконни и противоречат на правилника за студентската автономност. Димитров изтъкна, че Студентският съвет сам трябва да организира изборния процес, а не някой друг да определя реда и местата за гласуване. „Изборите бяха опорочени. Това е жестоко, брутално нарушение на студентската автономия. Живеем в 21 век. Отдавна сме в демокрация, но се оказва, че някои хора живеят в минали времена и действат авторитарно”, допълни председателят на Студентския съвет Иван Маринов. Междувременно стана ясно, че кандидатите за ректорския пост са трима-настоящият ректор проф.Христо Бонджолов, деканът на Педагогическия факултет проф. Венка Кутева и деканът на факултет „Математика и информатика” проф. Мирослав Гълъбов. Проф. Гълъбов обясни, че мандатът на органите на управление на университета изтича на 25 май. След тази дата настоящият ректор на ВТУ може да го ръководи еднолично два месеца, но без Академичен съвет и Общо събрание. „Искаме Великотърновският университет да запази своя авторитет като водещо научно и образователно средище. Затова сме обезпокоени, че тези неприятности силно се отразяват върху авторитета и престижа на нашето висше училище. Няма как това, което се упражнява върху студентите, да не тревожи техните родители и близки, потенциалните родители на потенциалните кандидат-студенти. Това става публично, а в момента си набираме хора за следващата учебна година. Затова сме притеснени”, коментира историкът проф. Петко Петков.", "date": "2019.04.19", "title": " Отлагат изборите за ректор на ВТУ за 10 юни\t"}
{"url": "https://trud.bg/%d0%ba%d0%b0%d0%ba%d0%b2%d0%be-%d0%b5-%d0%b4%d0%b0-%d1%81%d0%b8-%d0%ba%d0%b0%d0%b2%d0%b0%d0%bb%d0%b5%d1%80-%d0%bd%d0%b0-%d0%bc%d1%83%d0%b7%d0%b0%d1%82%d0%b0/", "text": "В технологичното и огрубяло с нравите си време може би звучи смехотворно понятието „кавалер”. Очевидно обаче това не важи за територията на поетическото, след като се появи книга с атрактивното заглавие „Аз, Кавалерът на музата” (изд. „Лени Ан”, Русе, 2018) с автор Дачо Господинов. Премиерата събра на 18 април в Студентския филиал на Столичната библиотека ценители на кратката поетическа форма, защото авторът е известен в лаконичните си прозрения. Събитието се водеше от директорката на филиала Здравка Шейретова, а стиховете бяха вплетени в театрални етюди, изпълнени от актрисата Мариана Бранкованова. Това е петата книга на автора, който е библиотекар в Регионалната библиотека в Разград и създател на електронното списание E-lit. Той е и организатор на поетичния конкурс „Любовен човек”, а новата книга се издава по повод неговия 50-ти юбилей. Какво ще прочетем, когато разтворим страниците на стихосбирката? Поетът съзнава собствената си роля на говорител на своето поколения – в едно нерадостно време. Сто години след Яворовите „Безсъници” светът е многополюсен в разрушението на ценностите. Но най-страшното явление е повсеместното обезличаване, „разболяването” от безразличието. Ще видим дефинирането му по брилянтен начин в стихотворението „Вируси”: Болни тела.  Болни компютри.  Болни души, заразени  с вируса-нелюбов. Критериите за етическо и естетическо в 21 в. са анахронизъм. Те отдавна са изхвърлени на бунището на мултикултурния глобализъм. Но лирическият говорител от страниците на „Аз, Кавалерът на музата” си представя един друг свят – по Далчевски чист и снежен, с „прошката – и първата, и най-последната човешка /не/възможност”. Подобна стилистична антитезисност ни подсказва, че поетът не обича ролята на съдник. Затова и изповедното начало тук изключва обвинителен и съжалителен тон. Да бъдем достойни за равностоен диалог – и в любовта, и в работата си, и в дебата за социалната, обществена, междуетническа справедливост. Лайтмотивът за несъстоялата се любов занимава поета многократно. От тази книга всеки ще запомни еротиката като „несбъднал се грях”, но има три реда, които са достойни да влязат във всяка световна антология: За влюбване са достатъчни секунди.  А за раздяла понякога  не стига цял живот. Акад. проф. д.п.н. Александра Куманова разказа за запознанството си с поета и не пропусна да изрази адмирацията си към неговите стихове: „Радвам се да съм сред толкова почитатели на доброто, истината и любовта, дошли тук да възвисят духа си чрез поезията. Благодаря за досега с това благословено мироздание, което ни нашепва притчи, а ние ги подминаваме… Приятели, светът е прекрасен, докато има такива хора като Дачо – честни, благородни, добри. Неговата поезия противостои философски и метафорично на суетата, в която потъваме ежедневно”. В обръщението си към публиката Дачо Господинов изясни защо толкова рядко се появява негова книга: „Прибягвам към издаването на нова книга само когато съм усетил, че съм надскочил самия себе си – дори и с един микрон. Благодаря на всички присъстващи, че уважиха моите литературни търсения”.", "date": "2019.04.19", "title": " Какво е да си Кавалер на музата?"}
{"url": "https://trud.bg/%d0%ba%d0%b0%d1%81%d0%be%d0%b2%d0%b8-%d0%b0%d0%bf%d0%b0%d1%80%d0%b0%d1%82%d0%b8-%d1%81-%d1%80%d0%b5%d0%b6%d0%b8%d0%bc-%d1%81%d1%82%d0%b5%d0%bb%d1%82/", "text": "Бележки приличат на фискални бонове Над 2 млрд. лв. са загубите за бюджета за 5 г. Касовите апарати на редица търговци имат режим “стелт”. Само с едновременното натискане на два клавиша касовият апарат преминава от нормална работа в режим на укриване на ДДС и продажбите стават невидими за НАП. Това става чрез софтуер за управление на продажбите, който е свързан и с касовия апарат, показват проверките на НАП. Над 70% от бизнеса използва софтуерни продукти за управление на продажбите. Но в много случаи софтуерът е програмиран, така че да позволява укриване на ДДС. С натискането на два клавиша системата може да премине в режим, така че да отчита в НАП само всяка трета продажба. В този режим на работа клиентите трудно биха разбрали, че оборотът не се отчита, защото им се дава бележка от принтер, която прилича на фискален бон. А при проверка на данъчните с натискането на два клавиша системата минава в нормален режим на работа и коректно отчита всяка продажба. В рамките на 5 години преките загуби на бюджета от укриването на обороти са над 2 млрд. лв. и то само от секторите, в които се плаща в брой като търговци на дребно, ресторанти, дискотеки и т.н. Това е причината да бъдат направени промени в Наредба Н-18 за отчитане на продажбите. Промените предвиждат всички софтуери за управление на продажбите да бъдат одобрени от Българския институт по метрология и регистрирани в НАП. Срокът, в който търговците, използващи такъв софтуер, трябва да сменят или модифицират касовите си апарати, беше удължен до 30 септември. В Наредбата Н-18 е посочено, че ако даден софтуер е одобрен, но при проверка на един търговец се установи, че позволява укриване на оборота, всички търговци ще трябва да спрат да го използват. Т.е. софтуерните компании не трябва да помагат на търговците да укриват ДДС, ако искат разработената от тях система за управление на продажбите да не бъде изхвърлена от пазара. Освен това софтуерът не трябва да позволява външна намеса, т.е. самият търговец да го промени, за да укрива оборота си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Касови апарати с режим „стелт”\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b4%d0%b5%d1%82%d0%b5-%d0%b8%d0%b7%d0%be%d1%81%d1%82%d0%b0%d0%b2%d0%b5%d0%bd%d0%be-%d0%b2-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b0-%d0%b1/", "text": "Почина 7-годишно дете, изоставено от родителите си в УМБАЛ „Свети Георги“ в Пловдив, съобщи  , позовавайки се на информация от лечебното зведение. Момиченцето страдаше от тежка форма на кардиомиопатия. Майката го довела в болницата преди три седмици, след като състоянието на детето се влошило. То постъпило по спешност в педиатричното отделение. Майката Десислава Щерева обясни, че изоставила дъщеря си, защото семейството било в трудно положение и нямали възможност да полагат адекватни грижи за болното момиченце.", "date": "2019.04.19", "title": " Почина дете, изоставено в пловдивска болница"}
{"url": "https://trud.bg/%d0%be%d0%b3%d1%80%d0%b0%d0%b4%d0%b0-%d0%bd%d0%b0-%d0%bf%d0%be%d0%b4%d0%b5%d0%bb%d0%b5%d0%bd%d0%b8%d0%b5-%d1%81%d0%b5-%d1%81%d1%80%d1%83%d1%82%d0%b8-%d0%b2-%d1%85%d0%b0%d1%81%d0%ba%d0%be%d0%b2%d0%be/", "text": "Ограда на военно поделение се срути в Хасково. При инцидента е загинал един човек. Инцидентът е станал малко преди 19 часа, съобщи БТВ. По време на срутването по тротоара е минавал пешеходец. От силния порив на вятъра оградата се срутила върху него и той е загинал на място.", "date": "2019.04.19", "title": " Ограда на поделение се срути в Хасково, има загинал"}
{"url": "https://trud.bg/%d0%be%d0%ba%d1%80%d0%b8%d1%85%d0%b0-50-%d0%ba%d0%b3-%d0%ba%d0%be%d0%ba%d0%b0%d0%b8%d0%bd-%d0%bd%d0%b0-%d1%83%d1%87%d0%b5%d0%b1%d0%b5%d0%bd-%d0%b2%d0%be%d0%b5%d0%bd%d0%bd%d0%be%d0%bc%d0%be%d1%80%d1%81/", "text": "Черногорската военна полиция е конфискувала 50 кг наркотици на борда на учебен военноморски кораб, часове преди планирано обучение на курсанти, предаде Ройтерс, като се позова на съобщение на министерството на отбраната, предаде  . В спецакцията по получен сигнал призори полицията открила „десетки килограми психоактивно вещество“ наветроходния кораб „Ядран“, който бил на адриатическото пристанище Тиват. Според черногорски медии са иззети поне 50 кг кокаин, но арести не са били извършени. Преподавателите и курсантите не са били на борда по време на обиска. По случая е образувано разследване, което трябва да установи как дрогата е попаднала на „Ядран“.", "date": "2019.04.19", "title": " Окриха 50 кг кокаин на учебен военноморски кораб в Черна гора"}
{"url": "https://trud.bg/%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-743-%d0%bf%d1%80%d0%be%d0%b2%d0%b5%d0%b4%d0%b5%d0%bd%d0%b8-%d1%82%d1%8a%d1%80%d0%b3%d0%be%d0%b2%d0%b5/", "text": "Провериха сделки за 2,647 млрд. лв. Агенцията за държавна финансова инспекция е проверила 2342 обществени поръчки през 2017 и 2018 г., при които са изразходвани общо 2,647 млрд. лв. Това са 10% от обществените поръчки, посочва министърът на финансите Владислав Горанов в отговор на въпрос на депутата от ГЕРБ Александър Иванов. Нарушения са открити в 743 от проверените сделки. Те са относно неспазване на принципите за прозрачност, свободна конкуренция и равнопоставеност, посочва Горанов. Установени са и нарушения, свързани с поставяне на изисквания към участниците, които дават предимство или необосновано ограничават участието на фирми, както и нарушения, свързани с незаконосъобразно изменение на сключените договори за възлагане на обществени поръчки. Констатирани са и 169 случая на непроведени обществени поръчки, при наличие на основания за това. Проверките показват, че само при 3 % от обществените поръчки има нарушения.", "date": "2019.04.19", "title": " Нарушения в 743 проведени търгове"}
{"url": "https://trud.bg/%d0%bf%d1%8a%d1%82%d0%b5%d1%88%d0%b5%d1%81%d1%82%d0%b2%d0%b5%d0%bd%d0%b8%d0%ba%d1%8a%d1%82-%d1%81%d0%b8%d0%bc%d0%b5%d0%be%d0%bd-%d0%b8%d0%b4%d0%b0%d0%ba%d0%b8%d0%b5%d0%b2-%d0%bf%d0%be%d0%bb%d1%83/", "text": "В Двореца на културата и спорта „Васил Левски” във Велико Търново в петък вечерта бяха връчени за 16-та поредна година наградите на Международното изложение „Културен туризъм”, организирано и домакинствано от община Велико Търново. Най-престижното индивидуално отличие беше присъдено на Симеон Идакиев – пътешественикът, обиколил над 160 държави и направил над 400 филма. Идакиев е в телевизионния и радио ефир от 50 години, а днес не успя да получи лично наградата си, защото представя новата си книга в Стара Загора. Кметът на старата столица Даниел Панов връчи награда на община Разград за най-атрактивно представяне на туристическа дестинация. „Останах впечатлена от организацията на Международното изложение. 16 години са признак на устойчивост и пожелавам все така да работите за популяризирането на българските общини.” – каза представителката на община Разград. За ефективно управление на комплексен туристически продукт Панов награди община Стара Загора. „Радвам се, че над 30% от българските общини взеха участие в 16-то издание на изложението „Международен туризъм” тази година. Благодаря на всички тях, защото това изложение винаги съм го чувствал като празник и винаги ще помня как го създадохме. Следващата година трябва да е годината на фестивалните прояви на изложението, защото така показваме своята идентичност и я съхраняваме.” – подчерта Даниел Панов. Асоциацията на българските туроператори и туристически агенти в лицето на Ирина Найденова връчи ежегодната си награда „Асеневци” на община Кюстендил. Получи я лично кметът Петър Паунов, който сподели : „Това е трогателна награда за скромния труд на нашия екип, но ние сме длъжни да работим, когато живеем в черешовия рай на Европа и сред картините на Владимир Димитров – Майстора.” Доц. д-р Соня Алексиева, кат председател на журито, връчи наградите в конкурса „Чети и пътувай”. Големите призове тук получиха Общински институт Пловдив за „Празник на Стария град, Момчил Цветанов за книгата си „Планините на България” и Общинско предприятие „Туризъм” – София за китайската версия на сайта си. Поощрителни награди от конкурса бяха връчени на Фестивала на чипровския килим, на музея в Панагюрище за юбилейния му албум и на Боряна Рангелова – Клайн за сайта fest.bg.com. В категорията за най-ефективни рубрики и публикации призът получи БНТ – Варна. Наградата за дебют на Международното изложение „Културен туризъм” отиде в община Перущица. Тя бе връчена от управителя на Общинската туристическа агенция „Царевград Търнов” Борислав Ангелов. Агенцията получи овации заради отказа си от етични съображения щандът и да не участва в класирането.", "date": "2019.04.19", "title": " Пътешественикът Симеон Идакиев получи голямата награда на изложението „Културен туризъм” в Търново\t"}
{"url": "https://trud.bg/%d0%b2-%d0%bf%d0%b5%d0%bd%d1%81%d0%b8%d1%8f%d1%82%d0%b0-%d0%b2%d0%bb%d0%b8%d0%b7%d0%b0%d1%82-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%b4%d0%be%d1%85%d0%be%d0%b4%d0%b8-%d0%be/", "text": "Спират помощите при 5 неизвинени отсъствия на децата Новите пенсионери да включват в изчисляването на пенсията си дохода за трите най-благоприятни години преди 1997 година. Това решиха при окончателното гласуване на Кодекса за социално осигуряване депутатите в парламента. Законопроектът беше внесен от народните представители на ГЕРБ. С приетите текстове се дава възможност на лицата при подаване на заявление за пенсия след 31 декември 2018 г. да изберат размера й да бъде определен с индивидуален коефициент, изчислен по стария ред. Така хората ще могат да включат дохода за трите най-благоприятни години преди 1997 г. и на целия доход от 1 януари 1997 г. до пенсионирането им. До 1 януари 2023 г. гражданите ще могат да избират по коя методика да се пенсионират. С промените на практика се тушира напрежението, което възникна с новия начин за изчисляване на пенсиите, каза председателят на социалната комисия Хасан Адемов (ДПС). Той допълни, че никой няма да бъде ощетен. Отново вчера бяха приети окончателно и поправките в Закона за социалното подпомагане, с които се затяга системата за плащане на помощите за деца, които са по предложение на ГЕРБ и „Обединени патриоти” . Средствата вече са обвързани с редовното посещение на децата в училище. При 3 дни отсъствия от задължителната предучилищна група на детето за месец или при 5 неизвинени отсъствия на ученика по неуважителни причини, социалните помощи да се спират за период от 1 година. Спрените средства ще отиват в съответната детската градина или училището, а с тях ще се закупуват учебни пособия. За пръв път в законодателството се дава дефиниция на понятието „недобросъвестно получени средства от социални помощи”. „С нашите промени в Закона за социалното подпомагане искаме да решим проблема с т. нар. „социален паразитизъм”, аргументира предложенията депутатът Александър Сиди от „Обединени патриоти” (ВМРО). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " В пенсията влизат най-добрите доходи (обзор)"}
{"url": "https://trud.bg/%d1%85%d1%80%d0%b8%d1%81%d1%82%d0%b8%d0%bd%d0%b0-%d1%88%d0%be%d0%bf%d0%be%d0%b2%d0%b0-%d0%bd%d0%b0%d0%b4%d0%b3%d1%80%d0%b0%d0%b6%d0%b4%d0%b0%d0%bc%d0%b5-%d0%ba%d0%be%d0%bd%d0%ba%d1%83%d1%80%d1%81/", "text": "ХХI Национален ученически конкурс „За хляба наш…” започна днес на площад „Народни будители” в присъствието на стотици деца, техните родители и граждани. По традиция хлябът бе благословен от Неврокопския митрополит Серафим и свещеници.  Събитието преминава под благотворителен знак, като в рамките на двата дни има поставена дарителска кутия в помощ на 11-годишната Микаела, съобщиха от Община Благоевград. Тазгодишното издание бе открито зам.-кмета по култура и хуманитарни дейности на община Благоевград – Христина Шопова. „Искам да поздравя всички от името на кмета Атанас Камбитов. Когато нещо е на 21 години – няма какво да се каже освен едно огромно „Браво” за всички, които го организират. Така трябва да бъде с всичко – ако може нещо, което сме наследили, да го надградим, е добре. Ако не – поне да не го унищожаваме. Много се радвам, че този конкурс успя във времето да се докаже, все повече участници има от цяла България. Няма как да скрия задоволството си от всички учители в Центъра за личностно и творческо развитие на децата на Благоевград, които с много любов и сърце организират този конкурс. Благодаря на всички участници, че имат отношение към хляба. Сигурна съм, че за тях през тези два дни Благоевград ще стане любимо място и ще искат отново да се върнат тук. Възрастните хора казват „Когато един човек уважава хляба, ще уважава и всичко друго”. Благодаря, родители, че възпитавате и подкрепяте децата си в тази посока. Благодаря на всички още веднъж, че организираме този конкурс заедно и че ще го има дори и след нас”, заяви Христина Шопова. Неврокопският митрополит Серафим поздрави Община Благоевград за прекрасната инициатива. „Това събитие е израз на нашите почит и преклонение към хляба – един от най-големите символи на живота, символ на Христовото тяло”, подчерта митрополитът.  Край сцената бяха подредени в изложба наградените изделия на участниците,като всеки можеше да опита от вкусните тестени изкушения. Десетки талантливи деца се включиха в музикалната програма на сцената на площад „Народни будители”.  Ученическият конкурс продължава и утре от 10.00 часа, когато ще бъде награждаването на отличените участници. Програмата във втория ден ще започне с представяне на разработките на учениците във XXI издание на конкурса и защита на научните им дейности. Категориите, в които се състезават учениците, са „Обреди“ и „Драматизации“ и „Млад дизайнер“ на тема „Жътва“. През двата дни ще се изявят над 1100 деца от цяла България, както и представители на три школи от Северна Македония.", "date": "2019.04.19", "title": " Христина Шопова: Надграждаме конкурса „За хляба наш…” с много любов и сърце"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%bb%d0%b8%d0%b2%d0%b5%d0%bd-%d1%81%d1%82%d0%b5%d1%84%d0%b0%d0%bd-%d1%80%d0%b0%d0%b4%d0%b5%d0%b2-%d0%bf%d1%80%d0%b5%d0%b4-%d1%82-2/", "text": "Местният фолклор за надпреварата между Сливен и Ямбол трябва да остане за приказки на масата Преди три години Министерството на финансите включи 36 от общо 265 общини в списък за финансово оздравяване. Анализът отчете, че 150 общини имат просрочия, а 42 общини пък бяха нарушили правилото поетите ангажименти за разходи към края на годината да не надвишават повече от 50% средногодишния размер на разходите за последните четири години. И по двата показателя Сливен бе абсолютен рекордьор. При встъпването в длъжност на кмета Стефан Радев, диагнозата бе „фактически фалит“. В края на 2019 г. изтича срокът за финансово оздравяване. Какво се случи и има ли още задължения? – Как се управлява най-задлъжнялата община в България, г-н Радев?  – Всички общини, може би не само в България, се управляват трудно, защото управлението в общините е по-малко политика и повече реални неща, които трябва да се случват ежедневно. Състоянието, в което беше Сливен, допълнително изостри всички проблеми, заради огромното бреме от дългове, които трябва да се плащат и заради това, че какъвто и ресурс да имаме, той отива за стари задължения, а не за перспектива занапред. Радвам се, че имахме подкрепата на правителството, защото инфраструктурните проекти, които изпълнихме паралелно на оздравителната програма, нямаше как да станат. Става дума за реконструкция на големи обекти – кръговото движение „Розова градина“, ремонти и реорганизация на движението в центъра, инвестициите в малките населени места, сега започнахме реконструкция на спортната зала „Асеновец“ и други важни обекти. – Колко бяха задълженията?  – Просрочените задължения бяха над 30 млн. лева към доставчици. Иначе общите дългове, с тези, които се обслужваха, бяха към 50 млн. лева. Дълговете не са проблем сами по себе си, ако те са планирани и по силите да бъдат обслужвани. Но просрочените задължения са огромен проблем, било то за община, фирма, домакинство, отделен човек. Това са задължения към доставчици – за стоки, услуги, към държавата. Към всеки възможен кредитор. Включително и към банките. Имахме писма за предсрочна изискуемост на кредитите, писма от оперативните програми да връщаме парите, които са били получавани. Към този момент нямаме просрочени задължения и плащаме всичко навреме. – Какво представляват тези 50 милиона лева на фона на приходите?  – Аз ще го обясня така. От края на 2015 г. министерство на финансите публикува данни за финансовото състояние на всички 265 общини в България, от които лесно се виждат цифрите. От всички тези общини Сливен беше с най-много просрочени задължения. Не само с най-много, но и категоричен „лидер“, с повече от два пъти задължения спрямо втория след нас в списъка. Тоест, положението на Сливен беше най-лошото сред общините и то много по-лошо, не просто най-лошото. – В края на 2019 г. изтича срокът за финансово оздравяване. Казвали сте, че оптимизирате разходите, че следите за стриктна финансова дисциплина и че планирате реално приходите. Какво остана към момента за погасяване?  – Имаме облигационна емисия от порядъка на 25 милиона лева, която успешно реализирахме, погасихме задължения. Вече започнахме да я обслужваме, в срок, лихвите са много ниски. Лихвите на старите дългове, които плащахме, докато ги изчистим, бяха от порядъка на 10 процента, тоест 5 пъти повече от това, което плащаме сега. Имаме няколко дългосрочни задължения от предишни мандати. Имам предвид задълженията още от 2008-2009 г. За реконструкцията на осветлението. Там ни остават още около 3 млн. лева да платим. Задълженията по споразуменията, които направихме, за да решим съдебните дела, които се водеха срещу общината за договори, изпълнявани в порядъка 2008-2012 г. – грубо около 3 млн. и до 8 млн. лева са задълженията към доставчици на община Сливен, като част от тях са разсрочени до 2023-24 година, без олихвяване. Резултатът е, че днес общината е стабилна. Да, това е една сериозна страница, която затворихме, от финансовата история на Сливен. – През последните седмици отново се говори за създаването на обща индустриална зона с Ямбол. Това е голям проект. Как се развиват намеренията ви?  – Когато говорим за индустриалната зона, аз имам предвид на първо място по-общото разбиране за това как взаимодействат трите общини Сливен, Ямбол и Тунджа (в нея влизат ямболските села – б.а.). Ямбол и Сливен са двата най-близко разположени областни градове в България. Разгледани заедно като един икономически организъм, те обхващат население от 200 хиляди жители, което автоматично прави тази агломерация една от най-големите в страната. Това пък от своя страна дава друга перспектива за инвеститорите, друга перспектива и за хората. Всеки отделен човек има два пъти повече възможности и за намиране на работа, и за избор на образование на децата си, и за избор на социален живот, културни събития, възможности за срещи и контакти между хората. С оглед на бъдещия програмен период, през който акцентът ще е върху регионите, е важно сега да предприемем реални стъпки да работим заедно, така че нашата тежест като градове, регион да бъде увеличена. В тази връзка много важно е това, което съобщи министър Аврамова, че държавата се ангажира с инвестиция в удвояването на ширината на пътя Сливен-Ямбол. Важно е, защото удвояването ще позволи от центъра на единия до центъра на другия град да се стига за 15-20 минути! За да чуем изявлението на министъра, че това ще бъде приоритетен проект за страната, свършихме двегодишна съвместна работа с кметовете на Ямбол и Тунджа. – Бъдещата индустриална зона ще е на бившето летище „Бършен“, с площ от 2500 декара и съвсем близо до Сливен. Това вероятно е предимство за града?  – Аз не искам да акцентираме, въпреки че е важно, къде ще са физическите места на инвестициите. Много се пазя от това да не изглежда така, че всеки град дърпа чергата към себе си. Напротив, аз много се радвам на инвестициите на „Лидъл“ в община Тунджа, където бе открит логистичен център на веригата. Дай, боже, да има такива проекти за Тунджа и Ямбол и по протежението на пътя, който ни свързва. Трябва да спрем да мислим с изолационни наклонности. Местният фолклор за надпреварата между Сливен и Ямбол трябва да остане за приказки на масата. Затова винаги заявявам, че това е съвместен проект и нямаме никакво желание да доминираме. За някои сливналии, когато се каже, че нещо се случва в Ямбол, това е равнозначно, че се случва в Хасково или във Враца. А всъщност мисленето ни трябва да бъде: когато има концерт в Ямбол, да се радваме, че можем да отидем на този концерт, а не да се тюхкаме защо не е в Сливен. – Самолетната писта ли прави зоната атрактивна?  – Не. Първо, теренът граничи с пътя, за който говорихме. И второ, заради размера на самия терен и че е на един собственик – община Сливен. Почти не са останали такива терени в страната, даже не знам да има община с подобен терен. Освен това не е земеделска земя, което спестява много и дълги процедури във времето. С ПУП, който очаквам да влезе в сила. Тоест, много, много стъпки са извървени до тук. Що се отнася до пистата, тя е включена в ПУП-а като самостоятелен имот, с пространство да се използва като самолетна писта, отговаряща на стандартите за летище. Става и за паркинг, ако дойде някой много голям инвеститор. Дано дойде! Пистата може да се използва за други цели, но няма да бъде разрушавана. – Беше приета общинска наредба за насърчаване на инвестициите. Казвали сте, че смисълът на тази наредба е да покаже желанието на местната власт да работи с инвеститорите. И все пак, има ли проявен интерес към Сливен?  – Имали сме разговори с различни инвеститори, те логично не желаят да преминават процедурата по сертифициране по наредбата, защото дадените ни от закона мерки не са много. Но искат да получат информация, включително за възможностите за пречистване на отпадни води, за доставка на вода и ел.енергия, за пазарната стойност на имотите, кога – готови халета, кога – само земя. Пак казвам, големият смисъл е отношението към тях и това, че желаем да работим съвместно. Към момента инвестициите, които се реализират в Сливен, са на предприемачите, които така или иначе оперират в града и общината. Можем да дадем пример с разширението, което прави Едоардо Миролио в производството, на фирма „Начеви“ в производството на мебели, на „Техномаш“ за това, което правят в местността Карандила в планината, включително и с наша подкрепа, на ЗММ, на всички големи предприятия. Под „инвеститор“ не трябва да разбираме само някой, който идва отнякъде. А винаги първо да мислим за местните инвеститори, които вече са направили вложения тук и плащат заплати. И в Сливен, и в Ямбол имаме доста предприятия, които оперират и в двата града и това е добре. – Интерес в професионалните среди предизвика намерението ви да направите карта на подземната инфраструктура. Беше съобщено, че това е ноу-хау за страната. Така ли е?  – Преди това искам да подчертая, че създадохме географска информационна система (ГИС), което също е доста иновативно. В страната ГИС имат министерство, АПИ, някои общини. В нашата карта акцентите са два: съчетани са регулационните и кадастралните планове, които могат да се засичат. А това е много полезно за инвеститорите. Така вместо хората да идват при нас за справки, виждат всичко, което им е необходимо на компютъра си. Даже сме качили и видовете собственост на всички терени в града. Наистина тепърва ще правим специализирана карта на подземната инфраструктура. Тя е нещо съвсем ново. Много трудна задача, като се има предвид, че десетки години са наслагвани различни системи, от различни организации, кога – частни, кога – държавни, кога – правени във времето преди 1989 г., без пълен архив. Факт е, че всеки, каквото и да започне да ремонтира, се изненадва. Спъва се процесът на проектиране. Като съм ходил в Европа, в други градове, съм разбирал, че всички имаме едни и същи проблеми, независимо дали става дума за България, или за Белгия, да речем. Навсякъде казват: „Ами така е, като почнеш да копаеш, излизат едни неща…“. Бих искал в Сливен да е различно. – Предизборното време започна. В този тон един от упреците към вас е, че новите общински предприятия „Градска мобилност“ и „Озеленяване“ не са печеливши или поне недостатъчно. Вашият коментар?  – Основната цел на тези две предприятия не е да реализират печалба, а да решават конкретни проблеми на града. Но въпреки това, „Градска мобилност“ има 500 хиляди лева печалба. Не говоря за приходи, а за чистата му печалба. Преди беше невъзможно да се паркира, защото бяхме затрупани от автомобили… Този процес продължава. Между 50 и 70 новорегистрирани коли имаме всеки ден в Сливен. Без това предприятие щеше да е неудържимо положението. И всеки платен лев за паркиране влиза в общинския бюджет. По отношение на предприятието за озеленяване, то не извършва услуги на никого друг, освен на общината. Няма как да реализира печалба. Печалбата идва от там, че преди да го създадем, тази услуга е била възлагана на външни фирми и ние плащахме по 1,2 милиона лева на година за озеленяване, като имаше масово недоволство от изпълнението. Сега плащаме по-малко, отколкото преди и гражданите, мисля, са доволни. Така че моята оценка и за това предприятие е изцяло положителна. – Бившият кмет г-н Кольо Милев заяви неотдавна, че всички европейски проекти, по които работите, са били наследени от неговото управление. Как ще отговорите?  – Факт е, че програмният период, в който сме в момента, е от 2014 до 2020 г. и подготовката за тези проекти е започнала преди започването на този мандат. Съвсем нормален процес. Приемаш подготвените проекти, изпълняваш ги, ти пък подготвяш такива за следващия мандат. В този смисъл – да, голяма част от проектите са били подготвени в предходния мандат и сме ги наследили, в това число възможностите, които дават, и проблемите, които създава тази проектна готовност. Сега готвим проекти за социалната, културната, туристическата инфраструктура. Искаме да направим пълна реконструкция на лифта към Карандила – нещо, което досега не е правено. Така че пак казвам: 7-годишен е европейският цикъл на проектите, а 4-годишен – кметският мандат в България. За мен най-важното е, че днес общината вече е стабилна, може да планира и че в Сливен се случват хубави неща. – Ще се кандидатирате ли отново?  – Местните избори са далеч. Споменах, че управлението в общините е по-малко политика и повече ежедневна работа. Сега сме в активния сезон, предстоят асфалтиране, ремонти на тротоари и други задачи. Бих искал обаче да призова хората да гласуват на евроизборите, защото те не са маловажни, както някои твърдят. От тях зависи каква Европа искаме, какви региони, градове за един дълъг период от живота ни. Трябва да се сложи край на популизма, на говоренето против Европа. Защото Брекзит е много хубав урок. Нашият гост  Стефан Радев е кмет на Сливен за първи мандат. Номиниран е за поста от партия ГЕРБ. Завършил е Езиковата гимназия в родния си град, а после – специалност по „Икономика и управление“ в Икономическия университет във Варна. Има магистърска степен по счетоводство и контрол от УНСС – София. От 2010 г. е дипломиран експерт-счетоводител. Заемал е ръководни длъжности в холдинг „Мелинвест“. От този холдинг започва политическата кариера на бившия земеделски министър, сегашен народен представител и областен координатор на ГЕРБ Десислава Танева. Преди избирането му за кмет, Радев е работил във финансовата сфера като одитор, в столицата.", "date": "2019.04.19", "title": " Кметът на Сливен Стефан Радев пред „Труд“: Положението на Сливен беше най-лошото сред общините"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%b0%d0%bd-%d0%bb%d0%b8%d1%82%d0%b2%d0%b8%d0%bd%d0%b5%d0%bd%d0%ba%d0%be-%d0%bf%d1%8a%d1%82%d0%b5%d0%ba%d0%b8%d1%82%d0%b5-%d0%b2-%d0%bf%d0%b5%d0%b4%d0%b8%d0%b0/", "text": "Вместо да си вършим работата като специалисти, ние трябва да се съобразяваме с ежедневно променящите се изисквания на Касата, наложените от тях рестрикции, които ескалират, и действително стигаме до момент, в който не можем да направим това, което е най-хуманното и човешкото – да дадем помощ на дете. Това заяви детският невролог проф. Иван Литвиненко, началник на Клиниката по неврология в СБАЛДБ „Проф. Иван Митев“, по  . Той призова да се разшири дейността на болницата с разкриването на хирургична дейност, очни и ушни болести и др., за да не се налага най-малките пациенти да бъдат разхождани между различни болници. „Болшинството от специалностите в педиатрията са представени в болницата, но заради лимитите се ограничава дейността“, каза проф. Литвиненко. По думите му пациенти не са връщани. „Ние пак „хитруваме“ и търсим някакъв начин, защото аз не мога да върна вкъщи родител на дете с два гърча на 26 месеца. Но това е за сметка на това, че изправям на нокти персонал, търча из болницата и търся някъде, където по подходяща пътека може да бъде прието, така че да не ощетя все пак и болницата, защото тук опираме до парите“, обяни проф. Литвиненко. Той каза още, че пътеките в педиатрията са най-ниско платените. Даде пример с деца с епилепсия, която струва 400 лв. Медикът допълни, че отдавна е преглътнал обидата от ниското заплащане, но е обиден от това, че не може да си върши работата.", "date": "2019.04.19", "title": " Проф. Иван Литвиненко: Пътеките в педиатрията са най-ниско платените"}
{"url": "https://trud.bg/%d0%b7%d0%b0-%d1%88%d0%b5%d1%81%d1%82%d0%b8-%d0%bf%d1%8a%d1%82-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b8%d0%b7%d0%b1%d0%b8%d1%80%d0%b0-%d0%bf%d1%80%d0%b5%d0%b7%d0%b8%d0%b4%d0%b5/", "text": "Гласовете на албанските гласоподаватели винаги са определяли кой да спечели на балотажа В неделя, 21 април, гласоподавателите в Република Северна Македония са призовани в пряк избор да определят шестия си държавен глава от провъзгласяването на страната за суверенна и независима република на 8 септември 1991 г. Двата мандата на досегашния проф. Георге Иванов изтичат и според Конституцията той повече няма право да се кандидатира. Пък и да го направи, едва ли ще има шансове да спечели при крайно ниския рейтинг, който го съпровожда през последните години на втория му мандат. Иванов си беше креатура на бившия премиер Никола Груевски, който сега разхожда костюмите си в Будапеща, влязъл в резиденцията под хълма Водно с помощна на изборната машина на авторитарната власт на Груевски. Без апаратната подкрепа на партията на власт- тогава ВМРО-ДПМНЕ, сега в опозиция, без нейната активна работа на терена, Иванов щеше да си остане един скучен, но безкрайно суетен преподавател от Скопския университет. Затова през цялото време на предизборната кампания за вота на 21 април, която официално започна на 1 април, съм се питал кое ще бъде по-важно за резултата от гласуването- това, че Иванов- най-после, си отива, или че се ражда надеждата за нов президент, който никак, ама никак, да не прилича на своя предшественик. Затова още през септември миналата година, на същото това място направих портрет на един от евентуалните претенденти за президентското кресло, за когото като най-силно качество изтъкнах факта, че той е всичко, което Георге Иванов не е и не може да бъде. Е, моят „фаворит“ през септември, в крайна сметка, не беше номиниран, но аз продължавам да смятам, че той беше далече по-комплексен като качества и подготовка от всички тези, които в неделя ще излязат на пистата и в два тура да решат кой ще бъде следващият държавен глава на Република Северна Македония. Всъщност, пистата, по която ще се надбягват в неделя кандидатите има три коридора. Според изтегления жребий, в първия ще бяга проф. Блерим Река, бивш дипломат, политолог и журналист. Той е кандидат на две от опозиционните парламентарни партии на албанците- Съюза на албанците на Зиядин Села и на едната част от разцепилата се Беса. На неговата кандидатура се възлагат две задачи. Едната е „традиционна“ и тя е свързана с практиката на всеки президентски вот в Северна Македония партиите на албанската етническа общност да издигат свой участник с ясното съзнание, че той не може да спечели. Борбата винаги се е водила и в крайна сметка е била спечелвана от излъчените от някоя от двете големи партии на македонците- опозиционната в момента ВМРО-ДПМНЕ и управляващата Социалдемократически съюз на Македония /СДСМ/ на премиера Зоран Заев. Според същата изборна традиция обаче, гласовете на албанските гласоподаватели винаги са определяли кой да спечели битката на балотажа, където винаги са отивали кандидатите на вече споменатите два основни политически полюса. Освен в случаите, когато не се е стигало до балотаж. Както през 1994 г., когато македонците бяха призовани за първи път да посочат чрез пряк избор своя държавен глава. Кандидати бяха основно вече изкаралия някакъв полу-мандат първи президент на независимата република Киро Глигоров, излъчен от парламента, и театралният режисьор, вече покойник Любиша Георгиевски, номиниран от ВМРО-ДПМНЕ. Глигоров спечели още на първия тур, но и досега във въздуха витае основателното съмнение, че победата му е резултат на манипулации и фалшификации. Просто трябваше да стане така, защото ако Глигоров и Георгиевски бяха отишли на балотаж, не се знаеше дали харизматичният режисьор от Битоля нямаше в крайна сметка да катурне стария югоапаратчик Глигоров. Да, на втория тур албанските гласове решаваха победителя. През 1999 г., когато Глигоров отказа да се кандидатира, социалдемократите на Бранко Цървенковски пуснаха в играта „новия социалдемократ“ Тито Петковски. Чудесно, най-малкото заради лозунга, който скандираха по митингите неговите леви привърженици- „И след Тито, пак Тито“, алюзия с Йосип Броз от СФРЮ. Любчо Георгиевски, тогавашният лидер на ВМРО-ДПМНЕ и премиер на страната, извади от ръкава си Борис Трайковски, някогашен волейболист от Струмица с корени в село Моноспитово. След първия тур Борис изоставаше от Тито с над 13 000 гласа, което правеше резултата от балотажа предизвестен в полза на Петковски. Но тогавашният формален лидер на Демократичната партия на албанците и неформален на всички албанци, и не само от Македония, Арбен Джафери, активизира своите хора, които, отивайки масово пред урните, дадоха победата на Трайковски. Е, и по тези избори, и по тази победа витаят съмнения за нередности, но кой може да спре, въпреки заканите и забраните, така нареченото „семейно гласуване“, така характерно при албанците. Най-възрастният мъж от семейството, което по традиция живее заедно, взима личните карти на всички имащи право на глас, отива в секцията, пуска бюлетини за всеки от хората си, подписва ги и си тръгва. Цветът на пуснатата бюлетина, разбира се, е един и същ. И за да не останете с впечатление, че това се отнася само до изборната практика в Северна Македония, ще ви кажа- нищо подобно. Така е и в Косово, и в Албания, и навсякъде наоколо, където живеят албанци. Виждал съм го с очите си. Втората причина за издигането на Блерим Река е, да я наречем, опозиционна. Това е един вид протест на Зиядин Села и на неговия партньор от Беса срещу предварителната договореност между двете големи управляващи партии- СДСМ на Зоран Заев и Демократичния съюз за интеграция /ДСИ/ на Али Ахмети да излязат с общ кандидат на изборите. Точно така- договорен кандидат, само че за политическо благозвучие наречен „консенсусен“. Тоест, предварително да тикнат победата в ръцете на избрания от тях човек по време на лични срещи и междупартийни разговори, гарантирайки му солидно мнозинство на гласовете. Още повече, че такава идея за „консенсусен президент“ засмука още 28 по-малки партийни формирования, които живеят от усещането си да са винаги на страната на победителя. „Консенсусът“ дава на пръв поглед основание да сме доволни от етническото съгласие между „великите сили“ на албанците и македонците. Но от друга страна поставя под съмнение демократичността на изборния процес и правото на всеки гласоподавател сам да определя коя бюлетина ще пусне. Добавете към това и желанието на опозиционерите от Съюза за албанците и Беса да премерят влиянието си сред етнически определения електорат в страната, и може би ще разберете аргументите им да пуснат професора Река на пистата. Впрочем, по повод на Река, лидерът на Демократичната партия на албанците /ДПА/, или каквото остана от нея, Мендух Тачи иронично заяви, че професорът „няма да е новата невеста на албанското политическо небе“. Докато „Консенсусният“, човекът на Заев и на Ахмети- проф. Стево Пендаровски, е достатъчно познат на публиката. Преди пет години той се опита да се пребори с Георге Иванов от името на СДСМ, но изборната машинария на Груевски го помете. Сега прави втори опит и по всичко изглежда, този път ще излезе победител, макар и на балотажа на 5 май. Там ще отиде заедно с кандидата на ВМРО-ДПМНЕ професорката-конституционалистка Гордана Силяновска-Давкова, в избора на която много анализатори видяха леко подобрено копие на Иванов, само че в пола. Което намалява шансовете й, естествено. А на балотажа, ах, на балотажа ги чака голямото предизвикателство, за което никой не иска да говори. Това е задължителният ценз от 40 на сто гласували от общия избирателен списък, които трябва да излязат пред урните, за да бъде изборът легитимен. В които 40 процента много хора не са сигурни. А кампанията- какво? Извън традиционните препирни и бесове, основният дебат се въртеше около Преспанския договор. Той ще бъде в центъра на вниманието и през двете седмици, които ще отделят 21 април от 5 май. Значи, ще го разчепкаме и извадим на показ, нали!", "date": "2019.04.19", "title": " За шести път Македония избира президент\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b2%d0%b7%d0%b5%d0%bc%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%bd%d0%b0-%d1%80%d1%8a%d1%87%d0%bd%d0%be-%d1%83%d0%bf%d1%80%d0%b0/", "text": "В последно време се натрупаха факти, които говорят за засилваща се непосредствена роля на премиера в управлението на процесите в отбраната и армията. Като че ли търпението на Бойко Борисов започна да се изчерпва и той съвсем явно се разбърза. Дали вътрешно-политическата ситуация го принуждава да прави това или нещо друго, предстои да видим. Възможно е да си изясним причините за поведението му след евроизборите, които, според някои, били най-близкото предизвикателство пред управляващите в пътеката с препятствия до края на мандата им. А защо да не допуснем и най-логичното, т.е. желание нерешените проблеми в армията да стават по-малко. Което, честно казано, го чакаме отдавна. Първи факт, закупуването на изтребителите и възможността до 10 май да бъде подписано предварително споразумение между България и САЩ за доставка на 8 нови самолета Ф-16. Парите сме отделили и в момента, в който стане факт сделката, тогава влизаме веднага, актуализираме бюджета с тази сума и плащаме, каза преди няколко дни от Дубровник министър-председателят. И заяви „Така че относно кога, колко и как – аз съм обещал да бъде бързо. Да не протакаме и затова моето разбиране е, че преди парламентът да излезе във ваканция да дадем на нашите летци най-доброто, което има.“ В същото време разкри някои тайни на преговорния процес със САЩ „Те искат най-висока цена, ние искаме най-ниска. Те искат максимално далече във времето, ние искаме веднага.“ И тук вади коза, за когото не сме подозирали и който го няма описан в проекта за инвестиционен разход. Когато му дойде времето, ще разговаря с президента Тръмп, за да приеме или не някакъв компромис. Какъв е той, само Бойко Борисов може да предполага. Ние пък за пореден път се убеждаваме, че сделката за самолетите е преди всичко политическа. Втори факт, възстановяването на Висшето военновъздушно училище. Някой трябваше да натисне копчето, за да тръгне процедурата. Бойко Борисов го направи с няколко телефонни, в символичния смисъл на думата, обаждания до вицепремиера Томислав Дончев и образователния министър Красимир Вълчев. След това им благодари на първото правителствено заседание. Цялата работа беше да не пречат на министър Каракачанов. Нещата, разбира се, тръгнаха със завидна скорост. В рамките на по-малко от 20 календарни дни за решаването на този въпрос се подредиха положително становище от Националната агенция за оценка и акредитация, заседание на правителството, заседания на съответните парламентарни комисии, включително извънредни, обсъждане и гласуване на решението в пленарна зала. В това отношение може да съперничи само решението за даване мандат на правителството да води преговори със САЩ за новите самолети, което бе прието през януари. В други случаи парламентарната практика е много по-продължителна. Така, както се шегуват някои, опехотяването на авиацията приключва. Третият факт, променящият се статут на Силите за специални операции. В парламента вече влязоха промените в Закона за отбраната и въоръжените сили, съгласно които предстои създаването на Съвместно командване на специалните операции. Гласове и усилия за подобна организационна промяна в армията има поне от 12 години. За да дойде краят на октомври 2018 г. Тогава на полигон „Ново село“ министър-председателят Бойко Борисов постави  срок до края на същата година да се промени законът, за да се създаде, както той тогава се изрази, Командване на Силите за специални операции. Дори даде указания да се увеличи численият състав на нашите Сили за специални операции и да се отпуснат средства за подобряване на оборудването, включително и осигуряването на най-добри парашути. Не стана до края на 2018 г., но четири месеца по-късно все пак се случва. Всичко това се вписва в стила на Бойко Борисов. Не са малко примерите, особено в социалната сфера, когато у нас проблемите се решават или потушават с пряката и видима намеса на премиера. Друго, обаче прави по-силно впечатление. Защо чак на десетата година, от както е начело на изпълнителната власт, сега взема отбраната на ръчно управление. Дали причините са само вътрешно-политически? Или отвън вече ни се чудят как, например, Народното събрание гласува бюджет за модернизация, а парите в рамките на около 370 млн. лв. за миналата година остават неусвоени. И дали това няма да се повтори в края на 2019 г.   Всъщност, няма нищо необичайно Министерският съвет осъществява общото ръководство на отбраната и въоръжените сили. Така е записано в закона, който възлага на правителството да ръководи и осъществява държавната политика на страната в областта на отбраната. Необичайното е в пряката намеса на Бойко Борисов. Бяхме свикнали да прави това по отношение на МВР и полицията. Сега очакваме да пази някой коз и за другите два проекта за модернизация на въоръжените сили – патрулните кораби за флота и бойните машини за пехотата.", "date": "2019.04.19", "title": " Борисов взема отбраната на ръчно управление?\t"}
{"url": "https://trud.bg/%d0%b2-%d1%81%d0%b0%d0%bd%d0%b4%d0%b0%d0%bd%d1%81%d0%ba%d0%b8-%d0%bf%d1%80%d0%be%d0%b4%d0%b0%d0%b2%d0%b0%d1%82-%d1%81%d1%82%d0%be%d0%ba%d0%b8-%d0%bc%d0%b5%d0%bd%d1%82%d0%b5-%d0%bf%d0%be%d0%bb%d0%b8/", "text": "В Сандански масово се продават стоки-менте и за пореден път жители и гости станаха свидетели на акция на полицията, която изненадващо атакува магазини на централната търговска улица. Акцията бе по линия на противодействие на разпространението на стоки, носещи запазени търговски марки без разрешение на правоносителя им. От служители на сектор „ПИП“ при ОДМВР-Благоевград и РУ-Сандански са проверени търговски обекти, като в един от тях са намерени и иззети около 151 артикула с марката „ADIDAS“, във втори – около 74 артикула с марките„ADIDAS“ и „SUPREME“, а в трети – около 374 артикула с марката „ADIDAS“. За случаите е уведомена РП-Сандански. Образувани са досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " В Сандански продават стоки-менте, полицията атакува търговски обекти"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%be%d1%81%d1%82%d0%b0%d0%bd%d0%b0%d0%bb%d0%b8-%d0%b2-%d0%bd%d0%be%d1%82%d1%80-%d0%b4%d0%b0%d0%bc-%d0%ba%d0%b0%d1%80%d1%82%d0%b8/", "text": "Последните станали картини в опожарената катедрала Нотр-Дам в Париж ще бъдат транспортирани за възстановителни работи и съхранение в Лувъра, обяви френският министър на културата Франк Риесте, предава AFP. „Картините в катедралата са спасени от пламъците и сега могат да бъдат свалени и транспортирани до безопасни зони“, заяви министърът. Длъжностни лица бяха в очакване на „зелена светлина“ от противопожарните служби, преди да се отправят към все още крехката катедрална структура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Последните останали в „Нотр Дам“ картини ще бъдат пренесени за реставрация и съхранение в Лувъра"}
{"url": "https://trud.bg/3101331-2/", "text": "Приказно съчетание от  цветове отново може да бъде видяно по главната пешеходна улица „Тодор Александров“ в Благоевград.  През пролетно-летния сезон, хиляди чадъри  ще правят цветна сянка и ще радват жителите и гостите на областния център.  Инсталацията е по Еко стандарт и е изградена от въже, обезопасяващо и щадящо дървесната растителност, съобщиха от общината. Емблематичната композиция се прави по идея на кмета на Благоевград д-р Атанас Камбитов и неговият екип, а целта е Благоевград да бъде още по-атрактивен за жителите и своите гости. Пъстрата композиция ще съпровожда Международния театрален фестивал „Тара-ра-бумбия”, литературното изложение „Литера Експо” , както и най-очакваното събитие – фестивалът, който събира световни звезди в Благоевград- „Francofolies.Blagoevgrad”.  Идеята се реализира със съдействието на Община Благоевград , „Карлсберг“ – България, Largo Mall, Общинска Банка и кино „Синемакс“, БГ Радио, ЮЗУ „Неофит Рилски“, „Sky optic”, агенция „Диаманти“, “Aperol Spritz”, Vivacom, магазин „Sportdepot“ и „Ликата“. Миналата седмица, пред мол „Ларго“ бе монтирана и цветна инсталация с 500 пеперуди, допринасящи за празничното настроение преди светлите християнски празници. Община Благоевград започна и преобразяването на 180 пейки на емблематични за Благоевград места. Те са с различни цветове, символизиращи пролетта.", "date": "2019.04.19", "title": " Главната пешеходна улица в Благоевград отново атракция за жители и гости"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%be-%d0%bf%d1%8a%d1%80-2/", "text": "След 9-годишно прекъсване, Община Благоевград отново е домакин на Държавно първенство по хандбал за младежи до 19 години. Организатор на спортното събитие е ХК „Интер“ – Благоевград. Турнирът ще се проведе в зала „Скаптопара“ в рамките на три дни – 20,21 и 22 април. Начало ще бъде дадено в 10.00 часа на 20 април, а следващите два дни, състезанията ще стартират в 09.00 часа. Участие в първенството ще вземат клубовете „Интер“, „Локомотив“ – Горна Оряховица, „Левски“ – гр. Левски, „Спартак“ – Варна, „Фрегата“ – Бургас, „Локомотив“ – Мездра, „Добруджа“ – Добрич, „Осъм“ Ловеч. Община Благоевград пожелава успех на всички състезатели!", "date": "2019.04.19", "title": " Благоевград е домакин на Държавно първенство по хандбал за младежи до 19 години"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d1%87%d0%b0%d0%ba%d0%b2%d0%b0%d0%bc-%d0%b4%d0%be-%d1%81%d1%80%d0%b5%d0%b4%d0%b0%d1%82%d0%b0-%d0%bd%d0%b0-%d0%bc%d0%b5%d1%81%d0%b5%d1%86/", "text": "Очаквам до средата на месец юни напълно да бъде завършен бул. „Филип Кутев“. Това каза пред журналисти кметът на София Йорданка Фандъкова, която провери изграждането на булеварда. „Ремонтът върви по график. Трябва да припомня, че този участък е изключително важен. Това всъщност е участък от бъдещия вътрешен ринг на София с бул. „Тодор Каблешков“ от страната на Район „Триадица“, ул. „Филип Кутев“ до „Симеоновско шосе“. Работи се по всички участъци. Някъде отчуждаваме още, някъде разширяваме. В случая изпълняваме половината от бъдещия булевард, по който трябва да преминава и трамвай. Знаете, че имаше проблем с отводняването на бул. „Черни връх“ и всъщност най-напред се изпълни канализацията и водопроводът от „Софийска вода“, за да може да се отводнява бул. „Черни връх“ заедно с „Кръстова вада“ и след това вече започнахме пътните дейности“, заяви Фандъкова и уточни, че очаква около средата на месец юни да бъде напълно завършен участъкът с 4 ленти – две в посока, да има изградено осветление, тротоари. „Работим поетапно, но много сериозно по цялостното протежение на бъдещия вътрешен ринг, който е стратегически проект за следващите години, за да може да облекчим трафика в центъра на града и по този начин да намалим вредните емисии във въздуха. В същото време от неделя трябва да започне и изграждането на още един много важен канализационен колектор за отводняването на кв. „Кръстова вада“ и на бъдещия пробив по бул. „Тодор Каблешков“, който обаче ще затрудни движението по ул. „Сребърна“, каза още Йорданка Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Фандъкова: Очаквам до средата на месец юни напълно да бъде завършен бул. „Филип Кутев“"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-%d0%be%d1%82-%d1%80%d0%b0%d0%b7%d1%80%d1%83%d1%85%d0%b0-%d0%ba%d0%b8%d0%bb%d0%b8%d0%b9%d0%bd%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%ba%d1%8a/", "text": "Спешен ремонт бе направен на килийното училище на манастира „Свети Георги“,който се намира край петричкото село Гега. Така школото бе съхранено и запазено. В сградата на старото килийно училище са запазени две класни стаи, трапезария и магерница. 10 000 лв от Комисията по вероизповедания бяха отпуснати за укрепване на сградата, ремонт на покрива и вътрешно освежаване. Според стари предания строителството на манастира „Свети Георги“ край село Гега започва още през 1848 г. В него първоначално е разкрито обществено килийно училище, което по-късно е преустроено в новобългарско. Манастирът „Свети Георги“ е една от дестинациите за исторически и религиозен туризъм, която Община Петрич се стреми да популяризира и развива през последните три години. За постигането на тази цел ще започне и рехабилитация на пътя от с. Гега за с. Чурилово по проект на Община Петрич защитен по ОП „Развитие на селските райони“.", "date": "2019.04.19", "title": " Спасиха от разруха килийно училище към манастира “Свети Георги“"}
{"url": "https://trud.bg/%d0%bc%d0%b0%d1%80%d0%b8%d0%b0%d0%bd%d0%b0-%d0%bf%d0%be%d0%bf%d0%be%d0%b2%d0%b0-%d1%81-%d1%88%d0%be%d0%ba%d0%b8%d1%80%d0%b0%d1%89%d0%b0-%d0%bd%d0%be%d0%b2%d0%b0-%d0%b2%d0%b8%d0%b7%d0%b8%d1%8f-%d1%81/", "text": "Певицата Мариана Попова промени коренно външния си вид, поставяйки си така модерните в момента раста плитки, прикрепени към корените на косата й и стигащи почти до кръста. Изпълнителката публикува кадър на новата си прическа в профила си в Facebook и с това предизвика много смесени коментари. Повечето й приятели и фенове харесаха променената й визия, но имаше и такива, които я приеха с насмешка, а трети категорично отсякоха, че не им допада промяната. Самата Мариана явно е много доволна от крайния резултат, позирайки за още няколко кадъра с мъжа й Веселин Плачков и фризьорът, направил плитките.", "date": "2019.04.19", "title": " Мариана Попова с шокираща нова визия (СНИМКА)"}
{"url": "https://trud.bg/%d0%bb%d1%8e%d0%b1%d0%be-%d0%bf%d0%b5%d0%bd%d0%b5%d0%b2-%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d1%86%d1%81%d0%ba%d0%b0-%d0%b8%d0%bc%d0%b0-%d1%81%d1%8a%d1%8e%d0%b7/", "text": "– Влизаме като основен конкурент за титлата. Радвам се от резултатите досега. Искам да продължим по същата линия. Целим се в най-високото място, а програмата е еднаква за всички. След мачове винаги има „жертви“, но сега всички са на разположение. – Няма смисъл да си слагаме медали или да се хвалим. Важното е, че отборът играе добре. Вдигнахме нивото, стараем се на всяка тренировка. След като се вижда във всеки мач, това ме радва. Имахме малко време да изградим стила и го поддържаме. Тимът е с амбиции и настроение. Целта е да печелим мачовете. Нямаме право на отпускане, както срещу „Ботев“ за купата. Не трябва да правим подаръци на съперника. – Мислим само за футбол. Не искам да се занимавам нито със съдии, нито с БФС. Нека те си гледат работата. Но няма да спра, ако продължават по този начин. Няма да се предам до последно. Лошото е, че те влияят с цел. Затова и футболът ни е на посредствено ниво. Съдиите са наясно кога трябва да се показват картони и кога не. Нека да има картони, но за всички по един аршин. Критерият обаче е различен. Има съдии, които се държат арогантно и нахално. Усмихват ти се и си правят, каквото искат. Нека цяла седмица говорим за футбол, а не за тях. – Нито един отбор не изключвам от тази битка. В първата шестица всеки се бори за нещо. Но има и отбори, които са съюзени срещу други. ЦСКА няма да се откаже, докато има сили. Кой е застрахован от загуба? „Манчестър Сити“ с всичките милиарди загуби ли онзи ден?", "date": "2019.04.19", "title": " Любо Пенев, треньорът на ЦСКА:  Има съюзени отбори срещу други"}
{"url": "https://trud.bg/%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d1%87%d0%b0%d1%81%d1%82%d0%bd%d0%b0/", "text": "В Областна администрация – Велико Търново се състоя работна среща, на която бяха обсъдени проблеми възникнали при практическото приложение на новата нормативна уредба – Закона за частната охранителна дейност и наредбите към него, и взаимодействие между охранителните фирми и органите на Държавна и местна власт. Дискусията бе открита от областния управител проф. д-р Любомира Попова. „Обсъждането на проблемите, които възникват в практическото приложение на новата нормативна уредба във връзка със Закона за частната охранителна дейност и наредбите към него могат да бъдат прецизирани от хората, които са на терен ежедневно, от всички вас – и затова приветствам формата на събитието, при която се установява добро взаимодействие между охранителните фирми, държавната и местната власт. Във всеки регион доброто взаимодействие между тези структури е изключително важно за спокойствието на гражданите и на бизнеса.“, каза губернаторът. В срещата участва и заместник областният управител инж. Детелина Борисова.  „Общините трябва да имат право да избират дали да създават общински охранителни звена, или да сключват договори с частни охранителни фирми“, категоричен е кметът на Велико Търново Даниел Панов. Председателят на УС на Националната асоциация на фирмите за търговска сигурност и охрана / НАФТСО/ Александър Митев съобщи, че повече от 130 000 човека са заети в охранителния бранш в страната. Браншът дава работа предимно на хора, които за първи път встъпват в работна среда, или на такива, които са излезли от нея. На дискусията присъстваха представители на частни охранителни фирми от Велико Търново, Габрово, Ловеч и Търговище, на МВР и кметове на общини.", "date": "2019.04.19", "title": " Обсъдиха промените в закона за частната охранителна дейност в Търново\t"}
{"url": "https://trud.bg/%d0%b2%d0%bc%d1%80%d0%be-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0-%d0%b5%d0%b2%d1%80%d0%be%d0%bb%d0%b8%d1%81%d1%82%d0%b0%d1%82%d0%b0-%d1%81%d0%b8-%d0%b2-%d0%b4%d0%b5%d0%bd%d1%8f/", "text": "На 20 април (събота) „ВМРО – Българско национално движение“ ще регистрира листата си с кандидати за евродепутати за предстоящите европейски избори, съобщиха от пресцентъра на партията. Документите за регистрация ще бъдат внесени от лидера на ВМРО, министър на отбраната и вицепремиер Красимир Каракачанов, заместник-председателят на партията и настоящ евродепутат Ангел Джамбазки, шефът на предизборния щаб и народен представител Юлиан Ангелов. На събитието ще присъстват част от знаковите лица от патриотичната листа на ВМРО. След внасянето на документите кандидатите за европейски представители от листата на ВМРО – Българско национално движение ще се отправят към паметника на революционерите от Македония, Беломорието и Одринско (паметник „Крилете“ на ъгъла на булевардите „Тодор Александров и „Христо Ботев“). Там те ще се поклонят пред подвига на героите от Априлската епопея.", "date": "2019.04.19", "title": " ВМРО регистрира евролистата си в деня на Априлското въстание"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89%d0%b8-%d0%be%d1%82-%d0%bd%d0%b2%d1%83-%d1%83%d0%bd%d0%b8%d1%89%d0%be%d0%b6%d0%b8%d1%85%d0%b0-%d0%bd%d0%b5%d0%b2%d0%b7%d1%80/", "text": "Втори ден специализиран модул за овладяване и преодоляване на последиците от бедствия от Националния военен университет (НВУ) „Васил Левски“ – Велико Търново работи по унищожаване на невзривени боеприпаси, съобщиха от Министерството на отбраната. Днес, 19 април, екипът разузна и унищожи още три невзривени боеприпаса. Те бяха открити в промишлената зона на град Русе в района на „Дунавски драгажен флот“ АД (на 500 метра от Дунав мост), където беше намерен и корозиралият бронебоен снаряд 152 мм от Втората световна война. Днес бяха унищожени силно корозирала противопехотна мина и два снаряда (100 мм и 65 мм). Модулното формирование от четирима военнослужещи с два автомобила бе ръководено от подполковник Йордан Терзиев. Унищожаването на боеприпасите е извършено на безопасно място на 8 км южно от Русе. До пристигането на специализирания екип, органите на МВР са охранявали мястото на което са били намерени боеприпасите. Тази година модулното формирование за втори път обезврежда намерени боеприпаси. Повечето от тях са от Втората световна война. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Военнослужещи от НВУ унищожиха невзривени боеприпаси от Втората световна война до Дунав мост в Русе"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bf%d1%8a%d1%80%d0%b2%d0%b0%d0%bd%d0%be%d0%b2-%d0%b7%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b0%d0%ba%d0%be-%d0%be%d1%82%d1%81%d1%82/", "text": "В Скопие трябва да разберат, че не могат прекалено дълго да градят идентичност върху фалшива основа. Това заяви Георги Първанов, президент на България (2002-2012), в рамките на дискусия „Чий е Гоце Делчев?! Още за оценките на Илинден 1903 г., 115 години по-късно”. Повод за дискусията е днешното представяне на книгата „Илинденско- Преображенското въстание 1903 г. през погледа на европейските дипломати”, чийто съавтор и автор на предговора е Георги Първанов, съобщиха от пресцентъра на АБВ. „В началото на 20 век и далеч преди това, ние имаме единна история. Имали сме общи цели. Населението на Мизия, Тракия и Македония има единно национално самосъзнание, независимо от различията, от тактиката и независимо от наличието на различни организации“, посочи Първанов и подчерта необходимостта от съгласие с южните ни съседи по този въпрос. „Целта на гръцката дипломация беше да убеди Скопие, че македонците нямат нищо общо в исторически план. Нашата задача е по-трудна – да ги накараме да се съгласят, че историята ни е обща, на база българско национално самосъзнание“. Задачата на България обаче има и своите предимства, защото на наша страна са документите и историческите доказателства, подчерта президентът Първанов. По повод представеното днес издание, президентът каза, че то е повод да се върне темата „Македония“ в дневния ред.  „Не мога да повярвам, как така се случи, че освобождението на Македония и Одринска Тракия, което преди 115 години беше национален идеал, беше кауза на поколения наши сънародници, беше приоритет не само на дипломацията, и на и военните и на българското общество. Как така докарахме нещата до там, темата да не може да намери място в дневния ред на българското общество“. България не бива да подарява една от най-важните страници от историята. Това е важно, защото ако отстъпим историята, губим всичко, посочи Георги Първанов. „Аз и всички ние помним много компромиси – отстъплението за идеята за Санстефанска България, отстъплението от идеята за единно решаване на проблемите, идеята за автономията, която също е компромис“, заяви Първанов и добави, че отстъпление от историята би било загуба на памет и идентичност.", "date": "2019.04.19", "title": " Георги Първанов за Македония: Ако отстъпим историята, губим всичко"}
{"url": "https://trud.bg/%d0%bc%d0%b2%d1%80-%d0%bf%d0%be%d0%ba%d0%b0%d0%b7%d0%b0-%d1%81%d1%85%d0%b5%d0%bc%d0%b0-%d0%bd%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d0%bd%d0%b0-%d0%bf%d1%80%d0%b5%d1%81/", "text": "МВР показа схема на организирана престъпна група, извършваща телефонни измами. Вътрешното министерство публикува информацията във връзка с   измамници в Горна Оряховица, проведена на 18.04. 2019 г. от ГДНП, ОДМВР – Велико Търново, под ръководството на Специализираната прокуратура, румънския Главен полицейски инспекторат, Полицейския инспекторат на окръг Прахова, под ръководството на DIICOT. По време на операцията са претърсени 17 адреса – 12 в България и 5 в Румъния. Намерени и иззети са 132 мобилни апарата, 137 SIM-карти, около 200 ваучера, 33 картодържача, 11 таблета, бележки, документи, пари в български левове и валута и др. Има 7 иззети автомобила. Задържани са над 25 български граждани, от които 11 членове на ОПГ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " МВР показа схема на организирана престъпна група за ало измами"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%b2%d1%80%d1%8a%d1%87%d0%b8-%d0%b4%d0%b8%d0%bf%d0%bb%d0%be%d0%bc%d0%b8%d1%82%d0%b5-%d0%bd%d0%b0-%d0%be%d1%82%d0%bb%d0%b8%d1%87%d0%bd%d0%b8/", "text": "Кметът на Благоевград Атанас Камбитов бе официален гост на церемонията по дипломиране на абсолвентите от Правно-исторически факултет при ЮЗУ „Неофит Рилски“. Той поздрави възпитаниците на висшето учебно заведение, техните преподаватели и родители, съобщиха от общината. „Вълнувам се почти колкото Вас. Връщам се години назад. Дипломирането е много важен етап от живота на човек. Много важно стъпало от житейската стълбица. Пожелавам Ви да не бъде просто стъпало, а трамплин към върха. Казват, че до върха се стига, ако пълзиш или летиш. Аз не съм привърженик на това твърдение, смятам, че върхът трябва да бъде изкачен, с усилия, труд и с воля.По пътя за върха, опознаваш планината, когато се обърнеш назад виждаш и пътя, който си извървял и стъпките, които си оставил. Пожелавам Ви всеки от Вас да изкачи своя връх. Поздравявам преподавателите за високото ниво на образование. Вие, заедно с Вашите студенти правите, така че университетът да бъде пример, еталон за качествено висше училище“ каза в част от словото си кметът Камбитов. Сред официалните лица бе още и заместник на главния прокурор при ВКП- Иван Гешев, който връчи дипломи на отличниците на випуска и поздрави, всички абсолвенти. „Вие сте хората, които трябва да спечелят битки, които моето поколение не успя, да промените неща, които моето поколение не успя. Сигурен съм, че с вашия ентусиазъм, ще направите нашата страна още по-добро място за живеене, каза Иван Гешев. „В тази динамична среда, в която живеем е необходимо всеки ден да продължите да се образовате. Това, че днес получавате диплома, не означава, че трябва да спрете дотук“, каза доц. д-р Борислав Юруков, ректор на ЮЗУ.  Деканът на Правно-историческия факултет доц. д-р Габриела Белова също поздрави и изпрати Випуск 2019. „Този ден е празничен за всеки един от Вас, защото получавате заслужено признание за Вашия труд. Споделям гордостта Ви от постигнатото и радостта ви от перспективите, които се откриват пред Вас“, каза проф. д-р Белова. На церемонията присъстваха още Катя Белова, председател на Окръжен съд Благоевград, комисар Кръстев,зам.-директор на ОД МВР – Благоевград., Атанас Бръндев, директор на дирекция Национална сигурност – Благоевград, представители на местната власт, на съда, прокуратурата, културни и образователни институции, роднини и близки на абсолвентите. Студенти от 7 специалности- „Право”, „Публична администрация”, „Връзки с обществеността”, „Международни отношения,” „Европеистика”, „Национална сигурност“ и „История”, завършиха успешно днес и станаха повод за гордост на своите преподаватели и близки.", "date": "2019.04.19", "title": " Иван Гешев връчи дипломите на отличниците на Випуск 2018 от специалност Право в ЮЗУ"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%80%d0%b0%d0%b7%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0-%d0%b8%d0%b7%d0%bc%d0%b8%d1%81%d0%bb%d0%b5%d0%bd/", "text": "Няма основания за повдигане на обвинения срещу президента на САЩ Няма сговор, няма възпрепятстване. За хейтърите и радикалните леви демократи играта свърши. Това написа в туитър президентът Доналд Тръмп след дългоочакваното публикуване на доклада на US спецпрокурора Робърт Мълър за разследването на руската намеса в изборите в САЩ от 2016 г.  “Днес е хубав ден за мен”, сподели още Тръмп и допълни, че “такава измама не бива да се случва с никой друг президент”. Докладът от близо 450 страници бе оповестен късно в четвъртък. От документа става ясно, че Мълър не разполага с достатъчно доказателства за предположението, че Тръмп и негови сътрудници са участвали в престъпен сговор с руснаците преди изборите, които Тръмп спечели. Но пък Мълър констатира, че предизборният щаб на Тръмп е приветствал усилията на Кремъл за саботаж и е очаквал, че би могъл да се облагодетелства от хакването и изтичането на имейли на демократите. Все пак заключението на документа е, че Тръмп е бил избран за президент с помощта на чуждестранна сила, като в подкрепа на тази теза се изброяват множество срещи между негови съветници и руснаци, опитващи да окажат влияние върху кампанията и преходния президентски екип.  Същевременно в доклада се посочва, че след като е започнало федералното разследване по въпроса за руската намеса, президентът многократно се е опитвал да му попречи. Мълър е описал 11 случая, в които Тръмп или неговият предизборен щаб са били въвлечени във възможно възпрепятстване на правосъдието. Въпреки това разследващите са решили да не повдигат обвинения срещу президента, изтъквайки множество правни и фактически ограничения. Но пък докладът намеква, че Конгресът на САЩ би могъл да преследва действията по възпрепятстване на разследването като престъпления.  В коментар на доклада вчера говорителят на Кремъл Дмитрий Песков заяви, че Русия е разочарована от качеството на документа. Песков посочи, че той не съдържа “никаква нова информация”, нито аргументирани доказателства, че Русия се е месила в изборния процес в САЩ. И посъветва американците да се поинтересуват за какво са били похарчени държавните средства, отпуснати на Мълър и екипа му за разследването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Тръмп за доклада на Мълър: Играта свърши (обзор)\t"}
{"url": "https://trud.bg/%d0%bd%d0%be%d0%b2-%d0%bc%d0%b5%d1%82%d0%be%d0%b4-%d0%bd%d0%b0-%d0%b8%d0%bd%d0%b4%d0%b8%d0%b2%d0%b8%d0%b4%d1%83%d0%b0%d0%bb%d0%bd%d0%be-%d0%ba%d0%be%d0%bb%d1%8f%d0%bd%d0%bd%d0%be-%d0%bf%d1%80%d0%be/", "text": "48 годишна жена с гонартроза е сред първите пациенти в България, която бе оперирана по най-новия метод в колянното протезиране в световен мащаб. Интервенцията бе извършена от доц. Калин Михов и екип на клиниката по ортопедия и травматология в УМБАЛ „Св. Марина“ във Варна. „Това е вторият пациент в страната, при когото прилагаме иновативната технология, по която работим от началото на годината. Предстои съвсем скоро да бъдат оперирани още 4 пациента, които са планирани и в момента ставите им се произвеждат в Швейцария. Убеден съм, че този метод ще се превърне в рутинна интервенция при нас в клиниката във Варна“, обяснява доц. Михов, който е ръководител на единствената клиника в България, която е сертифицирана и стандартизирана да извършва тази оперативна процедура и да използва този имплант. Основната индикация за използване на иновативната индивидуална колянна става е при млади и активни пациенти с гонартроза, когато са изчерпани останалите възможности за лечение. Напълно индивидуалната колянна протеза е решение при пациенти,  особено при млади и активни хора, нуждаещи се от пълно възстановяване на функцията и обема на движение на крайника, както и бързото възвръщане към активен начин на живот. Специалистът пояснява, че напълно индивидуалната колянна протеза се произвежда на базата на триизмерен скенер по формата, размерите, радиуса и кривините на нормалното коляно на пациента преди да развие артрозата. Производственото време на импланта в Швейцария е между 3 и 4 месеца, като крайният продукт съдържа индивидуален специфичен инструментариум за резекция на костните краища и индивидуални проби, изцяло съобразени с анатомичните особености на пациента. Това гарантира сигурност, стерилност и намаляване на кръвозагубата при  извършване на имплантирането, казва доц. Калин Михов и обяснява, че пълното възстановяване на функциите на пациента става след 2-3 месеца, като  движението започва още в деня на операцията с помощта на патерици. 48 годишната пациентка сподели, че е взела решение да се подложи на тази иновативна операция, защото намалява рисковете от последващи усложнения и реоперации. „Проучих възможностите за лечение в България и се доверих на доц. Калин Михов в УМБАЛ „Св. Марина“ във Варна. Сега, 2 дни след интервенцията, съм щастлива, че взех това решение. Преди операцията бях напълно спокойна и уверена в резултата“. До момента в УМБАЛ „Св. Марина“ във Варна се осъществяваше индивидуално колянно протезиране, при което се изработва само специфичен инструментариум, който осигурява единствено прецизната резекция на ставните повърхности и заместването им с стандартни коленни импланти, които са с еднакви радиуси и кривини. Те не винаги прилягат точно и се налага да се използват различни техники на напасване и избор на по-малкия или по-големия имплант според ситуацията, но резултатът винаги е компромис между функцията и балансирането на колянната става, разказва доц. Михов. Сега с производството на напълно индивидуално изделие лекарите имат възможността да възстановят в пълна степен осите на движение, центровете на ротация, формата на кондилите, кривината, размерите – абсолютно всичко, за да може пациентът да движи коляното си без да има напрежение в меките тъкани и без да обременява мускули, ставни връзки, сухожилия, които са всъщност и генератор на болка и причина за оплаквания след колянно протезиране. През месец май в България се очаква да пристигне един от бащите на тази протеза, френският професор Мишел Бонин, който е председател на дружеството по колянно и тазобедрено протезиране във Франция и един от световните лидери в протезирането въобще. Той ще извърши няколко демонстрационни операции по време на ежегодният конгрес на българското артроскопското дружество и дружеството по колянна хирургия, който за няколко години придоби широка популярност. Очаква се тази година на форумът да присъстват повече от 300 души, като вече има заявки за участници от Германия, Швейцария, Австрия, Турция.", "date": "2019.04.19", "title": " Нов метод на индивидуално колянно протезиране спасява пациенти с гонартроза"}
{"url": "https://trud.bg/%d0%bc%d1%81-%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b5-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bb-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%b8%d1%82/", "text": "С резолюция на министър-председателя Бойко Борисов, на 8 март 2018 г. началникът на политическия кабинет на премиера е изпратил писмо, с което препраща на МРРБ сигнала на кмета на Своге за път ІІ-16 Мездра-София, постъпил в кабинета на премиера на 28 февруари 2018 г. Това съобщиха от правителствена информационна служба във връзка с информациите за изпратен сигнал до Върховна касационна прокуратура относно катастрофата край Своге през август миналата година. ‘Министърът на регионалното развитие и благоустройството незабавно разпорежда на АПИ да докладва за състоянието на пътя и за предприетите мерки, както и да бъде изготвен отговор за кмета с копие до политическия кабинет на министър-председателя“, се казва в съобщението. В резултат на извършената от АПИ проверка, в края на месец май 2018 г., пътната агенция подготвя информация за кмета на Своге и кабинета на премиера, че е разпоредено на фирмата–изпълнител да отстрани възникналите дефекти в обхвата на пътя. „Министър-председателят Борисов е предприел необходимите мерки за реакция на подадения от кмета на Своге сигнал“, уверяват от пресцентъра на МС.", "date": "2019.04.19", "title": " МС: Премиерът е предприел необходимите мерки за реакция на подадения от кмета на Своге сигнал за пътя край града"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bc%d0%b0%d0%bd%d0%be%d0%bb%d0%b5%d0%b2-%d0%bd%d0%b5-%d1%84%d0%b8%d0%b3%d1%83%d1%80%d0%b8%d1%80%d0%b0-%d0%ba/", "text": "Имаме 700 къщи за гости, още навремето се постави темата, че не всички се ползват по предназначение. Още 2016 година качихме от фонда всички къщи за гости по стария програмен период, къде са, как са направени. Да могат да се ползват като информация от гражданите, които искат и второ, там където не се използват по предназначение да се пусне сигнал, за да се провери. Така че фондът проверява на база сигнали и на база оценка на риска.  Това заяви в Бургас министър Порожанов и добави, че Александър Манолев не фигурира като бенефициент. „Бенефициент е някаква жена. В конкретния случай има проверка. Това, което на първо четене може да се установи като нарушение е, че не се използва по предназначение. Фонд земеделие има процедури по договаряне и процедури за плащане. Всяка една заявка се разпределя на дирекцията, която е оторизирана, там работят над 100 човека. Двама експерти ги гледат, независимо един от друг. Изготвят се т.нар. контролни листа, които са изискуеми. След което се изготвя седмичен протокол, който идва за подпис за директора, в случая от изпълнителния директор. Така че, бъдете сигурни, че процедурите са спазени от служителите. Това ви казвам, че г-н Манолев не е фигурирал като бенефициент в този проект. Там е фирма Агро трейд, Анна еди коя си. Не познавам Анна, Манолев го познавам откакто е член на Управителния съвет“, добави Румен Порожанов. Той каза също че ако се докаже че къщата за гости не е ползвана по предназначение, средствата се нъзстановяват. За протестите Порожанов каза, че 10 браншови организации му искат оставката: „Водим дебат. Казах го и на предния протест, те не надграждат нищо ново.“", "date": "2019.04.19", "title": " Румен Порожанов: Манолев не фигурира като бенефициент"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b7%d0%b0%d0%bb%d0%be%d0%b2%d0%b8-%d1%88%d0%bf%d0%b8%d0%be%d0%bd%d0%b8-%d0%be%d1%82-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d1%82%d0%b5-%d0%b0/", "text": "Турските власти арестуваха двама души по подозрение в шпионаж в полза на Обединените арабски емирства (ОАЕ), предава държавната агенция Anadolu Agency. Информацията идва от източници в съдебните среди. Арестите са извършени като част от разследване на прокуратурата в Истанбул за предполагаемо събиране на информация в полза на държавата от Персийския залив. Други подробности по случая не се привеждат към момента.", "date": "2019.04.19", "title": " Турция залови шпиони от Обединените арабски емирства"}
{"url": "https://trud.bg/%d0%b5%d0%bd%d1%82%d1%83%d1%81%d0%b8%d0%b0%d1%81%d1%82%d0%b8-%d0%b8-%d0%b2%d0%be%d0%b5%d0%bd%d0%bd%d0%b8-%d0%bf%d1%80%d0%b0%d0%b2%d1%8f%d1%82-%d0%bc%d0%b0%d1%89%d0%b0%d0%b1%d0%bd%d0%b0-%d0%b2%d1%8a/", "text": "Мащабна възстановка на Дравската епопея (отбранителната операция на Българската армия в края на Втората световна война), ще се проведе в района на село Негован, Район Нови Искър, Столична община на 20 април, събота. Тя е организирана от клуба за военноисторически реконструкции „Братя по оръжие“ със съдействието на Министерството на отбраната, съобщиха от пресцентъра на ведомството. Освен членове на клуба, в нея ще участват военнослужещи от Националната гвардейска част и от състава на Военновъздушната учебна база в Долна Митрополия. Дравската отбранителна операция (проведена през март 1945 г.) оказва важно значение за крайния ход на Втората световна война и утвърждава бойния авторитет на Българската армия. За да наблюдават възстановката край с. Негован са поканени ученици, представители на военнопатриотичните съюзи, ветерани и всички, които проявяват интерес към военната ни история. Възстановката ще започне в 12.00 ч. на 20 април 2019 г. в района на водоема, намиращ се непосредствено до село Негован.", "date": "2019.04.19", "title": " Ентусиасти и военни правят мащабна възстановка на Дравската епопея в събота"}
{"url": "https://trud.bg/%d0%bd%d0%be%d0%b2-%d1%81%d0%ba%d0%b0%d0%bd%d0%b4%d0%b0%d0%bb-%d1%81-%d0%b4%d0%b0%d0%bd%d0%bd%d0%b8-%d0%b2%d1%8a%d0%b2-%d1%84%d0%b5%d0%b9%d1%81%d0%b1%d1%83%d0%ba/", "text": "Копираната информация ще бъде изтрита Компанията “Фейсбук” съобщи, че “неволно” е съхранявала имейл контакти на над 1,5 милиона потребители на социалната мрежа, без да поиска от тях разрешение, предаде Би Би Си. Събирането на данните е станало чрез система, използвана, за да се потвърди самоличността на нови членове. “Фейсбук” е искала от нови потребители да напишат паролата на имейл адреса си и впоследствие е копирала контактите им. От компанията подчертаха, че този подход вече е променен. Ще бъдат известени всички потребители, чиито контакти са били копирани без тяхно разрешение. А копията на данните, съхранявани от мрежата, ще бъдат изтрити. Смята се, че тази информация е била използвана, за да се анализират по-добре социални и лични връзки между потребители. Копирането на контакти започнало през 2016 г. Преди това новите потребители са били питани дали искат да потвърдят самоличността си чрез имейл адреса си, както и дали искат доброволно да качат списъка си с контакти. През март “Фейсбук” установи, че паролите на близо 600 млн. потребители са били съхранявани месеци наред на вътрешни сървъри.", "date": "2019.04.19", "title": " Нов скандал с данни във фейсбук\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%82%d0%b0%d1%80%d1%82%d0%be%d1%80%d0%b0-%d0%bd%d0%b0-%d1%80%d0%b0%d0%b7%d0%b1%d0%b8%d1%82%d0%b0%d1%82%d0%b0-%d0%b1%d0%b0%d0%bd%d0%b4%d0%b0-%d0%b7%d0%b0-%d1%82%d0%b5/", "text": "Ето го лицето на тартора на внушителната група за телефонни измами, която бе разбита при спецоперация в четвъртък в Горна Оряховица – Борислав Димитров-Бобито. При акцията в четвъртък полицията и жандармерията блокираха квартал „Калтинец“ в Горна Оряховица и претърсиха пет имота. Задържани бяха общо 10 мулета в железничарския град и в София, както и 23 въртачи в Румъния. При акцията се оказало, че двама от арестуваните в северната ни съседка са с влезли в сила присъди и са обявени за издирване и незабавно са издадени европейски заповеди за екстрадацията им. Задържаните 23-ма участници в престъпната схема били на ниско ниво в иерархията и имали за задача да издирват телефони на възрастни хора, да им звънят и да ги зарибяват като жертви. Те били на работна седмица в Румъния и в петък се прибирали за уикендите, за да си починат, а в неделя вечерта отново заминавали. При мащабната операция в Горна Оряховица са арестувани Георги Парашкевов, Николай Златков-Шакито както и бащата на Бобито-Георги Димитров.Претърсени са 5 имота, като най-внушителният е на фамилията на Борислав Димитров-Бобито. Според криминалисти в триетажната къща с двор, барбекю и други екстри са налети над 500 000 лева. От Бобито и баща му са иззети два луксозни автомобила за общо около 100 000 лева-„Мерцедес“ и „Ауди А-7“.", "date": "2019.04.19", "title": " Вижте тартора на разбитата банда за телефонни измами"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-%d0%b2-%d0%bf%d0%be%d0%bd%d0%b5%d0%b4%d0%b5%d0%bb%d0%bd%d0%b8%d0%ba-%d0%be%d1%84%d0%b5%d1%80%d1%82%d0%b8%d1%82%d0%b5-%d0%b7%d0%b0-%d0%bd%d0%be%d0%b2%d0%b8/", "text": "Отговорите на държавите,   след запитване от Министерството на отбраната, за предоставяне на предложение по проекта за придобиване на два многофункционални модулни патрулни кораба за Военноморските сили (ВМС), ще бъдат отворени в понеделник, 22 април, съобщиха от Министерството на отбраната. Всички постъпили в установения срок предложения, които са на корабостроителните компании „Fr. Lurssen Werft GmbH & Co.KG“ (Германия), „МТГ – Делфин“ (България) и „FINCANTIERI“ (Италия), ще бъдат отворени публично от Междуведомствената работна група, назначена със заповед на министър-председателя Тя е с председател заместник-министърът на отбраната Анатолий Величков и заместник-председател командирът на ВМС контраадмирал Митко Петев и в нея влизат представители на Министерството на отбраната, Министерството на икономиката, Министерството на финансите, Министерството на външните работи и ДАНС.", "date": "2019.04.19", "title": " Отварят в понеделник офертите за новите кораби на флота"}
{"url": "https://trud.bg/%d1%82%d0%b0%d0%b9%d0%b1%d0%b5-%d1%8e%d1%81%d0%b5%d0%b8%d0%bd-%d0%b7%d0%b0%d1%89%d0%b8%d1%82%d0%b0%d1%82%d0%b0-%d0%bd%d0%b0-%d1%82%d0%b8%d1%82%d0%bb%d0%b0%d1%82%d0%b0-%d0%bc%d0%b8-%d0%b1%d0%b5-%d0%bc/", "text": "Защитата на титлата ми бе много по-тежка от спечеленото първо европейско злато преди година – призна Тайбе Юсеин. – Борих се с травма в ребрата, но реших да не обръщам внимание на болката и се радвам, че успях….  Шампионката, както и останалите медалистки от Евро 2019 бяха премирани от основните спонсори на женския национален тим – „АСЕТ банк“ и „АСЕТ иншурънс“ на стилна церемония в София.  Вече трикратната №1 в Европа Биляна Дудова разкри, че я очаква тежък сезон на подготовка и доказване, за да се върне в кат. до 57 кг. Шампионките се реваншираха за наградите, като подариха рамкирани снимки, на които са с медалите си, на изпълнителните директори Алексей Цветанов и Милен Драгневски.  „Сребърната“ Миглена Селишка призна, че вече е забавила горчилката от загубата на финала и е амбицирана да стъпи на върха още на следващото състезание. А Евелина Николова, която също се окичи със сребро, бе на церемонията с дълга пола, напомняща японска носия. Оказа се, че националката не се подготвя за лагера в Окаяма в началото на месец май, а прикрива превръзка на коляното. Прегледът е установил, че Ева е с разтегнати връзки и ще се възстановява около месец. „Радвам се, че има такива награди, защото това е признание каква работа сме свършили в залата – обяви старши треньорът Петър Касабов. – Благодаря на АСЕТ холдинг, на министерството на спорта и федерацията, че ни подкрепят и ни оставят да мислим само за борба и успехи.“   Легендата пожела на момичетата квоти Направихте ме горд, каза Валентин Йорданов „Благодаря за чудесните мигове, които ни предоставихте – каза легендарният Валентин Йорданов – Бях свидетел на срещите в залата в Букурещ. – Още веднъж ме накарахте да се чувствам горд, че съм българин. Пожелавам ви от световното първенство през септември да се върнете с квоти и с повече медали от сега. А догодина да постигнете своите върхове и на олимпиадата в Токио. Медалистките показаха и изящната купа за второто място в отборното класиране на Европа. Българките бяха изпреварени само от украинките.  На церемонията присъстваха настоящият шеф на централата Христо Маринов, легендата Александър Томов, световният шампион Рахмат Сукра, членовете на управата на федерацията Стефан Николов и Тодор Ангелов, отговарящ за женските формации в борбата.", "date": "2019.04.19", "title": " Тайбе Юсеин: Защитата на титлата ми бе много по-тежка"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%b0-%d0%b6%d0%b5%d0%ba%d0%be%d0%b2%d0%b0-%d0%b2%d1%81%d0%b5%d0%ba%d0%b8-%d0%bf%d0%be%d0%bb%d1%83%d1%87%d0%b5%d0%bd-%d1%83%d1%80%d0%be%d0%ba/", "text": "„ Безкрайно съм благодарна за всеки получен урок, защото той ме е направил човека, който съм в момента – призна най-успешната ни състезателка в зимните спортове Александра Жекова, която обяви че се оттегля от активния спорт. – Кариерата ми беше трудна, но най-хубавото е, че успях да доскосна сърцата на много хора, а и те мен. На зимната олимпиада Сочи 2014 сноубордистката бе на крачка от медала, но във финалните метри се сблъска със съперничка и завърши пета. А на последните игри в Пьонгчанг преди година бе най-усешната ни състезателка – шеста. „Нашият спорт се развива толкова бързо, че ако отсъстваш няколко месеца е много трудно да догониш конкуренцията – продължи 31-годишната Александра. – При мен се случи точно това след няколко тежки контузии. Постоянно имах да наваксвам, физически не успях да се справя – беше невъзможно.” Жекова приключва кариерата си с три победи за световната купа в сноубордкроса и общо 17 подиума. Тя е първата българка с медал от зимните екстремни игри – сребро от Аспен (САЩ) през 2012-а. А три години по-късно става шампионка на Универсиадата в Гранада (Испания). „ Вярвам, че когато приключва нещо, идва място за нещо ново – допълни спортистката, която в минути на вълнение се просълзи. – Най-хубавото тепърва предстои.” И допълни, че все още не е решила в каква посока ще се развие животът й – дали ще продължи с треньорство, със създаване на семейство или с десетките други ангажименти, които има. На стилна церемония в „Парадайс център“, на която бе закрит ски сезона, Жекова бе наградена с почетен плакет от президента на федерацията Цеко Минев за приноса й към спорта. Официално край на кариерите си сложиха още алпийците Мария Киркова, Никола Чонгаров, както и ски-бегачът Веселин Цинзов. Състезателният сезон съвпадна с 95-годишнина на БФ Ски, мина под знака на световната купа за мъже в Банско, историческото влизане на Алберт Попов в топ 10 при алпийците (№6), силните изяви на скачача Владимир Зографски (6-ни на световна купа), както и на сноубордиста Радослав Янков (7-и на мондиала). И тримата получиха специални награди от спонсорите на БФ Ски. Българският олимпийски комитет пък отличи Алберт Попов. Генсекът Белчо Горанов му връчи плакет за пробив в световния елит. На церемонията бяха наградени и ветерани, навършили кръгли годишнини. Сред тях бе и легендата Петър Попангелов, който отпразнува 60 г. през януари. Той получи юбилейна монета от злато и сребро, направена от  Fibank  по повод 10-годишнината на световната купа в Банско.  Снимки СПОРТАЛ", "date": "2019.04.19", "title": " Александра Жекова: Всеки получен урок ме е направил човека сега"}
{"url": "https://trud.bg/%d1%81-%d0%ba%d0%bb%d0%b0%d1%81%d0%b0-%d1%81%d0%bc%d0%b5-%d0%bd%d0%b0%d0%b4-%d0%be%d1%81%d1%82%d0%b0%d0%bd%d0%b0%d0%bb%d0%b8%d1%82%d0%b5-%d0%ba%d0%b0%d0%b7%d0%b0-%d1%82%d1%80%d0%b5%d0%bd%d1%8c%d0%be/", "text": "Волейболистките на „Марица“ ликуваха за пети пореден път с Купата на България и заформиха 4-ти златен дубъл след спечелената титла на страната по-рано. В големия финал за трофея пловдивчанки набързо отупаха отбора на „Берое“ (Стара Загора) – 3:0 (15, 13, 7), като сблъсъкът продължи само 58 минути пред 1200 зрители в зала „Колодрума“.  А по пътя си до купата момичетата на треньора Иван Петков не загубиха нито гейм.  „Зад този трофей стои много труд, макар че спечелването му изглеждаше много лесно – каза наставникът. – Но на този етап наистина нашият тим е с класа над съперниците ни. Важно бе да показваме нашето превъзходство и да го облечем в резултат. Постижението ни е историческо, но бих искал да сме още по-голям фактор в Европа, имам предвид отборите от средно ниво.“  Треньорът на старозагорки Петър Дочев, пък призна, че неговите момичета не са играли и на 50 процента от възможностите си. Същевременно от италианския „Кучине Лубе“ (Чивитанова) потвърдиха преминаването на национала Цветан Соколов в руския гранд „Зенит“ (Казан).  „Трябва да заменим Соколов, защото отива в Русия“, заяви директорът на клуба Бепе Кормио.  Заплатата на 29-годишния българин ще бъде 900 000 евро.  Ръководството на тима уточни, че за момента не се очаква привличане на италианския национал Иван Зайцев от страна на „Кучине Лубе“.  Соколов е играч на италианския отбор от 2016 година. А на 18 май неговият тим ще играе в Берлин срещу „Зенит“ (Казан) във финала на Шампионската лига.", "date": "2019.04.19", "title": " С класа сме над останалите, каза треньорът на „Марица“"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%be%d0%b5%d0%ba%d1%82%d0%b8%d1%82%d0%b5-%d0%b7%d0%b0-%d0%bf/", "text": "Проектите за плодове и зеленчуци по инвестиционните мерки 4.1 и 4.2 от Програмата за развите на селските райони са за 900 млн. лв. със субсидия от близо половин милиард. И ако това не е приоритетно, какво е? Това коментира министърът на земеделието, храните и горите Румен Порожанов на среща със земеделски производители в Бургас, част от информационната кампания по кампания 2019 г., съобщиха от министерството. Като процент проектите по мярка 4.1 в сектор “Плодове и зеленчуци” са 43% от всички договори, а като стойност 41 на сто. Специално за биопроизводителите субсидията е 140 млн. лв. Половината от проектите и на младите фермери са за плодове и зеленчуци, а останалите – в животновъдството. Порожанов припомни, че само за последните 7-8 месеца МЗХГ разработи 5 нови държавни помощти за подкрепа на по-малките и средни стопани, сред които са сертифициране по Глобал гап, за хладилни съоръжения, за минимандри и кланици. За подпомагане на животновъдството ще бъде разработен и пакет “де минимис” за говеда, биволи и овце. Плащанията вървят регулярно по индикативния график, другата седмица ще платим т.нар. зелени плащания, каза министър Порожанов. В срещата със земеделските производители в Бургас участваха и кметът Димитър Николов, областният управител Вълчо Чолаков, зам.-министър Янко Иванов и представители на МЗХГ.", "date": "2019.04.19", "title": " Земеделският министър: Проектите за плодове и зеленчуци са за близо 900 млн. лв."}
{"url": "https://trud.bg/%d0%b4%d0%b5%d1%80%d0%bc%d0%b5%d0%bd%d0%b4%d0%b6%d0%b8%d0%b5%d0%b2-%d0%be%d1%82%d0%b3%d0%be%d0%b2%d0%be%d1%80%d0%b8-%d0%bd%d0%b0-%d0%bb%d1%8e%d0%b1%d0%be-%d0%bf%d0%b5%d0%bd%d0%b5%d0%b2/", "text": "Георги Дерменджиев и Любослав Пенев имат равен баланс в треньорските дуели помежду си. Двамата са си разменили по една победа през годините, имат и едно равенство. Интересното е, че в трите случая до момента 64-годишният специалист е бил начело на три различни отбора срещу своя опонент – „Сливен“, „Лудогорец“ и „Левски“. Успехът над Ел Голеадор бе постигнат едва тази година – 1:0 в дербито от редовния сезон. Сега е време за сблъсък №4 по оста Дерменджиев-Пенев.    – Не, не мисля, че може да се окаже предимство. Отборите са подготвени достатъчно добре и осъзнават важността на срещата. ЦСКА ще бъде много концентриран. Мачът с „Ботев“ за купата няма нищо общо. Дори мисля, че бяха подценили малко двубоя с и затова влязоха така в началните минути. Срещу нас ще бъдат психологически настроени по друг начин.  – Любо е добър треньор, умее добре да въздейства психологически на играчите, а и да им намери точните позиции. Има и ясно изразена визия какво иска от отбора. Качеството на игра е значително подобрено на ЦСКА при него. Така че трябва да направим един добър и зрелищен двубой.  – Това не съм го чел, не искам и да го слушам. Няма как да участваме в такива заговори, това е несъвместимо с името „Левски“. Ние играем за себе си, играем мач за мач, виждате, че имаме постоянно наказани и контузени. Дори виждате, че не говорим за съдиите, когато имаме наказани или не се свири дузпа за нас.  – Това видео е отпреди 4 години. Не мога да ви кажа точно на колко години е бил. За мен, този който го е изкарал, нямам представа какво е целял. Това е едно нормално момче, което е изключетилно ангажиран. Всички в отбора сме зад него. Ако има нещо, заради което тези хора го показват, е трябвало да го направят тогава. Вие сте разумни, знаете за какво става въпрос. Иначе той е наказан за това нещо.", "date": "2019.04.19", "title": " Дерменджиев отговори на Любо Пенев"}
{"url": "https://trud.bg/%d0%bf%d0%be%d0%b4%d0%bf%d0%b8%d1%81%d0%ba%d0%b0-%d0%b7%d0%b0-%d0%bc%d1%8a%d0%b6-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%81%d0%bc%d1%8a%d1%80%d1%82-%d0%bd%d0%b0-%d0%bf%d1%8a%d1%82%d1%8f/", "text": "Владимир Колев, който беше осъден на 17 години затвор за причинена смърт на пътя, не е в ареста, а в дома си. Колев беше осъден на първа инстанция от Бургаския окръжен съд заради това, че причини смърт на пътя. Той блъсна с возилото си колоездач в Приморско и после избяга. Жертвата е 33-годишният Евелин Дуков. Веднага след произнасянето на присъдата, съдия Ангел Гагашев измени мярката за неотклонение на Колев в задържане под стража. Той обаче е обжалвал постоянния си арест, а жалбата му е разгледана на закрито заседание още на 8 април. Магистратите са приели, че по време на делото Владимир Колев е имал безукорно процесуално поведение. Той не се е укривал, идвал е редовно на всяко едно от заседанията. Освен това в момента му е наложена и забрана да напуска страната. На закритото заседание се е обсъждала единствено тежестта на мярката за неотклонение, която трябва да търпи Колев докато обжалва присъдата си, уточниха магистратите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Подписка за мъж, причинил смърт на пътя, докато обжалва 17-годишна присъда"}
{"url": "https://trud.bg/%d0%b4%d0%be%d0%bd%d1%87%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2-%d0%b5-%d0%bf%d0%be%d0%b4%d0%b0%d0%bb-%d0%be%d1%81%d1%82%d0%b0%d0%b2%d0%ba%d0%b0-%d0%be%d1%82-%d1%80%d1%8a%d0%ba%d0%be/", "text": "Дончо Атанасов подаде оставка като член на управителния съвет на Агенция „Пътна инфраструктура“, съобщи  Все още не е ясно дали министърът на регионалното развитие и благоустройството Петя Аврамова я е приела. Вчера срещу Атанасов беше повдигнато обвинение за катастрофата край Своге, при която загинаха 20 души. Според държавното обвинение Атанасов и вече бившият шеф на АПИ Светослав Глосов не са изпълнили служебните си задължения, за да набавят облага за фирмата, ремонтирала пътя Своге – Нови Искър. Тя трябвало да отстрани дефекти по отсечката за своя сметка.", "date": "2019.04.19", "title": " Дончо Атанасов е подал оставка от ръководството на АПИ"}
{"url": "https://trud.bg/%d0%bf%d0%be%d1%81%d1%82%d0%b0%d0%b2%d0%b8%d1%85%d0%b0-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%bf%d1%80%d0%be%d0%bb%d0%b5%d1%82%d0%b5%d0%bd-%d1%84%d0%b5%d1%81%d1%82/", "text": "Превърнала се в традиционна за Благоевград изложба „Стаички“ бе официално открита, днес в старинния квартал „Вароша“. В къща музей „Георги Измирлиев“ са подредени творби на едни от най- търсените и абстрактни творци на съвремието. С много цвят, различен стил и вдъхновение авторите на творбите за пореден път превърнаха кв. „Вароша“ в арт център, съобиха от пресцентъра на общината. Десетки картини са изложени по стените на къщата музей и са достъпни до ценителите на красивото изкуство. И тази година куратор на изложбата е Сашо Стоицов. В културния свят на Благоевград и в историята на „Стаички“ влизат и участниците Кирил Прашков, Людмил Лазаров, Галя Йотова, Медея Янкова, Лиана Димитрова, Любен Домозетски и Стоян Илев. “Стаички“ представлява съвкупност от самостоятелни камерни изложби на изявени творци и ще остане подредена до 21 май. „Пролетен фестивал за съвременно изкуство“ продължава в 18.00 часа, в Градска художествена галерия с откриването на изложбата „Органични данни“.", "date": "2019.04.19", "title": " Поставиха началото на „Пролетен фестивал за съвременното изкуство“ с изложбата „Стаички“"}
{"url": "https://trud.bg/%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d0%b8%d0%bb-%d0%b3%d0%b5%d0%b9%d1%82%d1%81-%d0%be%d1%82%d0%bd%d0%be%d0%b2%d0%be-%d0%bd%d0%b0%d0%b4%d1%85%d0%b2/", "text": "Състоянието на основателя на компанията „Майкрософт“ Бил Гейтс надхвърли 100 милиарда долара. Това се случва за пръв път от 1999 г., според списание „Форбс“, пише  . „Състоянието на Бил Гейтс тази седмица премина бариерата от 100 милиарда долара. Това се случи благодарение на поскъпването на акциите на „Майкрософт“ в навечерието на излизането на финансовия отчет“, който ще бъде публикуван на 24 април, съобщава изданието. Акциите на „Майкрософт“ достигнаха в четвъртък максималната си стойност – 123,52 долара за акция. От началото на тази седмица книжата на технологичния гигант са поскъпнали с 2%. Според класацията на милиардерите на „Форбс“ състоянието на Гейтс се оценява на 100,61 милиарда долара. Списанието уточнява, че през април 1999 г. в разгара на бума на акциите на технологичните компании състоянието на милиардера за кратко стана 100 милиарда.", "date": "2019.04.19", "title": " Състоянието на Бил Гейтс отново надхвърли 100 милрд. долара"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b0%d0%bf%d0%b8-%d0%bd%d0%b5-%d0%b6%d0%b5%d0%bb%d0%b0%d0%b5-%d0%bd%d0%b5%d0%b7%d0%b0%d0%b2%d0%b8%d1%81%d0%b8%d0%bc%d0%b0/", "text": "„Агенция „Пътна инфраструктура“ очевидно не желае да бъде извършена независима проверка на българските пътища от независима европейска лаборатория“. Това заяви на пресконференция в централата на партията водачът на листата на БСП за предстоящите избори Елена Йончева, съобщиха от „Позитанов“ 20. Тя обясни, че още на 18 декември м.г. левицата е поискала такова разрешение от АПИ да се направи проверка на основните магистрали и пътища, строени и ремонтирани през последните 5 години, защото такъв е периодът на устойчивост. По думите й става въпрос за магистралите „Тракия“, „Хемус“, „Струма“, „Марица“, пътят Видин-Кулата и Околовръстния път. Йончева допълни, че на 15.03.2019г. е внесено и второ писмо, в което е поискана независима проверка на конкретни 46 точки. „Поискахме и цялата техническа документация, свързана с тези точки. Отново нямахме отговор“, коментира тя. По думите й на 18.04.2019г. е внесено трето писмо, но АПИ очевидно не желае да бъде извършена независима техническа експертиза в европейска лицензирана лаборатория. „Нашият въпрос е какво крие АПИ?“, попита тя. Елена Йончева обясни, че още през януари месец са представени документи и са внесени в прокуратурата. Тя поясни, че от документите се вижда, че община Своге е поискала от АПИ проверка и ремонт на опасния участък, където са загинали 20 души. „Ние представихме този документ в прокуратурата. „Още тогава казахме, че износващият пласт в този участък е с подменено съдържание“, заяви тя и поясни, че част от твърдите частици са били заменени с варовик. Водачът на листата на левицата обясни, че това на практика намалява себестойността на изразходваните материали, което от своя страна намалява сцеплението на пътя. „Ние считаме, че една независима проверка в европейска лаборатория би била от полза както за българските граждани, така и за самите строители“, заяви тя. Йончева коментира, че днес строителите, по мнение на експерти, връщат около 40% от стойността на самия път към политиците, които ни управляват, за сметка на качеството на пътищата и за сметка на нашето здраве и нашия живот. „Смятам че една независима проверка е изключително важна, защото тя ще попречи в бъдеще да бъдат правени такива престъпления със здравето и живота на българите“, заключи Елена Йончева.", "date": "2019.04.19", "title": " Елена Йончева: АПИ не желае независима проверка на пътищата"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b8%d0%b7%d0%bd%d0%b5%d0%bd%d0%b0%d0%b4%d0%b0%d0%bd%d0%b0-%d1%81%d1%8a%d0%bc-%d1%87%d0%b5-%d1%82/", "text": "Предизборен трик е да се поставя сега въпросът с цената на тока. Това каза на брифинг министърът на енергетиката Теменужка Петкова. „На пресконференция господин Таско Ерменков засегна въпроси, свързани с некомпетентно отношение в областта на енергетиката. Затова искам да напомня какво беше състоянието на държавната енергетика в края на 2014., тогава всичко в сектора беше замряло“, посочи министър Петкова. „Когато някой се опитва да прави внушения, че правителството е некомпетентно в областта на енергетиката, той трябва да си направи сметка какво би могъл да каже в своя защита“, подчерта тя. Петкова посочи, че с БСП имат добро сътрудничество в енергийната комисия. „Поради което съм изненадана, че точно сега се повдига темата с енергетиката. Това за мен е предизборен трик – да се постави цената на ел. енергията“, каза още тя. Енергийният министър посочи, че в заявлението, което НЕК, е направила няма увеличение с 50%. „Същото се отнася и за ЕРП-тата. Всяко едно от тях може да има своите претенции, но регулаторът е  този, който ще счете какво е закономерно“, заяви тя. Петкова посочи, че очакваното увеличение на цената на тока е в рамките на годишната инфлация, всичко друго е груба манипулация. Сделката за ЧЕЗ е на чешката държава, България няма възможност за вмешателство в преговорите, каза още енергийният министър. „Що се отнася до твърденията кой стоял зад сделката за ЧЕЗ, искам дебело да подчертая това, което българското правителство е заявявало като своя позиция – това е сделка, която е извън правомощията на България и се осъществява в Чехия. Българската държава няма никаква възможност за вмешателство в преговорите, които ЧЕЗ води“, заяви Петкова. Тя посочи, че всичко, което е необходимо, и правителството, и законодателя е предприело като действия, за да бъде защитена енергийната сигурност на държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Теменужка Петкова: Изненадана съм, че точно сега се повдига темата с енергетиката, това за мен е предизборен трик"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b9%d0%be%d1%82%d0%be%d0%b2%d0%b0-%d0%b2%d1%80%d0%b5%d0%bc%d0%b5-%d0%b5-%d0%b4%d0%b0-%d0%ba%d0%b0%d0%b6/", "text": "След като за четвърти път ще участваме на европейски избори, крайно време е да кажем като страна присъединила се една от последните какво не ни харесва в развитието на Европейския съюз. Това обяви пред журналисти в старата столица Велики Преслав вицепрезидентът и бивш евродепутат Илияна Йотова. Тя постави въпросите, които би трябвало да си задава обществеността и политиците – защо се стигна до Брекзит, как оценяваме ситуацията с излизането на Великобритания в края на т.г., какво ще стане с управлението на европейските фондове, как ще защитим сигурността на европейските граждани, като страна външна граница? „Много искам да чуя предложенията на различните политически партии по тези важни теми“, каза Йотова и подчерта, че като бивш евродепутат за нея е важно 17-те души, които ще изпратим в Европарламента да имат едни и същи позиции, когато става дума за национален интерес. Тя призна, че в момента е песимист, „засега поне не получавам индикации, сигнали, че реформата, от която толкова се нуждаят европейските институции, европейският проект, ще бъде в основата на политическия дебат на тази кампания“. Все пак сподели, че има надеждата в следващите дни, като преминат страстите около регистрациите на листите и около това кой на кое мястото е и какви хора е излъчила даден партия, да започне разговор и за това какво България ще предложи в следващите 5 г. В старопрестолния град Йотова участва в награждаването на над 100 деца призьори от Международния конкурс „Велики Преслав – история на цял един народ“. 420 творби на деца от 13 държави показват техния прочит на историята 11 столетия след Златния век на България. „Най-богат си, когато знаеш, колкото се може повече за своя народ и родина“, насърчи ги Йотова.", "date": "2019.04.19", "title": " Вицепрезидентът Йотова: Време е да кажем какво не ни харесва в ЕС\t"}
{"url": "https://trud.bg/13-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d0%b8-%d0%b8%d1%81%d0%ba%d0%b0%d1%82-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bf%d0%be%d1%80%d0%be%d0%b6/", "text": "Родните плодове и зеленчуци изчезват  Фермери излизат на масов протест в понеделник  Тринадесет браншови организации поискаха оставката на министъра на земеделието Румен Порожанов на специална пресконференция. Производители на плодове, зеленчуци и биохрани излизат на протест в понеделник, защото според тях това ръководство на министерството работи против интересите им и води тенденциозна политика за унищожаването на сектора. Те изнесоха данни, според които площите с плодове и зеленчуци у нас са намалели с 1200%. През 1989 г. те са били 360 хил. дка, а през 2018 г. – едва 26 000 дка. Само около 10 на сто от пипера на базара е български, посочи Георги Василев, председател на Асоциация „Български пипер”. По думите му между 60 и 70% от европарите за земеделие се крадат, като само в картофопроизводството са източени 11-12 милиона лева. В същото време у нас се внасят 180 000 тона чушки на година, а родното производство е едва 26 хил. тона. Чавдар Маринов, председател на асоциацията на организациите на производители на плодове и зеленчуци, предупреди, че ако не се вземат спешни мерки до 5-7 години българските плодове и зеленчуци ще влязат в Червената книга. Обещаното от ръководството на МЗХГ, че 70% от продукцията в големите вериги ще е българска, не се е случило, посочи той. Според Слави Трифонов от Националната биологична асоциация с новите рестриктивни разпоредби на министерството има реална опасност от пълното изчезване на българското биопроизводство. През последната година броят на биологичните производители е намалял с над 700 души – от 7400 сега те са по-малко от 6300, посочи Благовеста Василева ат Българска асоциация биопродукти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " 13 организации искат оставката на Порожанов\t"}
{"url": "https://trud.bg/%d0%b4%d1%83%d0%bc%d0%b8%d1%82%d0%b5-%d0%bd%d0%b0-%d1%8f%d0%b2%d0%be%d1%80%d0%be%d0%b2-%d1%82%d1%80%d1%8a%d0%b3%d0%b2%d0%b0%d1%82-%d0%be%d1%82-%d0%bf%d0%be%d0%bc%d0%be%d1%80%d0%b8%d0%b5-%d0%bd%d0%b0/", "text": "Спомен за телеграфистчето от Анхиало Стиховете на Яворов – на български и френски език – събрани в една поетична книга, потеглиха вчера от Поморие, за да търсят читатели из България и в родината на вечните поети Бодлер, Пол Клодел, Пол Валери, Маларме. “Светът заслужава нашия Яворов, който именно в Поморие създава 20 от най-красивите си стихотворения”, заяви поетесата Маргарита Петкова на премиерата на двуезичното издание “Яворов и Морето”, която събра хора на изкуството, интелектуалци и журналисти. “Песните” на големия лирик прозвучаха вълнуващо в изпълнение на ученици от Френската езикова гимназия в Бургас – “Градушка”, “Арменци”, “Прости”…” Преводачът – българинът Атанас Ванчев дьо Траси, който от 1966 г. живее в Париж е превел над 50 поети от цял свят, сам е автор на десетки поетични книги, номираран е за Нобелова награда за литература и лауреат на Френската академия на безсмъртните. „Тръпки ме побиват като си помисля, че в недалечната 1914 г. си е теглил куршума един български поетичен динозавър — Яворов. Телеграфистчето от Анхиало, което изплака и изпя народните болки под градушките-убийци, и прие участта да рие като черен миньор в най-тъмните рудници на човешката душа”, каза варненският поет Валерий Станков на премиерата. Той изрази огорчението си, че “във видиотеното от телевизия съвременно българско”, за съжаление творчеството на Яворов не се познава добре.", "date": "2019.04.19", "title": " Думите на Яворов тръгват от Поморие на два езика"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%b7%d0%b0%d0%b4-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d1%81%d1%82%d0%be%d1%8f%d1%82-%d0%b8%d0%bd%d1%82%d0%b5%d1%80%d0%b5%d1%81/", "text": "Обединяват се интересите около КТБ. Мислите ли, че Цветан Василев иска да бъде съден? Свидетелят казва, че той е плащал на журналисти за поръчки и мислите ли, че те ще харесат да има присъда? Искаме борба с корупцията, каквато има в Румъния, а после питаме защо е станало така. Ние не можем да върнем някой в България, ако тази страна умишлено не иска да го пусне. Въпросът е към сръбските политици – защо не искат да върнат Цветан Василев. В нашата страна има много възможности за защита като да си плащаш на определени медии и да имаш защита от политици. Предвид огромните пари, които са изтекли от КТБ, нека кажем , че е трудно да спреш всеки лев. Всеки мисли за бъдещето си, включително и Цветан Василев. Това зяви  зам.-главният прокурор Иван Гешев по  . За Лозан Панов, зам.-главният прокурор каза: „Крадецът вика дръжте крадеца. Лозан Панов не знае дали е политик, шеф на ВКС, или магисрат. Олигарсите са в ареста. Никъде в света не са задържани всички извършители на престъпления или олигарси. Ще му е трудно, защото той не знае къде се намира. Представете си, че Сотир Цацаров каже, че Митьо Очите е пробил политическото статукво в Бургас. До колкото ми е известно Лозан Панов е казал нещо подобно. Този човек е объркан и не знае накъде да се насочи“. За Десислава Иванчева, Иван Гешев каза: Българските граждани трябва да си отговорят на въпроса, дали са виждали в живота си накуп 70 хиляди евро. За това престъпление е предвидено между 10 и 30 години затвор и след като това е предвидено, могат да се дадат 20 години. Чувам всякакви коментари и от двете страни. Това е един случай като премахнем това, че става въпрос за кмет, който управлява, и това, че размера на получената сума никога не е залавяна досега.  Зад тази жена седят конкретни политически сили, които са я издигнали. Зад тази политическа фигура, седят политически цели, отломки от СДС и бивш правосъден министър. Те възприеха, че това е атака срещу тях.  Имаше ваши колеги, които имаха подготвени материали. Една функционираща прокуратура, която си върши работата, няма интерес. За последните 3 години толкова работа не е свършено и това не е удобно. Това, че тя е много харесвана е от интереси и от пресирането в медиите. Няма значение дали си добър или лош, важно е да си от нашите. Ние искаме публичност, нас не ни е страх. Ще призова гражданите, които излизат и казват, че Десислава Иванчева е невинна, нека прочетат, а да не слушат големи клишета, които са им насадени, коментира още Гешев.", "date": "2019.04.19", "title": " Иван Гешев: Зад Иванчева стоят интереси на отломки от СДС и бивш правосъден министър"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d1%82%d1%83%d1%80%d1%86%d0%b8%d1%8f-%d0%b2%d0%b7%d0%b8%d0%bc%d0%b0-%d0%bf%d1%80%d0%b5%d0%b4%d0%b2%d0%b8%d0%b4-%d0%bf%d1%80%d0%b8%d1%82%d0%b5/", "text": "Според турския външен министър Мевлют Чавушоглу НАТО гледа положително на турското предложение за сформиране на съвместна работна група по въпроса за закупуването на руски ракетни комплекси С-400, но САЩ все още не са отговорили нищо на турската идея. Той направи коментара си по време на съвместна пресконференция с полския външен министър Яцек Чапутович и румънския им колега Теодор Мелешкану в Анкара, съобщи  . Турция взима предвид притесненията на НАТО относно закупуването на руските системи за противовъздушна отбрана, заяви още турският първи дипломат. Той добави, че не е вярно, че Анкара пренебрегва тези опасения, но беше категоричен, че Турция спешно се нуждае от комплексите, за да осигури въздушната си защита. Мевлют Чавушоглу изключи опасенията, че руските системи в Турция могат да получат информация за най-новите американски самолети от пето поколение Ф-35. По думите му, първо, системата ще бъде изцяло под турски контрол, второ, руски радари са имали възможност да прихванат самолетите Ф-35 и да получат информация за тях в небето над Сирия и в Норвегия.", "date": "2019.04.19", "title": " Чавушоглу: Турция взима предвид притесненията на НАТО за С-400"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%bf%d1%80%d0%b0%d0%b2%d0%be%d1%81%d1%8a%d0%b4%d0%b8%d0%b5%d1%82%d0%be-2/", "text": "Румънският министър на правосъдието Тудорел Тоадер обяви, че ще подаде оставка, след като е загубил доверието на управляващата Социалдемократическа партия (СДП), предаде “Политико”. До разрива се стигнало, след като СДП обвини министъра, че блокира извънреден указ, за който настоява партията. А именно промени в Наказателния кодекс, предвиждащи намаляване на давността за различни престъпления. Критиците на указа са на мнение, че от него може да се облагодетелстват политици, сред които и самият лидер на СДП Ливиу Драгня, който бе осъден миналата година на три години и половина затвор за подстрекаване към злоупотреба с власт. Той обжалва присъдата си. Отделно Драгня не може да заеме поста на премиер заради друга присъда – от 2016 г. за изборни измами. ЕС също е силно критичен към исканата от СДП промяна в Наказателния кодекс. Тоадер стои зад отстраняването от поста на бившата шефка на Националната дирекция за борба с корупцията в Румъния Лаура Кьовеши и нейния главен поддръжник – главният прокурор Аугустин Лазар. Отделно Тоадер насърчаваше и още мерки в правораздавателната система, за които Брюксел смята, че заплашват борбата срещу корупцията.", "date": "2019.04.19", "title": " Румънският министър на правосъдието се оттегля"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%bd%d0%b0-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d0%b5%d0%ba%d1%81%d1%82%d0%b0%d0%b7%d0%b8-%d0%b7%d0%b0-15-%d0%bc/", "text": "Задържаните за трафик на над 60 кг екстази роми Росица Маркова, Ниязи Мехмедов и Владимир Кабакчиев остават в ареста. Това реши Пловдивският окръжен съд, след като прокуратурата поиска за тримата мярка „задържане под стража“. Те бяха арестувани в понеделник, след като чували с хапчетата дрога бяха открит в гараж в „Столипиново“. Стойността на наркотика е изчислена на 1 517 125 лв. Тримата често пътуват в чужбина и има опасност да се укрият, пледира прокурорът Димитър Беличев. Защитата на ромите обаче поиска по-леки мерки за неотклонение и изтъкна, Росица Маркова е болна от епилепсия, получила е пристъп в ареста и условията там не са подходящи за нея. Ниази Мехмедов пък трябвало да се грижи за трите си деца, защото жена му работела като чистачка в Германия. Владимир Кабакчиев пък бил призован по телефона и се явил, което доказвало, че няма намерение да се укрива. Съдът обаче прие, че при тези тежки обвинения, ако получат по-леки мерки, тримата може да укрият или да извършат друго престъпление. Решението подлежи на обжалване пред Апелативния съд.", "date": "2019.04.19", "title": " Задържаните на трафик на екстази за 1,5 млн. лв. роми остават в ареста"}
{"url": "https://trud.bg/%d1%81%d1%83%d0%b7%d0%b8-%d0%b4%d0%b5%d0%bd%d0%b8%d1%81%d1%8a%d0%bd-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d1%81%d1%8a%d0%b2%d0%b5%d1%82-%d0%b7%d0%b0-%d0%b2%d1%8a%d0%bd%d1%88/", "text": "Около сто милиона избиратели в Европа се колебаят коя партия да подкрепят за евровота в края на май, заяви  Сузи Денисън от Европейския съвет за външна политика по  . По думите й антиевропейските партии печелят все по-голяма подкрепа, но традиционните политически сили могат да се оттласнат от ъгъла и да привлекат подкрепата на избирателите, ако говорят за проблемите, които наистина вълнуват хората. „Миграцията не е основният проблем, който формира решението на избирателите дали да отидат до урните и кого да подкрепят на предстоящия вот през май“, заяви Денисън. „За да изберат своята група, хората в цяла Европа се вълнуват от множество теми – икономика, външна политика, климат, миграция и ислямска радикализация“, категорична е Денисън, която разбива пет мита за убеждението на избирателите: „Те варират от обвързването на антиевропейските партии единствено с проблемите на миграцията до идеята, че Европа е разделена на Западна и Източна, и разбиранията на избирателите в двете части са съвсем различни и не могат да бъдат променени. Мит е също така, че подкрепата за определени партии е много фокусирана. Нищо подобно. Ние виждаме, че нагласите на евроизбирателите са много колебливи и динамични и могат да се обърнат във всяка една посока“.", "date": "2019.04.19", "title": " Сузи Денисън, Европейски съвет за външна политика: 100 млн. европейци се колебаят за кого да гласуват"}
{"url": "https://trud.bg/%d0%b7%d0%b0%d0%bc-%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%b3%d1%80%d0%be%d0%b1/", "text": "Премиерът Бойко Борисов иска жертвите на лъжливи обаждания да се обезщетяват с пари от отнети имоти на бандити В близката една година ситуацията с телефонните измами трябва да седи по-различно, а не каквато е драстична в момента. Социалната цена на тези престъпления е огромна като се сметне, че зад това стоят спестяванията на българските пенсионери, събирани цял живот. Нито една телефонна измама не е била регистрирана в четвъртък и петък в страната, след като бе заловена най-голямата банда ало-мошеници. Това стана ясно на национално съвещание на МВР, на която присъстваха премиерът Бойко Борисов, главният прокурор Сотир Цацаров, шефът на ДАНС Димитър Георгиев и ръководството на МВР. Министър-председателят поздрави службите за успешната акция. Той се надява незаконните имоти на телефонните измамници да бъдат отнети и това да помогне за обезщетяване на жертвите им. В четвъртък при операция “Ринг Ринг” на спецпрокуратурата и МВР в Горна Оряховица и в Румъния бе разбита бандата на Борислав Димитров-Бобито, която стои зад едни от най-крупните измами в последните години у нас. “По време операцията са петърсени 12 адреса в България и пет в Румъния. Намерени са 132 мобилни телефона, 140 сим-карти, 200 ваучера”, каза Златка Падинкова, нач. сектор “Измами” в Националната полиция. Общо 25 човека са задържани, сред които и лидерът. “Престъпленията си извършват от Румъния със сим-карти на мобилни оператори от северната ни съседка. Лицата пребивават там за различни периоди от време, като се настанявали в хостели, хотели, къщи за гости. Оттам извършват многобройни обаждания, хиляди на ден, към произволно избрани стационарни телефони в България”, разясни Падинкова. Бандата била изградена на семейно-кланов принцип. Всички били роднини, включително и мулетата. От 2017 г. досега групата е спечелила 2 млн. лева от телефонни измами. Тя стои и за две от най-крупните ало-лъжи – за 420 000 лева и за 530 000 лева. Човек от групата се представял за “Стоян Кръстев от полицията” и искал пари от жертвите, за да се залови опасна банда. Една от измамите продължила цяла година от февруари 2017 г. до март 2018 г. В този период възрастно семейство от София им дало няколко пъти пари, като включително продали свой имот. Възрастна жена също била лъгана цяла година от мошениците и до четвъртък вярвала, че помага на полицията. Пенсионерката продала и жилището си на сина на един от бандитите. Само за последните два месеца групата от Горна Оряховица извършила измами за 150 000 лева. “Необходим е системен подход. Освен арести, трябва да се полагат усилия и за превенция”, каза главният прокурор Сотир Цацаров. Днес от прокуратурата стартираха информационна кампания за предпазване от телефонни измами. Изработени са клипове, които предупреждават хората, как да разпознават това престъпление.   Тарторът е осъждан 6 пъти Веселина Ангелова,  Труд, Велико Търново Тарторът на внушителната група за телефонни измами, която бе разбита при спецоперация в четвъртък в Горна Оряховица е Борислав Димитров-Бобито (28 г.), който е осъждан 6 пъти, дори за участие в ало-измами, научи “Труд”. Той никога не е работил, но от дете се е специализирал в престъпната дейност. При акцията е задържан и баща му Георги Димитров. Най-популярният “удар” на изпеченият мошеник е бил през 2015 г., когато отмъкнал 269 000 евро и 18 000 долара от старица в пловдивското село Първомай. Тогава Бобито се обадил на бабата и и поиска 30 000 лева за операция на неин роднина, който е катастрофирал. След като мулето отишло на определеното място, бабата казала, че има само 500 лева и ги дала на измамника. След това обаче уточнила, че има метална каса с по-голяма сума пари, която е на внука й. Жената дори предложила на непознатия ъглошлайф, за да разбие касата, тъй като нямала в себе си ключ. Бобито бил осъден на 5 г. затвор на първа инстанция. Въпреки, че делото не било приключило, горнооряховецът продължил да върти крупните измами и дори оглавил престъпната група. Неотдавна обаче се заговорило, че присъдата му ще влезе в сила и той заминал да практикува незаконния занаят в Румъния. При акцията в четвъртък са били претърсени 5 имота, като най-внушителният е на фамилията на Бобито. Според криминалисти в триетажната къща с двор, барбекю и други екстри са налети над 500 000 лева.   2,2 млн. лева спечелили апашите за три месеца 2,2 милиона лева са щетите от телефонните измами за първите три месеца на тази година. Статистиката бе представена от Националната полиция. От началото на годината до края на месец март ало-бандитите са позвънили 285 пъти на свои жертви. През 2018 година в страната са регистрирани 1097 лъжи в слушалката. От тях са разкрити 201 случая. Задържани са и 145 участници в телефонни измами, като по-голямата част от тях са т. нар. мулета. Най-много обаждания е имало в София – 340. На второ място е Варненско – 75, а на трето е Хасковско с 63 телефонни измами. Най-често жертви са възрастни хора, тъй като са по-наивни и доверчиви, обясниха полицаи. През 2017 г. били регистрирани 1325 престъпления от този вид. Разкритите са 171.   „Лекари” звънят за плащане на операции Най-използваният трик – дайте пари, за да заловим опасни престъпници Най-разпространената в момента измама е “съдействие” за задържане на престъпници. Мошениците се представят за полицаи и искат пари, за да бъдат заловени опасни бандити, които извършват телефонни измами. Обещават, че след края на “акцията” сумата ще бъде върната и ще има награда за помощта. Ало-мошениците продължават да звънят с твърдението, че има пострадал при катастрофа и спешно трябва да се плати скъпоструваща операция. Апашите се представят за лекари. Искане на пари за ваксина, е третият сценарий, който използват измамниците. Те твърдят по телефона, че близък или роднина е заразен със свински или птичи грип. Освобождаване на човек от ареста след катастрофа – тази лъжа също се използва от бандитите. Те се представят за полицаи, прокурори или следователи и твърдят, че ваш близък е блъснал дете и е в килия. За да излезе на свобода трябва да се плати подкуп.  От МВР за пореден път отправиха призив към хората да бъдат много внимателни и, че полицията никога не търси съдействие и не иска пари по телефона.   В Япония лъжат баби от 15 години  Ало измамници вършеят по целия свят. В Япония проблемът съществува може би най-отдавна – от 15 г. За месец в началото на 2019-а при „Ори, ори” (”ало, ало”) схеми са измамени 500 възрастни хора. За същия срок при такива специфични престъпления са откраднати около 1 млрд йени (15,5 млн лв) по данни на Националната полиция. От 2017 г. са първите съобщения за схеми от типа „Ало, бабо…” в САЩ. Обикновено мошениците звънят от Канада, а схемите са подобни на нашите. Половината от обажданията към клетъчни телефони в Америка за първите месеци на 2019 г. са от бандити. Ало-измамник сгрешил и позвънил на бившия шеф на ФБР и ЦРУ Уилям Уебстър с предложение да плати едни пари, за да си вземе наградата мерцедес, която бил спечелил. Покрай нещастието с „Парижката Света Богородица” във Франция се появиха мошеници, които уж събират дарения за реставрацията на Нотр Дам. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " Зам.-главният прокурор Иван Гешев: Гробна тишина настъпи в мрежата на ало-измамниците (обзор)"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-18/", "text": "Тази събота и неделя: Кристен Стюарт: Не исках да съм секси, но ми мина Звездата участва в новия „Ангелите на Чарли”.               Райна Костенцева: Цените, парите и доходите До войните двулевката покрива дневния бюджет на едно средно семейство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.19", "title": " „Труд Уикенд“ – един вестник за два дни"}
{"url": "https://trud.bg/%d0%b2%d1%83%d1%87%d0%b8%d1%87-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bc%d0%b8%d1%82%d0%b8%d0%bd%d0%b3-%d0%b2-%d1%81%d0%b2%d0%be%d1%8f-%d0%bf%d0%be%d0%b4%d0%ba%d1%80%d0%b5/", "text": "В сръбската столица Белград започна митингът в подкрепа на управляващите в Сърбия, предаде  . Митингът се организира от президента Александър Вучич. Той се провежда седмица, след като опозицията се събра на грандиозен митинг пред Скупщината с искане за оставка на Вучич и провеждането на демократични избори, след като бъде назначено преходно правителство. От цялата страна са докарани хора, които да изразят своята подкрепа за първия човек на Сърбия. По централните булеварди се виждат десетки автобуси от всички краища на страната. Припомняме, че милата седмица опозицията се оплака, че на нейни симпатизанти от провинцията е отказван транспорт, защото от фирмите превозвачи са се страхували за своя бизнес и от натиска на властите. През последните месеци политическото напрежения в Сърбия нарасна. Всяка седмица в Белград и големите градове се организират протести срещу управлението на Вучич под лозунга „1 от 5 милиона“. Той стана популярен, след като сръбският президент заяви, че няма да подаде оставка дори, ако на улицата излязат и 5 милиона граждани. Протестите в Сърбия започнаха след пребиването на политическия лидер Борко Стефанович и опожаряването на дома на един журналист. Те се оглавяват от опозиционния „Съюз за Сърбия“, с основни лидери Драган Джилас, Вук Йеремич и Бошко Обрадович.", "date": "2019.04.19", "title": " Вучич организира митинг в своя подкрепа"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0%d0%b4-70-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0-%d1%81%d0%b0-%d0%bf%d0%bb%d0%b0/", "text": "По данни на турските митнически власти, предоставени на Генералното консулство на Република България в Одрин, в периода 11-13 април 2019 г. от повече от 70 леки и тежкотоварни автомобили с българска регистрация са били надвнесени суми за неплатени в срок пътни такси на територията на Турция. Става въпрос за граждани и превозвачи, платили повече 1000 турски лири, съобщиха от пресцентъра на МВнР. На 11 април в Турция, на излизане от страната на всички ГКПП беше въведена система на заплащане на неплатените пътни такси от МПС на територията на страната. Българските граждани, собственици и ползватели на автомобилите, които имат съмнения, че са надплатили суми за пътни такси в този период, могат да подадат заявление за възстановяването им, като попълнят и подадат лично на Гише №58 (Vezne) на ГКПП Капъкуле или изпратят на ел. адрес trakyaoburo@ticaret.gov.tr приложен формуляр. След получаване на формуляра от турските митнически власти ще бъде изчислен точният размер на надвнесената и подлежаща на възстановяване сума. Възстановяването на сумата ще се извърши по един от следните начини:  – по сметката за заплащане на магистрални такси – OGS/HGS №;  – по банков път на посочената от българския гражданин във формуляра сметка (IBAN №);  – в брой на каса на ГКПП „Капъкуле“. Необходимият формуляр може да бъде изтеглен от   на Генералното консулство на Република България в Одрин.", "date": "2019.04.19", "title": " МВнР: Над 70 български автомобила са платили завишени пътни такси в Турция"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%be%d0%b2%d0%b5%d0%b4%d0%b5-%d0%ba%d0%be%d0%bd%d1%81%d1%83%d0%bb/", "text": "Кметът на Благоевград д-р Атанас Камбитов проведе консултации с представители на парламентарно представените партии и коалиции в 44-то НС за определяне състава на Секционни избирателни комисии, съобщиха от обината. В консултациите участват и партиите и коалициите,които имат избрани с техните кандидатски листи членове на ЕП от Р България, но не са парламентарно представени. Срещата е във връзка с предстоящите избори за избор на членове на Европейски парламент, насрочени за 26 май. Тя беше открита от кмета на Благоевград д-р Атанас Камбитов. По време на консултациите присъстваха представители на ПП ГЕРБ, Коалиция „БСП за България“, Коалиция „Обединени патриоти – НФСБ, АТАКА и ВМРО“, ДПС, Коалиция „България без цензура, ВМРО-БНД“, партия „Воля“, Коалиция Реформаторски блок“. По време на срещата беше определено и квотното разпределение за подвижната избирателна секция. Председател ще бъде представител на ПП ГЕРБ, зам.-председателското място е за Коалиция „БСП за България“, секретар ще бъде представител на „Обединени патриоти – НФСБ, АТАКА и ВМРО“, Секцията ще бъде с по един член на ПП ДПС, партия „Воля“, Коалиция „България без цензура, ВМРО-БНД, Земеделски съюз“, Коалиция „Реформаторски блок“", "date": "2019.04.19", "title": " Кметът на Благоевград проведе консултации за определяне състава на секционните избирателни комисии"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d0%b7%d0%bb%d0%b0%d1%82%d0%b5%d0%b2-%d1%81-%d0%bf%d0%be-%d0%b2%d0%b8%d1%81%d0%be%d0%ba-%d0%bf%d0%be%d1%81%d1%82-%d0%b2-%d0%bb%d1%83%d0%ba%d0%be/", "text": "Пресслужбата на „ЛУКОЙЛ-България“ ЕООД съобщава, че Генералният директор на дружеството г-н Валентин Златев е назначен за Председател на Контролния съвет на „ЛУКОЙЛ-България“, като заменя на тази длъжност представителя на Президента на ПАО ЛУКОЙЛ г-н Алексей Ламбин. Заедно със зам.-председателския пост в Надзорния съвет на „ЛУКОЙЛ Нефтохим Бургас“, на новата си по-висока позиция той ще координира цялостната дейност на двете дружества от групата ЛУКОЙЛ и ще осъществява контролни функции над работата им, свързана с мястото им в социално-икономическия живот на страната. В рамките на плановата ротация на ръководни кадри в системата на ПАО ЛУКОЙЛ, оперативното ръководство на  „ЛУКОЙЛ-България“ ЕООД се поема от г-н Булат Субаев, досегашен генерален директор на подразделенията на ПАО ЛУКОЙЛ в Белгия, Холандия и Люксембург.", "date": "2019.04.19", "title": " Валентин Златев с по-висок пост в „Лукойл“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b5%d0%b4%d0%bd%d0%be-%d0%be%d1%82-%d0%bd%d0%b0%d0%b9-%d0%b7%d0%bd%d0%b0%d1%87%d0%b8%d0%bc%d0%b8%d1%82%d0%b5/", "text": "Благодарение на европейската солидарност и с осигуреното финансиране за двата програмни периода се обновяват базите на над 1000 училища в страната. Това заяви министър Вълчев в рамките на дискусия, част от платформата за граждански диалог, която се проведе в Кърджали, съобщиха от пресцентъра на МОН. „Едно от най-значимите ни предизвикателства е свързано с обхващането и ефективното включване на всяко дете в образователната система. За да се справим са необходими усилията на всички институции и това направихме с Механизма за обхват“, допълни Вълчев. Той говори за общата мисия на родители и учители за възпитанието и образованието на децата. Председателят на Народното събрание Цвета Караянчева отбеляза, че образованието е приоритет за управлението. Тя благодари на училищата за включването на урок за Конституцията по време на честванията на 140 години от приемането на първия ни основен закон. Народният представител Галя Захариева също коментира, че никога досега не е имало толкова средства и инвестиции в сферата на образованието. Основните теми в сектора министър Вълчев обсъди и на работна среща в регионалното управление на образованието в Хасково. Дългосрочната ни цел е механизмът да стане устойчив, защото децата няма как да получат знания и умения, да получат възможност за реализация, без да посещават училище, заяви Вълчев. Според него е необходима промяна на образователния процес с акцент придобиването на умения, освен необходимите базови знания. Най-важна е задачата на учителите, които трябва да провокират учениците, да им създават интерес към уроците, допълни министърът. Той апелира училищата да имат по-силно сътрудничество и да обменят опит и практики. В разговора беше засегната и темата за развитието на професионалното образование и кариерното ориентиране на учениците, като беше отбелязано, че само през последния месец в Хасково се провеждат много състезания и кръгове на олимпиади.", "date": "2019.04.19", "title": " Министър Вълчев: Едно от най-значимите ни предизвикателства е включването на всяко дете в образованието"}
{"url": "https://trud.bg/%d0%b4%d0%b2%d0%b0-%d0%ba%d0%bb%d1%8e%d1%87%d0%b0-%d1%89%d0%b5-%d0%bf%d0%b0%d0%b7%d1%8f%d1%82-%d0%be%d1%84%d0%b5%d1%80%d1%82%d0%b8%d1%82%d0%b5-%d0%b2-%d0%be%d0%bd%d0%bb%d0%b0%d0%b9%d0%bd-%d0%be%d0%b1/", "text": "29 хил. фирми участват в процедурите От 1 ноември 2019 г. всички обществени поръчки трябва да бъдат възлагани онлайн чрез използване на централизирана електронна платформа. Това посочва министърът на финансите Владислав Горанов в отговор на въпрос на депутата от ГЕРБ Ирена Димова. При онлайн провеждането на обществени поръчки от особена важност е осигуряването на конфиденциалността на офертите на кандидатите в срока преди тяхното отваряне, посочва Горанов. Системата не позволява манипулиране на документите от страна на възложителите и участниците. Заявленията за участие и офертите на кандидатите са максимално защитени и преди тяхното отваряне ще се съдържат в базите данни само в криптиран вид. Те ще бъдат двойно криптирани – с уникални ключове, генерирани автоматично от системата. Те от своя страна ще се криптират чрез уникален ключ, генериран в интернет браузъра на потребителя. Този ключ ще бъде известен само на участника в обществената поръчка. Технически е невъзможно да се отвори оферта в системата, без предоставяне на ключа за декриптиране от страна на фирмата – участник в процедурата, посочва Горанов. В пазара на обществените поръчки в страната участват над 6 500 възложители и 29 000 изпълнители.", "date": "2019.04.19", "title": " Два ключа ще пазят офертите в онлайн обществените поръчки\t"}
{"url": "https://trud.bg/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b8-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d1%81%d0%b8-%d1%80%d0%b0%d0%b7%d0%bc%d0%b5%d0%bd%d1%8f%d1%85%d0%b0-%d0%b2%d1%8a%d0%bf/", "text": "Размяната на въпроси между кандидатите за президент Владимир Зеленски и Петро Порошенко по време на дебата на Олимпийския стадион се превърна в размяна на лозунги, предава TACC. Зеленски зададе на Порошенко въпросите, които обикновените граждани на Украйна са изпратили. Той го попита как се оказва, че най-богатият президент на Европа оглавява една от най-бедните страни в Европа, защо подпалвачът на магазин на компанията на Порошенко „Рошен“ е намерен за четири часа и все още не могат да намерят отговорните за многобройни експлозии на военни складове в цялата страна, и как да живеят украинците с пенсия от около 100 лв. Порошенко, от своя страна, обвини противника си в некомпетентност, добавяйки, че не е записал въпросите му. Президентът на Украйна заяви, че Русия е виновна за проблемите на украинския народ и че преди неговото управление страната е била в много по-плачевно състояние. Той повтори, че ще приеме резултатите от изборите за държавен глава на 21 април. „Но на 22 април животът ще продължи и на 22-ри ние трябва да се обединим, за да защитим страната заедно. Най-важното е да не я загубим“, каза президентът. Порошенко също подчерта необходимостта да си възвърне контрола над Крим и Донбас и да не се допусне властта на олигарсите. Зеленски, на свой ред, изброи основните принципи на своята избирателна програма: равенство на всички пред закона, премахване на имунитета на съдии и депутати, приемане на закон за импийчмънт на президента, увеличаване на заплатите на държавните служители, подобряване на инфраструктурата. „Нямам какво да кажа за пътищата, защото пътища няма“, отбеляза той.", "date": "2019.04.19", "title": " Порошенко и Зеленски си разменяха въпроси и обвинения на дебат в Киев"}
{"url": "https://trud.bg/%d0%be%d1%82%d0%bb%d1%80%d0%b8%d1%85%d0%b0-%d0%b7%d0%b0%d0%b2%d0%b8%d1%88%d0%b5%d0%bd%d0%b0-%d1%80%d0%b0%d0%b4%d0%b8%d0%be%d0%b0%d0%ba%d1%82%d0%b8%d0%b2%d0%bd%d0%be%d1%81%d1%82-%d0%bd%d0%b0-%d0%bc/", "text": "Установена е повишена радиоактивност на минералната вода в с. Невестино – от днес на чешмите, по които свободно се налива за консумация, се слагат предупредителни табели, че водата не се препоръчва за консумация. Това съобщиха от регионалната инспекция по здравеопазване в Кюстендил и от общината в Невестино, предаде  Георги Стоянов, шеф на отдел в Инспекцията по здравеопазване в Кюстендил, поясни: „В хода на тази процедура се установи, че има такъв показател, който е завишен, и в момента не е удачно да се използва за пиене от населението. Това е мярка, която не е окончателна. Тя е временна и е до излизане на окончателните резултати. В случай, че нещата се променят в показателите на водата, това ще бъде променено и съответно табелата ще се махне, но докато трае проучването, сме длъжни да информираме хората, така че да е ясно, че не е подходяща за пиене“.", "date": "2019.04.19", "title": " Отлриха завишена радиоактивност на минералната вода в Невестино"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bf%d0%b0%d0%b2%d0%bb%d0%be%d0%b2-%d0%bc%d0%bb%d0%b0%d0%b4%d0%b5%d0%b6%d0%b8%d1%82/", "text": "Младите са най-ценният ресурс на всяка страна. За нас е важно да изработим новата Национална стратегия за младежта чрез диалог с младите хора. Стратегията е един от основните приоритети на Министерство на младежта и спорта (ММС) за тази година. Това заяви заместник-министърът на младежта и спорта Николай Павлов по време на срещата си с младите хора във Велико Търново по повод бъдещата Национална стратегия за младежта (2020-2030) #ЗаЕдно. На срещата присъстваха още кметът на община Велико Търново Даниел Панов, кметът на община Горна Оряховица Добромир Добрев, областният управител на община Велико Търново проф. Любомира Попова, младежи и ученици.  Кметът на община Велико Търново Даниел Панов благодари на ММС за организирането на тази среща. Той приветства това, че управляващите на населените места имат възможност да участват заедно с младите хора в дискусиите, свързани с тяхната нова стратегия. Панов подчерта, че за община Велико Търново целогодишно се дават над 500 000 лв. за младежки дейности и за спорт. „За мен е удоволствие да поставим на дневен ред темата за младежта, защото всички знаем, че младите хора са ресурсът на всяка нация. Вие сте човешкият капитал, в който инвестираме и от когото очакваме в бъдеще тази инвестиция да се върне в полза на обществото и на хората в България“, заяви проф. д-р Любомира Попова. В практическата част на срещата младежите имаха възможност да дискутират по групи препятствията, с които най-често се срещат в съответната област и да предложат оптимални решения за справяне с тях. Те използваха метода „Дърво на проблемите“, за да представят своите идеи. Темите, на които наблегнаха младите хора, бяха здравословен начин на живот, спорт, информираност, гражданска активност и доброволчество. Те подчертаха важността от популяризиране на различни дарителски инициативи, което ще спомогне младите да бъдат още по-солидарни. Срещи с младежи предстоят в още области на страната, където вниманието отново ще бъде насочено към гласа на младите.", "date": "2019.04.19", "title": " Зам.-министър Николай Павлов: Младежите са най-ценният ресурс на България"}
