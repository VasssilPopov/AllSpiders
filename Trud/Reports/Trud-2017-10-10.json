{"url": "https://trud.bg/%d0%bc%d0%b0%d0%b3%d0%bd%d0%b8%d1%82%d0%bd%d0%b8-%d0%b1%d1%83%d1%80%d0%b8-%d0%bd%d0%b8-%d0%bc%d1%8a%d1%87%d0%b0%d1%82-%d0%b4%d0%b2%d0%b0-%d0%b4%d0%bd%d0%b8/", "text": "Мощни магнитни бури ще връхлетят Земята в петък и събота, сочи геомагнитната прогноза. В близките дни до планетата ще стигне слънчев вятър, който ще стане причина за поредните магнитни бури на 13 и 14 октомври. Влиянието им обаче ще се усети още на 11 и 12 октомври, както и на 15 октомври, когато ще има смущения в магнитосферата на Земята. Лекарите предупреждават, че явлението има негативни последици върху по-чувствителните хора и често предизвиква главоболие, световъртеж, гадене и дори депресия. Най-податливи са възрастните хора и децата, сърдечноболните, претърпелите инфаркт и други подобни заболявания. При някои хора магнитните бури повишават кръвното налягане и през тези периоди се отчитат повече хипертонични кризи. Препоръчва се най-уязвимите да избягват консумацията на алкохол, мазни и тежки или много солени храни. Добре е да се приемат повече течности и билкови чайове. Експерти предупреждават още, че магнитната буря може да доведе до нарушено функциониране на електронни устройства, в частност на комуникационни системи, и да увеличи риска от технически аварии. Според редица изследвания в дните с магнитни бури намалява изработването на хормона мелатонин, който спомага за адаптирането. Установено е също, че се отделят повече от “хормоните на стреса” – адреналин и кортизол.", "date": "2017.10.10", "title": " Магнитни бури ни мъчат два дни\t\t\t"}
{"url": "https://trud.bg/%d0%b1%d0%b5%d0%b9%d0%bb-%d0%b3%d0%bb%d0%b5%d0%b4%d0%b0-%d1%83%d0%b5%d0%bb%d1%81-%d1%81-%d0%b1%d0%b8%d0%b2%d1%88-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba/", "text": "Гарет Бейл, голямата звезда на Уелс, изгледа от трибуните провала срещу Ейре – 0:1. Така след този гаф у дома полуфиналистът от Евро 2016 не се класира за световното в Русия догодина. А звездата на „Реал“ беше рамо до рамо на трибуните с Мартин Рийс-Джоунс, бивш затворник и баща на Ема, годеницата на Бейл. Въпросният Джоунс лежа 4 години и половина в затвора за пране на пари. Играчът на „Реал“ лекува контузия, която му попречи да помогне на Уелс във финалната битка за място на Мондиал 2018. Без него тимът му загуби безславно на своя стадион. “В главата ми са само физиономиите на играчите в съблекалнята и огромното разочарование, което изпитахме – каза Крис Коулмън, селекционерът на Уелс. – Утеха няма как да има, но пък можем да се гордеем със свършената работа по време на квалификациите. Това беше първата ни домакинска загуба от четири години насам. Тогава играехме у дома пред осем хиляди души, а сега е различно.“ След успеха Ейре се класира на бараж, докато групата спечели Сърбия.  ", "date": "2017.10.10", "title": " Бейл гледа Уелс с бивш затворник"}
{"url": "https://trud.bg/%d1%81%d0%bb%d0%b0%d0%b2%d0%b8-%d1%82%d1%80%d0%b8%d1%84%d0%be%d0%bd%d0%be%d0%b2-%d0%bc%d0%b5%d0%b4%d0%b8%d0%b8%d1%82%d0%b5-%d0%bd%d0%b5-%d1%81%d0%b0-%d0%b4%d0%b8%d1%81%d0%ba%d0%be%d1%82%d0%b5%d0%ba/", "text": "Слави Трифонов направи коментар по повод ултиматума на Валери Симеонов, който обвини националните медии, че водят “мащабна организирана клеветническа кампания” срещу него и определи срок от 24 часа, в който да му се извинят. “Най-фрапантното е, че този ултиматум беше отправен от сайта на Министерски съвет и на бланка на Министерски съвет. Което вече не го прави мнение на гражданина Валери Симеонов, а го прави позиция на правителството… Затова сега министър-председателят трябва да реши кое му е по-важно – демокрацията или коалицията. Валери Симеонов иска извинение. И аз  ще се извиня. Извинявай, господин Симеонов, ама медиите не са дискотека, на която да й спреш звука и да изгониш диджея. Всъщност, според мен проблемът не е само във Валери Симеонов. Проблемът е в системата, която позволява такива като Симеонов да стават вицепремиери”, каза шоуменът.", "date": "2017.10.10", "title": " Слави Трифонов: Медиите не са дискотека"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d1%83%d1%82%d1%80%d0%b5-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba/", "text": "Седмичното правителствено заседание ще се проведе утре при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ПО ИЗПЪЛНЕНИЕТО НА НАЦИОНАЛНАТА ПРОГРАМА ЗА ЗАКРИЛА НА ДЕТЕТО ЗА 2016 Г.  Внася: министърът на труда и социалната политика 2. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНЕТО ПО РЕШЕНИЕТО НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛОТО „АНЕВА И ДР. СРЕЩУ БЪЛГАРИЯ“ (ЖАЛБА №6697/13)  Внася: министърът на правосъдието 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ №14 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ЗЕМЕДЕЛИЕТО И ХРАНИТЕ ЗА 2017 Г.  Внася: министърът на земеделието, храните и горите 4. ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „ПОЗИЦИЯ 11: „ИЗГРАЖДАНЕ НА ЗАЩИТЕН ЛЕСОПОЯС В МЕЖДУГАРИЕТО ЧЕРНОГРАД – АЙТОС“ В ЗЕМЛИЩАТА НА С. ТОПОЛИЦА И С. ЧЕРНОГРАД, ОБЩИНА АЙТОС, ОБЛАСТ БУРГАС, ОТ ПРОЕКТ 2: „ПОДГОТОВКА ЗА СТРОИТЕЛСТВО НА УЧАСТЪЦИ ПО ЖП ЛИНИЯТА ПЛОВДИВ – БУРГАС“, ОТ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ – БУРГАС, ФАЗА 2“  Внасят: министърът на регионалното развитие и благоустройството  министърът на финансите 5. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ  Внася: министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА ОБЩИНА КАМЕНО, ОБЛАСТ БУРГАС  Внасят: министърът на културата  министърът на регионалното развитие и благоустройството 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО МУ  Внасят: министърът на образованието и науката  министърът на регионалното развитие и благоустройството 8. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №722 НА МИНИСТЕРСКИЯ СЪВЕТ ОТ 2015 Г. ЗА ЕДНОВРЕМЕННО НАМАЛЯВАНЕ И УВЕЛИЧАВАНЕ НА КАПИТАЛА НА „ВОДОСНАБДЯВАНЕ И КАНАЛИЗАЦИЯ“ ЕАД – БУРГАС  Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛЕВЕН, ОБЛАСТ ПЛЕВЕН  Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЧЕРВЕН БРЯГ, ОБЛАСТ ПЛЕВЕН  Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЧЕРВЕН БРЯГ, ОБЛАСТ ПЛЕВЕН  Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛЕВЕН, ОБЛАСТ ПЛЕВЕН  Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА НАЦИОНАЛНАТА АГЕНЦИЯ ЗА ПРИХОДИТЕ ЗА НУЖДИТЕ НА ТЕРИТОРИАЛНАТА ДИРЕКЦИЯ – СОФИЯ, ОФИС – ПЕРНИК  Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА КАРНОБАТ, ОБЛАСТ БУРГАС  Внася: министърът на регионалното развитие и благоустройството 15. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №728 НА МИНИСТЕРСКИЯ СЪВЕТ ОТ 2015 Г. ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА СТАРА ЗАГОРА, ОБЛАСТ СТАРА ЗАГОРА  Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №823 НА МИНИСТЕРСКИЯ СЪВЕТ ОТ 2013 Г. ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ИВАЙЛОВГРАД, ОБЛАСТ ХАСКОВО  Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №339 НА МИНИСТЕРСКИЯ СЪВЕТ ОТ 2013 Г. ЗА ИЗПЪЛНЕНИЕТО НА МЕРКИТЕ ПО ГАРАНТИРАНЕ СИГУРНОСТТА НА СЪЮЗНИЦИТЕ ОТ НАТО И НА ЗАДАЧИ ПО ПОСТОЯННО ДЕЙСТВАЩИЯ ПЛАН ЗА ПВО И ПРО НА НАТО, ВКЛЮЧИТЕЛНО УСИЛВАНЕ ОХРАНАТА НА ВЪЗДУШНОТО ПРОСТРАНСТВО НА РЕПУБЛИКА БЪЛГАРИЯ ЧРЕЗ СЪВМЕСТНО ИЗПЪЛНЕНИЕ НА ЗАДАЧИ ОТ ВОЕННОВЪЗДУШНИТЕ СИЛИ НА РЕПУБЛИКА БЪЛГАРИЯ СЪС СИЛИ НА ИТАЛИАНСКАТА РЕПУБЛИКА И ЗА ОПРЕДЕЛЯНЕ НА ОГРАНИЧЕНИЯТА ПРИ СЪВМЕСТНИТЕ ИМ ДЕЙСТВИЯ  Внася: заместник министър-председателят по обществения ред и сигурността  и министър на отбраната 18. ПРОЕКТ НА РЕШЕНИЕ ЗА ОДОБРЯВАНЕ НА ШЕСТИ НАЦИОНАЛЕН ДОКЛАД НА РЕПУБЛИКА БЪЛГАРИЯ ЗА ИЗПЪЛНЕНИЕТО НА ЗАДЪЛЖЕНИЯТА ПО ЕДИННАТА КОНВЕНЦИЯ ЗА БЕЗОПАСНОСТ ПРИ УПРАВЛЕНИЕ НА ОТРАБОТЕНО ГОРИВО И ЗА БЕЗОПАСНОСТ ПРИ УПРАВЛЕНИЕ НА РАДИОАКТИВНИ ОТПАДЪЦИ И ЗА ОПРЕДЕЛЯНЕ СЪСТАВА НА ДЕЛЕГАЦИЯТА НА РЕПУБЛИКА БЪЛГАРИЯ ЗА УЧАСТИЕ В СЪВЕЩАНИЕТО ЗА ПРЕГЛЕД НА НАЦИОНАЛНИТЕ ДОКЛАДИ  Внася: заместник министър-председателят по икономическата и демографската  политика 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ВТОРО ИЗМЕНЕНИЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ И МИНИСТЕРСТВОТО НА ОТБРАНАТА НА РЕПУБЛИКА ЕСТОНИЯ, И МИНИСТЕРСТВОТО НА ОТБРАНАТА НА РЕПУБЛИКА ФИНЛАНДИЯ, И ПРАВИТЕЛСТВОТО НА РЕПУБЛИКА УНГАРИЯ, И МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ЛИТВА, И МИНИСТЪРА НА ОТБРАНАТА НА КРАЛСТВО НИДЕРЛАНДИЯ, И МИНИСТЕРСТВОТО НА ОТБРАНАТА НА КРАЛСТВО НОРВЕГИЯ, И МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША, И ПРАВИТЕЛСТВОТО НА РУМЪНИЯ, И МИНИСТЕРСТВОТО НА ОТБРАНАТА НА РЕПУБЛИКА СЛОВЕНИЯ, И ПРАВИТЕЛСТВОТО НА КРАЛСТВО ШВЕЦИЯ, И ДЕПАРТАМЕНТА ПО ОТБРАНА НА СЪЕДИНЕНИТЕ АМЕРИКАНСКИ ЩАТИ ОТНОСНО СПОСОБНОСТИ ЗА СТРАТЕГИЧЕСКИ ВЪЗДУШНИ ПРЕВОЗИ  Внася: заместник министър-председателят по обществения ред и сигурността  и министър на отбраната 20. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 15 И 16 СЕПТЕМВРИ 2017 Г. В ТАЛИН  Внася: министърът на финансите 21. ПРОЕКТ НА РЕШЕНИЕ ЗА ОДОБРЯВАНЕ ПРИСЪЕДИНЯВАНЕТО НА РЕПУБЛИКА БЪЛГАРИЯ КЪМ ДЕКЛАРАЦИЯТА ЗА СЪТРУДНИЧЕСТВО ВЪВ ВИСОКОПРОИЗВОДИТЕЛНИТЕ ИЗЧИСЛЕНИЯ (EUROHPC)  Внася: министърът на образованието и науката 22. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СЛЪНЧЕВ БРЯГ-СЕВЕР“, ОБЩИНА НЕСЕБЪР, ОБЛАСТ БУРГАС  Внася: министърът на туризма 23. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „НЕСЕБЪР-ЮГ“, ОБЩИНА НЕСЕБЪР, ОБЛАСТ БУРГАС  Внася: министърът на туризма 24. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „РОСЕНЕЦ – СЕВЕР“, ОБЩИНА БУРГАС, ОБЛАСТ БУРГАС  Внася: министърът на туризма 25. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СВ. ВЛАС – БОЛНИЦАТА“, ОБЩИНА НЕСЕБЪР, ОБЛАСТ БУРГАС  Внася: министърът на туризма 26. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА ЗА 2017 Г.  Внася: министърът на транспорта, информационните технологии и съобщенията 27. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА ТАБЛИЦА ЗА РОТАЦИЯ НА ЩАБА НА БРИГАДА ЮГОИЗТОЧНА ЕВРОПА И КОМАНДНИТЕ ДЛЪЖНОСТИ В ЩАБА НА БРИГАДА ЮГОИЗТОЧНА ЕВРОПА СЛЕД 2015 Г.  Внася: заместник министър-председателят по обществения ред и сигурността  и министър на отбраната 28. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 4 ОТ ЗАКОНА ЗА ПОДЗЕМНИТЕ БОГАТСТВА – ТВЪРДИ ГОРИВА – НЕФТОШИСТИ, ОТ НАХОДИЩЕ „БОРОВ ДОЛ“, РАЗПОЛОЖЕНО В ЗЕМЛИЩЕТО НА С. БОРОВ ДОЛ, ОБЩИНА ТВЪРДИЦА, ОБЛАСТ СЛИВЕН, НА „МИН ИНВЕСТ“ ЕООД, С. БОРОВ ДОЛ  Внася: министърът на енергетиката 29. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА ИЗПЪЛНЕНИЕТО НА ПЛАНА ЗА ДЕЙСТВИЕ ЗА 2017 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ, КЪМ 30 СЕПТЕМВРИ 2017 Г.  Внася: министърът за Българското председателство на Съвета на Европейския съюз  2018 г. 30. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2017 Г.  Внася: министърът на финансите 31. ПРОЕКТ НА РЕШЕНИЕ ЗА ПОЕМАНЕ НА АНГАЖИМЕНТ ЗА ОСИГУРЯВАНЕ НА ДОПЪЛНИТЕЛНИ ФИНАНСОВИ СРЕДСТВА ОТ ДЪРЖАВНИЯ БЮДЖЕТ ЗА ИЗПЪЛНЕНИЕТО НА ПРОЕКТ „МОДЕРНИЗАЦИЯ НА ПЪТ І-8 „КАЛОТИНА – СОФИЙСКИ ОКОЛОВРЪСТЕН ПЪТ“ ОТ КМ 1+000 ДО КМ 15+500 И ЕТАПНА ВРЪЗКА“ С ЧАСТИЧНО ФИНАНСИРАНЕ ПО МЕХАНИЗМА ЗА СВЪРЗВАНЕ НА ЕВРОПА  Внася: министърът на регионалното развитие и благоустройството 32. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗДРАВОСЛОВНИ И БЕЗОПАСНИ УСЛОВИЯ НА ТРУД  Внася: министърът на труда и социалната политика 33. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА НАСЪРЧАВАНЕ НА ЗАЕТОСТТА, ПРИЕТ С ПОСТАНОВЛЕНИЕ №131 НА МИНИСТЕРСКИЯ СЪВЕТ ОТ 2003 Г.  Внася: министърът на труда и социалната политика 34. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ПРИОБЩАВАЩОТО ОБРАЗОВАНИЕ  Внася: министърът на образованието и науката 35. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА КОНСУЛТАНТСКИ УСЛУГИ МЕЖДУ АГЕНЦИЯТА ПО ОБЩЕСТВЕНИ ПОРЪЧКИ НА РЕПУБЛИКА БЪЛГАРИЯ И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ  Внася: министърът на финансите 36. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, КОЕТО ЩЕ СЕ ПРОВЕДЕ НА 12 И 13 ОКТОМВРИ 2017 Г. В ЛЮКСЕМБУРГ  Внася: министърът на вътрешните работи", "date": "2017.10.10", "title": " Вижте какво ще решава утре Министерският съвет"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%b2%d1%81%d0%b5%d0%ba%d0%b8-%d0%bd%d0%b0%d1%80%d0%be%d0%b4-%d1%81%d0%b8-%d0%b7%d0%b0%d1%81%d0%bb%d1%83%d0%b6%d0%b0%d0%b2%d0%b0-%d1%83%d0%bf%d1%80/", "text": "Христо Стоичков прие спокойно новината, че Министерството на външните работи стартира процедурата по освобождаването му като почетен (нещатен) консул на Република България в Кралство Испания за автономните области Каталуня и Арагон. Решението ще бъде разгледано от Министерския съвет в сряда. „Мачът отдавна е свършил за подобни решения – каза от Маями Кавалера на „Златната топка“. – Как могат да ти отнемат нещо, което реално нямаш? Удостоверението, с което се легитимирам пред институциите като почетен консул е валидно пет години и е изтекло преди 14 месеца. И никой не се заинтересува за това. А аз не реагирах, защото смятам, че ми е късно да се моля за нещо в този живот. Колкото до Испания – щом е поискала нещо от България, явно веднага трябва да се изпълни!“. Христо Стоичков е назначен за почетен консул с решение на Министерския съвет № 585 от 29 юли 2011 г. И мотивите за прекратяване на правомощията му според Външно са: „През последните няколко години дейността г-н Стоичков като почетен консул е затруднена поради обстоятелството, че той пребивава основно в САЩ… В бъдеще ефективното изпълнение на неговите функции ще бъде възпрепятствано поради усложняване на комуникацията му с официалните власти на Кралство Испания, заради последните му публични изяви“. „Ще добавя само, че ми е късно да играя и ролята на мишок и да не защитя Каталуня след насилието срещу гласуващи в референдума – каза единственият българин, избран от ФИФА сред 100-те най-велики футболисти в историята. – Затова и призовах за оставки. Навремето имаше кръв и насилие при протести пред парламента в България и премиерът Бойко Борисов веднага подаде оставка. Достойно! Сега обаче Испания казва друго и става друго. Приемам го с разбиране, да. Всеки народ си заслужава управниците“.", "date": "2017.10.10", "title": " Стоичков: Всеки народ си заслужава управниците"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%b5-%d0%bf%d1%8a%d1%80%d0%b2%d0%b5%d0%bd%d0%b5%d1%86-%d0%bf%d0%be-%d1%81%d0%b4%d0%b5%d0%bb%d0%ba%d0%b8-%d1%81-%d0%bd%d0%b5%d0%b4%d0%b2%d0%b8%d0%b6%d0%b8/", "text": "65 % е ръстът на издадените разрешителни за строеж на нови жилищни сгради, а това е два пъти повече от тези във Варна и Бургас. Търсенето на имоти в Пловдив ударно превишава предлагането, докато по Черноморието тенденцията е обратна, съобщи . Пловдив е на второ място след София като общ обем сделки с недвижими имоти, но като процент на сделките спрямо глава от населението градът ни е безспорният първенец. Това съобщи Мирослав Язов, председател на регионалната колегия за Пловдив на Националното сдружение „Недвижими имоти“ по време на дискусия за имотния пазар в Пловдив и региона. На срещата беше поканен и заместник-кметът Димитър Кацарски, който трябваше да представи инвестиционните проекти в община Пловдив. Той обаче не уважи представителите на имотния бранш, въпреки потвърденото участие.   През миналата година е отчетено увеличение с 12 % на сделките със стари имоти, докато интересът към новото строителство е нарастнал само с близо 3 %, отчитат още от бранша в Пловдив. В момента най – търсените за продажби са двустайните апартаменти, и старо, и ново строителство. Тяхната абсолютна стойност е 50 000 евро, колкото е и бюджетът на средностатистическият пловдивчанин. Най – предпочитаният от купувачите на жилища е кварталът до Медицинския университет в Пловдив, в карето между булевардите „Васил Априлов“, „Копривщица“, „Шести септември“ и ул. „Любен Каравелов“. Там цените достигат до 900 евро на квадратен метър жилищна площ. Развитието на индустрията и намалените лихвени проценти по ипотеките от банките са главните причини за бума на имотния пазар, отчитат още от бранша. В момента, в който обаче се случи някаква драма с пазара на кридити – например лихвата се вдигне на 2,5%, всичко свършва, коментира Мирослав Язов, подчертавайки тясната връзка между пазара на недвижими имоти и пазара на кредити.", "date": "2017.10.10", "title": " Пловдив е първенец по сделки с недвижими имоти"}
{"url": "https://trud.bg/o%d1%81%d0%b2%d0%b5%d1%89%d0%b0%d0%b2%d0%b0%d1%82-%d1%87%d0%b5%d1%81%d1%82%d0%b2%d0%b0%d0%bd%d0%b8%d1%8f%d1%82%d0%b0-%d0%b7%d0%b0-%d0%bf%d0%bb%d0%b5%d0%b2%d0%b5%d0%bd%d1%81%d0%ba%d0%b0%d1%82%d0%b0/", "text": "Висш руски духовник ще участва в съвместна литургия с представителите на Българската православна църква Западно и Средноевропейския митрополит Антоний и Плевенския митрополит Игнатий, която ще бъде в памет на героите и  загиналите за свободата на Плевен и България. Представителят на Инициативния комитет за честването на 140-та годишнина от Плевенската епопея Румен Петков връчи покана на председателя на Отдела за външни църковни връзки към Московската патриаршия и постоянен член на Св. Синод на Руската православна църква Волоколамския митрополит Иларион за участие в тържествата във връзка с освобождението на града от турско иго. Висшият руски духовник е заявил, че ще направи всичко възможно да посети страната ни и да участва в духовната церемония.", "date": "2017.10.10", "title": " Oсвещават честванията за Плевенската епопея"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%b2%d1%81%d0%b5-%d0%bf%d0%be-%d0%b4%d0%b0%d0%bb%d0%b5%d1%87-%d0%be%d1%82-%d0%b5%d0%b2%d1%80%d0%be-2019/", "text": "Младежкият национален отбор на България до 21 години отстъпи с още една крачка назад по пътя към Евро 2019 в Италия и Сан Марино. Тимът на Антони Здравков стигна до второ поредно равенство с Казахстан, но след онова 2:2 у нас, сега „лъвовете“ направиха 1:1 в Астана. Венцислав Керчев измъкна тима от поражение с гол в 89-ата минута, след като преди това домакините поведоха чрез Зайнутдинов четвърт час преди края. Дискусионна остана и ситуацията след изстрела на Александър Георгиев, когато топката срещна напречната греда, а след това останаха съмнения, че тупна зад голлинията. Така в крайна сметка след 3 изиграни двубоя в квалификационния цикъл „трикольорите“ останаха без успех и с 2 спечелени точки. Следващият мач на България е с лидера Франция като гост на 9-ти ноември. За следващата фаза продължават победителите от групите и четирите най-добри втори.", "date": "2017.10.10", "title": " Младежите все по-далеч от Евро 2019"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%bc%d1%83%d1%81%d1%87%d0%b8%d0%b5%d0%b2-90-%d0%bd%d0%b0-100-%d0%be%d1%82-%d1%82%d0%b2%d1%8a%d1%80%d0%b4%d0%b5%d0%bd%d0%b8%d1%8f%d1%82%d0%b0-%d0%bd%d0%b0/", "text": "„Ние спасихме компанията, в момента тя има 33 кораба, два ферибота и пет влекачи. 90 процента от твърденията на вицепремиера Валери Симеонов са абсолютно неверни. Това заяви в ефира на БНТ председателят на КРИБ Кирил Домусчиев. „БМФ е едно от дружествата, които съм приватизирал. Аз съм приватизирал много дружества през годините. Конкретно за БМФ това е една много тежка сделка“, каза още Домусчиев. Последният пример, че БМФ купили 120 метрова яхта за 60 милиона. Не обичам да говоря неподготвен като Валери Симеонов по всички теми. Цяло лято слушам какви ли не клевети и щуротии. С всички тези изказвания се опитва да влияе на съда, което не е редно“, заяви Кирил Домусчиев. „Имахме определени претенции във връзка с приватизационния договор, някой от нашите претенции бяха отхвърлени, други приети. По този начин се влияе на решенията на съда. Аз смятам, че Симеонов има някакви подбуди, за да ни атакува, тъй като се съмнявам ние да сме проблемна сделка. Платил съм си пълната сума по сделката“, разкри бизнесменът. „Ще заведем дела по всички тези клевети срещу вицепремиера“, потвърди още веднъж Домусчиев. „Факт е огромният ръст, който постигаме на средната работна заплата. Както знаете, той се определя от търсенето на квалифицирана работна ръка от работодателите“, подчерта бизнесменът. Припомняме, че вчера в профила си във „Фейсбук“ бизнесменът коментира безпрецедентната атака на Валери Симеонов към него и Български морски флот и заяви, че ще заведе серия дела срещу „вицепремиера по клеветническите въпроси“, защото арогантността му е невиждана.", "date": "2017.10.10", "title": " Кирил Домусчиев: 90 на 100 от твърденията на Валери Симеонов са неверни\t\t\t"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d0%be%d1%81%d0%ba%d0%b0%d1%80-%d0%b7%d0%b0-%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%bf%d0%b5%d1%82%d1%80/", "text": "Наши лекари с международно признание бяха отличени на тазгодишното издание на Националните медицински награди. Церемонията се състоя във вторник в хотел “Премиер Бест Уестърн” в София. Една от специалните награди получи министърът на здравеопазването проф. д-р Николай Петров, който работи усилено за намаляване на публичните разходи като началник на ВМА, спечелил е професионално признание като анестезиолог и показа отлична работа в екип като министър на здравеопазването.  Голямата награда за цялостен принос в развитието на медицината по време на церемонията за Медицинските Оскари, отличи постиженията на академик д-р Богдан Петрунов. Със специална награда бе отличена и проф. Екатерина Титянова за нейния световен принос в неврологията.  Тя e доктор на медицинските науки, академик на Българската академия на науките и изкуствата и академик на Сръбската кралска академия. Акад. Титянова има световен принос в различни области на неврологията – изучаване на походката, реорганизация на мозъка след инсулт, иновации в областта на ултразвуковата диагностика на нервната система. Създател е на първата школа по невросонология в България и на Балканска секция по невросонология. Третото издание на годишните награди “National Medical Awards” 2017 подкрепи националната кампания “Не на насилието”, която възниква в отговор на зачестилата агресия срещу лекари в цялата страна.  Партньорите на събитието по връчването на престижните статуетки бяха Българският лекарски съюз, Пациентски организации “Зедно с теб”, Българският фармацевтичен съюз и ресорни медии. ", "date": "2017.10.10", "title": " Медицински оскар за проф. Николай Петров"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b7%d0%b0%d0%b5/", "text": "Благодарение на Вас България заема челно място в класацията на отборите по информатика и информационни технологии. Вашата всеотдайна изследователска и приложна дейност в областта на компютърните науки формира пред света забележителния облик на младата българска IT генерация. С тези думи държавният глава приветства лауреатите в конкурса Награда „Джон Атанасов“ за 2017 гoдина и гостите на церемонията в Гербовата зала на „Дондуков“ 2, съобщават от пресцентъра на Президентството. Д-р Васил Денчев – доктор по компютърните науки и главен архитект на квантов софтуер в Google е носителят на голямата Награда „Джон Атанасов“ за 2017 година. Научните му интереси и професионален опит са предимно в сферата на квантовата информатика, която привлича неговия интерес по време на следването му. Първите му научни постижения включват успешно разработена система за контрол и стабилизация на оптически интерферометър, позволяваща сигурно разпространение на квантови криптографски тайни ключове, както и успешно разработена компютърна система за автоматична характеризация на източници и детектори на единични фотони. Носител на отличие Грамота „Награда Джон Атанасов“ в категорията Награда „Джон Атанасов“ е д-р Кристина Капанова – доктор по информатика и компютърни науки, асистент в Института по информационни и комуникационни технологии към БАН. Създаденият от д-р Капанова нов пост-обучителен процес е вдъхновен от квантовата физика и имитира квантовите ефекти като по този начин е в състояние да осигури подобряване на теглото на синаптичните връзки в изкуствената невронна мрежа. Тя е носител на редица признания, сред които стипендия на Световната Федерация на Учените от ЦЕРН през 2016 г., както и номинация за наградата на БАН за млад учен „Марин Дринов“ 2017 г. от Научния съвет на ИИКТ. Д-р Станислав Харизанов е вторият носител на отличие Грамота „Награда Джон Атанасов“ в категорията Награда „Джон Атанасов“. Той е доктор по математика, главен асистент в Института по информационни и комуникационни технологии към БАН. Главната му цел е разработването на бързи и ефективни алгоритми за обезшумяване, възстановяване и сегментация на изображения с висока резолюция, а математическите модели са на базата на изпъкнала оптимизация с наложени допълнителни ограничения. Третият носител на президентското отличие в тази категория е Минко Гечев -магистър по информатика в специалност “Софтуерни технологии” на Софийския университет „Св. Климент Охридски“. Той е единственият носител на две отличия от президентските награди „Джон Атанасов“. Неговите авторски разработки, придобили най-голяма популярност у нас и в чужбина са създаденият от  него Codelyzer – инструмент за статичен анализ и автоматична модификация на изходен код, използващ Angular платформата на Google за разработка на приложения, който има над 4 милиона сваляния за последните 6 месеца. Минко Гечев е основател и на SofiaJS – българската общност на JavaScript разработчици. На церемонията в Гербовата зала на Дондуков 2 президентът Радев връчи и грамотите „Джон Атанасов – дебютен пробив в компютърните науки“ за  ученици и студенти, постигнали през последната година високи резултати с авторските си проекти, както и грамотите „Джон Атанасов – проект с висок обществен принос“, които отличават индивидуални и екипни проекти. По традиция държавният глава връчи и грамотите “Джон Атанасов – ученици и техните преподаватели”. Носител на грамота на президента  за проект с висок обществен принос е  Минко Гечев – магистър по информатика в специалност “Софтуерни технологии” на Софийския университет „Св. Климент Охридски“. С грамота за дебютен пробив в компютърните науки държавният глава отличи Звездин Бесарабов за неговите проекти – ArduWrite, Obitcoin и Blockchain Predictor. ArduWrite има за цел да пресъздаде уникалния ръкописен стил на всеки човек по възможно най-автентичен начин, като Звездин лично е изградил собствен хардуер, фърмуер и софтуер. Obitcoin е система за изграждане на дигитални кооперативи, работещи заедно по общи проекти, а Blockchain Predictor е инструмент, чиято цел е да предсказва курса на всяка криптовалута по нов метод, различаващ се от стандартните методи, които са базирани на обработването на данните за курса до даден момент. Носителите на поощрително отличие в категорията „Джон Атанасов – дебютен пробив в компютърните науки“ са Василен Цветков от Варна и Иван Иванов от София за  постигане на високи резултати с авторските си проекти в  национални и международни научни конкурси и фестивали. Особен принос има проектът на Василен Цветков насочен към контрол и управление на процеси в селското стопанство. За 2017г. носителите на грамоти “Джон Атанасов – ученици и техните преподаватели” са Енчо Мишинев и неговия преподавател Антон Шиков от  Ямбол, които през изминалата година спечелиха челни места в повечето от най-трудните международни ученически олимпиади и състезания в направленията информатика. Президентът връчи грамоти в същата категория и на Антон Колов и неговия преподавател Красимир Кирилов от Монтана, които представят България в състезанията по информационни технологии. „Във всяко издание до момента, проектите на младите учени са отразявали увеличаващото се значение и роля на компютърните науки във всички области на живота. Издание 2017 година потвърждава тази тенденция. Изследванията и авторските разработки на кандидатите за наградата са от огромно значение за IT бранша, за обществото и за бъдещата посока на развитие на образованието, иновациите и научните изследвания“, заяви Румен Радев и допълни, че  всеки един от участниците доказва, че притежава необходимите качества да определя хода на развитие на високите компютърни технологии на национално, регионално и световно ниво. Президентът подчерта, че днес софтуерната индустрия формира все по-голям  дял от БВП на страната ни и, че това е секторът от икономиката ни с най-високата добавена стойност, а средногодишното й нарастване за периода 2006-2013 г. е над 50 %. „За последните години приходите на българските IT компании отбелязват ръст от над 250 %. Расте броят на заетите в сектора – само в софтуерната индустрия на България  към момента имаме над 41 000 заети и над 90 % от тях са на възраст под 35 години“, каза още държавният глава и призова победителите в отделните категории на конкурса да продължат работата си на следващи, по-високи нива като приложат сегашните си резултати в български и в световни изследователски центрове, както и в бъдещи проекти, решаващи глобални проблеми.", "date": "2017.10.10", "title": " Президентът Румен Радев: България заема челно място в класацията на отборите по информатика и информационни технологии"}
{"url": "https://trud.bg/%d0%b1%d1%81%d0%bf-%d0%be%d0%b1%d1%8f%d0%b2%d0%b8-%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b7%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "БСП обяви Валери Симеонов за мина в краката на българското европредседателство и за национален проблем.  “Валери Симеонов вече не е проблем на премиера – той е национален проблем, защото думите на Симеонов бяха далеч по-силни и далеч по-изпълнени със съдържание от думите на Антон Тодоров. Антон Тодоров си отиде или ще си отиде, а Валери Симеонов трябва да остане”, категоричен бе зам.-председателят на БСП Кирил Добрев. Той предупреди, че проблемът занапред ще се задълбочава. “Това е циклична тема и ще има продължение, тя е мина за председателството на България, и ако той беше досега проблем на премиера, вече е национален проблем”, добави Кирил Добрев. Покрай ваденето на схеми от червените, Добрев направи заключението, че в ГЕРБ имало едни депутати, които са по-скъпи от другите. Той даде за пример освобождаването на Живко Мартинов заради скандала със суджуците, прогнозира, че ще го последва и Антон Тодоров, докато същото не сполетяло Делян Добрев.", "date": "2017.10.10", "title": " БСП обяви Валери Симеонов за национален проблем\t\t\t"}
{"url": "https://trud.bg/%d0%bc%d0%b0%d1%80%d0%b5%d1%88%d0%ba%d0%b8-%d1%80%d0%b0%d0%b7%d1%82%d1%83%d1%80%d0%b8%d0%bb-%d0%ba%d0%b2%d0%be%d1%80%d1%83%d0%bc%d0%b0-%d0%bd%d0%b0-%d0%ba%d1%81%d0%bd%d1%81/", "text": "Не бойкот, а лоша организация провалили понеделнишкото заседание на Консултативния съвет за национална сигурност (КСНС), научи “Труд”. Кворумът рухнал с тръгването на лидера на партия “Воля” Веселин Марешки. Без да изтъква никаква причина, той напуснал заседанието. Преди него, заради ангажименти в Люксембург (заседание на Съвета по икономически и финансови въпроси на ЕС) е освободен финансовият министър Владислав Горанов, както и шефът на ПГ на ГЕРБ Цветан Цветанов и лидерът на ДПС Мустафа Карадайъ (двамата участват в Учредителната среща на групата за съвместен парламентарен контрол над дейността на Европейската полицейска служба). Предварително бе ясно, че от заседанието ще отсъстват и двама ключови министри – Екатерина Захариева и Красимир Каракачанов. Захариева бе на среща на министрите на външните работи във Варшава, а Каракачанов – на официално посещение във Франция. По закон те са членове на КСНС и дори техни заместници да участват в заседанието, нямат право на глас. “Заседанията се провеждат при кворум най-малко две трети от състава на Консултативния съвет за национална сигурност”, пише в закона за КСНС. До тръгването на Веселин Марешки на практика квалифицирано мнозинство от 10 членове е било налице.  Участник в заседанието разказа пред “Труд”, че едва след като от президентската администрация раздали проекторешенията се усетили, че кворум липсва. Дошла им и идея да звънят на Марешки по телефона, за да го върнат да възстанови кворума, но се отказали. “Нямаше никакъв бойкот. Всеки изложи тезите си, чуха се докладите, после започна нормален дебат”, обясни председателят на Народното събрание Димитър Главчев, който е член на КСНС и бе на проваленото заседание. Той предупреди, че ако някой продължава да твърди, че има бойкот на КСНС, той ще поиска президентът Румен Радев да разсекрети стенограмата от вчерашното заседание. Обвинението за бойкот на КСНС дойде от лидера на БСП Корнелия Нинова.", "date": "2017.10.10", "title": " Марешки разтурил кворума на КСНС\t\t\t"}
{"url": "https://trud.bg/%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%b2%d0%b7%d0%b5-%d1%83%d1%87%d0%b0%d1%81%d1%82%d0%b8%d0%b5-%d0%b2-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5-%d0%bf%d0%be-%d1%81%d0%b8/", "text": "Председателят на ДПС Мустафа Карадайъ взе участие в учредителната среща на Съвместната група за парламентарно наблюдение на Европол (СГПК), която се проведе на 9 и 10 октомври 2017 г. в ЕП в Брюксел. Карадайъ е един от четиримата български парламентаристи, участващи в групата за наблюдение на Европол. Мустафа Карадайъ участва в качеството си на член на Комисия по вътрешна сигурност и обществен ред и на Комисия за контрол над службите за сигурност, прилагането и използването на специалните разузнавателни средства и достъпа до данните по Закона за електронните съобщения. Припомняме, че ДПС ще бъде домакин предстоящия конгрес на Европейската либерална младеж (LYMEC) през периода 13-15 октомври в София, по време на който Младежкото ДПС ще предложи резолюции за ускорена интеграция на страните от Западните Балкани и за интеграция на бежанците посредством образование.", "date": "2017.10.10", "title": " Карадайъ взе участие в заседание по сигурност"}
{"url": "https://trud.bg/%d0%b3%d0%b5%d1%80%d0%b1-%d0%be%d0%b1%d1%81%d1%8a%d0%b6%d0%b4%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d1%81%d1%8a%d0%bf%d0%b0%d1%80%d1%82%d0%b8%d0%b5%d1%86%d0%b0/", "text": "Парламентарната група на ГЕРБ обсъжда оставката на депутата Антон Тодоров. Той я подаде вчера, след като като в петък негови думи пред Нова телевизия предизвикаха остри реакции на политици и медии. По-късно Тодоров се извини за думите си и обясни, че не е разбран правилно. Днес настроенията са по-различни, отколкото при обсъжданата оставка на Делян Добрев. Сега членовете на партията коментират, че с гласуване „За“, много ще се повиши самокритичността и подобни прояви в бъдеще биха предизвикали дискусии. „Човешко е да бъдеш по-цветист в изказа си, това не всеки го умее, но той го умее много добре. След като сам той е преценил, че с това говорене и с продължаващото противопоставяне между това и обясненията каква е била действителната му воля и какво действително се е получило като изказ, за мен той взе добро решение, което му прави чест“, коментира пред   Цецка Цачева, министър на правосъдието и член на ИК на ГЕРБ. Депутат ГЕРБ Лъчезар Иванов, също коментира: „Волеизявлението на Антон Тодор е ясно, но решението което ще вземе парламентарната група ще бъде ясно за всички.“ „Неговото изказване не беше подходящо, доколкото това е въпрос, за който трябва да си подаде оставка, вече е въпрос на лично себеусещане, след като е преценил, че подава оставка, това е един много сериозен стандарт“, каза Тома Биков, депутат ГЕРБ", "date": "2017.10.10", "title": " ГЕРБ обсъжда оставката на съпартиеца си Антон Тодоров"}
{"url": "https://trud.bg/%d0%ba%d1%83%d1%80%d1%81%d0%b0%d0%bd%d1%82-%d0%bf%d1%80%d0%be%d0%b5%d0%ba%d1%82%d0%b8%d1%80%d0%b0-%d0%bd%d0%be%d0%b2%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f-%d0%bd/", "text": "Курсант от Националния военен университет „Васил Левски“ проектира нова организация на движение край спирка „Беляковско шосе“ във Велико Търново, където се пресичат булевард „България“ и улиците „Краков“, „Беляковско шосе“, „Полтава“ и „Освобождение“. Четвъртокурсникът Йордан Георгиев представи концепцията на кмета Даниел Панов, заместник-кмета по градоустройство проф. Георги Камарашев и директора на градоустройствената дирекция Динко Кечев. Идеята бе определена като много добра, лесна за изпълнение както от техническо, така и от финансово естество. Концепцията и обяснителната записка към нея ще бъдат предоставени на консултантите, които работят по предварителните проучвания, свързани с бъдещия проект на Община Велико Търново за интегриран градски транспорт. Една от мерките по инвестиционното намерение предвижда преустройство на възлови кръстовища. Идеята на Йордан Георгиев предвижда създаване на кръгово движение и поставянето на два светофара в двете платна на булевард „България“ – един непосредствено след автобусната спирка в посока кварталите „Колю Фичето“ и „Картала“ и втори – преди вливането на улица „Полтава“. Според автора, по този начин се създава възможност за максимално бързо придвижване в направленията: център – бул. “България“ – ул. „Краков“; ул. „Краков“ – бул. „България“ и към кварталите „Акация“ и „Картала“.  Курсантът предлага синхронизация на зелените вълни и червените светлини на двата светофара, за да бъде максимално бързо преминаването във всяко едно направление. Друг ефект е улесняване на движението в посока от улица „Освобождение“ към проектираното кръгово.  Йордан Георгиев е на 23 години, завършил е Професионалната гимназия по строителство, архитектура и геодезия „Ангел Попов“ във Велико Търново, възпитаник е на НВУ „Васил Левски“, където учи танкова и автомобилна техника.", "date": "2017.10.10", "title": " Курсант проектира нова организация на движение в Търново"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d0%b0%d1%82%d0%b0-%d0%b2%d0%be%d0%b9%d0%bd%d0%b0-%d0%bd%d0%b0-%d0%b1%d1%83%d0%bb%d0%b5%d0%b2%d0%b0%d1%80%d0%b4-%d0%b4%d0%be%d0%bd%d0%b4%d1%83%d0%ba%d0%be/", "text": "Триъгълникът на властта на булевард “Княз Дондуков” трещи от напрежение. Парламент, президентство и правителство така силно са се вкопчили един в друг, при това с вежливи усмивки на извинение, че случайният наблюдател не може да прецени дали тези начело на институциите се прегръщат в интерес на държавата, или участват в групово… нека го наречем самоунижение. Между трите сгради цари такова бермудско напрежение, че ако млада дама мине с колата си през площада няма да бъде сигурна дали, когато излезе от него няма да се превърне в княгиня или мумия. Управляващите се изгавриха с президента на неговия Консултативен съвет за национална сигурност. В същото време Мумията си подаде оставка. Антон Тодоров – емоционалният еничар (еничар, от турски “нов ред, служител на новия ред”, б.а.) на партия ГЕРБ, който сам се нарече “мумия”, все пак не издържа, след недораслия си подход към медиите, и си тръгва от парламента. Важен момент от цялата тази случка е дали другата седмица ще има парламентарен дебат за приемане или отхвърляне на тази оставка, в стил Делян Добрев. Двете имена – тези на Добрев и Тодоров, донесоха една неочаквано сладка победа за президента Румен Радев, защото ГЕРБ атакува президента фронтално, но загуби. В парламента говорители на БСП нарекоха този щурм “самопрострелване”. Вдъхновени от сивия си кардинал Цветан Цветанов, герберите сътвориха комисия, която да докаже, че Румен Радев е “може би получил потупване по рамото” от шведската компания СААБ, за да спечели конкурса за нови изтребители за българските ВВС. „Всички около нас са въоръжени с Ф-16”, не спираше да казва Цветанов. Може би това означаваше, че щом ние вземаме грипени, значи сме корумпирани. Важното е, че атаката срещу Радев, роди съпротива. Делян Добрев го отнесе “ан пасан”, покрай лявата контраатака срещу властта. Новият кортик на БСП – Елена Йончева, прониза едно от емблематичните лица на ГЕРБ, при това в техния общ избирателен район – Хасково, чрез т.нар. “кумгейт”. Йончева нямаше как да бъде уязвена в ответната атака, чрез мръснишките подмятания на депутати от ГЕРБ, че е правила журналистика, заради Сергей Станишев. Няма как да чуеш хора които не са джентълмени, защото никой по света не може да бъде убеден, че една жена ще използва връзките си, за да прави репортажи от места, където наистина могат да те убият. А повечето от тези репортажи Елена ги е правила, когато Станишев беше просто в международния отдел на партия, свряна в ъгъла. Интервю с генерал Дудаев в Чечня, малко преди да го убият руснаците – голяма връзкарка ще да е Йончева, честно. Да си пращат там дъщерите и любовниците тези критици, ама не искат. Само бълват хлебарки. Интересно оръжие е кортикът и е иронична връзката с днешните събития в България. Историята тръгва от Полша, където полските селяни, за да се пазят я от руснаци, я от германци, криели в дрехите си къси, остри домашни ножове, които наричали “kordzik”. Сетне руснаците, след като ги превзели, взели думата и дизайна и създали – малко, изящно хладно оръжие, носено от офицери и курсанти. Това е съвършено оръжие за убийство – късо, с канали по протежение на острието, с инкрустации, направено от фина стомана – почти шведска. Накрая и ние сме я взели – и като нож, и като понятие. В нашата история са включени и Русия, и Полша, и Германия, и Швеция, и кортиците. Дали генерал Радев е препоръчал Полша, за да се ремонтират двигателите на родните Миг-29, дали е харесал германските “Юрофайтер” и дали лобирал за шведските “Грипен”, докато лети на руски Миг-29? Всеки, който поне малко разбира от политика, знае, че решения в тази посока не са от ранга на един командващ ВВС. Оръжията и търговията с тях са политика и това го виждаме дори в скандала около “Емко”. Поръчките и заданията по превъоръжаването се правеха и правят само от правителството, а през последното почти десетилетие то е на ГЕРБ. Ето така, без много усилия държавният глава успя не само да спре настъплението на опонентите си, но и да вземе няколко точки. Президентът Радев обаче направи грешката, която никой военен или политик не бива да прави – да попадне в засада. Това показва престъпно самочувствие или незрели съветници. Не можеш да влизаш във война с две трети от парламента и да се опитваш да правиш Консултативен съвет по едни от най-важните за нацията въпроси едновременно. Как така ще искаш да те приемат за държавен глава хора, които си нарекъл вчера… как беше… беквокали? Радев е прав да върви по политическата си пътека, но политиката е нещо повече от това да си просто пилот, пък било то и шеф на дузина летателни средства. Както казват мъдреците от изтока, ако чакаш достатъчно дълго край реката, ще видиш трупа на своя враг. Това е политика. Кортиците мушкаха, мушкаха, но когато победителят Радев трябваше да тържествува, управляващите се дръпнаха и се срина авторитетът на президентството. Кое е по-важно от темата за корупцията и националното обединение? Само животът и здравето, но защо не се получи този разговор? Кой саботира КСНС? Командировките и срещите на политическите лидери или… войната, която водиш, генерале?   Никой по време на дебата в парламента, не изтъкна най-важният факт в спора за избор между “Грипен” и Ф-16. Да, Ф-16 са единствените доказали се в света изтребители, но мили мои, на нас ни предлагат не нови Ф-16, не дори втора ръка Ф-16, а горубленски – с пренабити номера, стари като радиото на Попов. Никой не попита и кой точно представлява тази оферта – те нямат офис, не са давали пресконференция, ние – журналистите – не сме ги виждали. Ако някъде има съмнение за нещо нередно в конкурса, това е този лобизъм.", "date": "2017.10.10", "title": " Студената война на булевард “Дондуков”"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%b2-%d0%bb%d1%83%d0%ba%d0%be%d0%b2%d0%b8%d1%82-%d0%be/", "text": "Окръжен съд Ловеч постанови постоянна мярка задържане под стража на Веселин Костов, Красимир Костов и Самир Радоев от Луковит. Тримата са обвинени в това, че на 6 октомври в Луковит са нанесли жесток побой на Калоян Каменов, в резултат на който той е починал в луковитската болница, съобщи  . Според представените от прокуратурата доказателства, Причина за смъртта на Калоян е е тежка черепно-мозъчна травма от удар в слепоочието с метален ключ, който е бил нанесен от Веселин Костов. Красимир Костов е удрял пострадалия многократно с дървен крак от маса, а Самир Радоев е нанасял удари с ръце. Според разследващите, причината за жестокия побой е вражда между задържаните и починалия от преди около 3 месеца. Решението на ОС-Ловеч подлежи на обжалване в Апелативен съд – Велико Търново в тридневен срак.", "date": "2017.10.10", "title": " Задържаните за убийството в Луковит остават в ареста"}
{"url": "https://trud.bg/%d0%b4-%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%ba%d0%b0%d1%83%d0%b7/", "text": "– Едва ли е спирала, но е вярно, че има изнервяне и пререкания. Няма страшно, обаче хаосът е полезен за здравето. В хаоса потъват карнавално за освежаване на жизнените сили. Симулацията на законност уморява. А парламентът, както е известно е храм на симулацията. И упадъчно състояние на духа – групов егоизъм, суета и пристъпи на нездраво веселие. Българският „хаос“ е форма на съществувание на българския „ред“. Тук нищо не може да се обърка напълно, нито да се оправи съвсем. Хаосът ни е хитър, а не разрушителен, подобно на руския. Нещата тук са дребнодушни. Панта реи – казваше един от вицепрезидентите… – Защото партиите полагат лицемерни усилия за борба със „злото“, докато нехаят за същественото. Сега на ред е БСП да се бори с това зло, в качеството й на опозиционна сила. Вглеждат се в огледалото и наричат това, което виждат, ГЕРБ. И после ГЕРБ се вглежда. Цялото това хасковско състояние на нещата има и ведра страна. Ако братята, сестрите и братовчедите са кацнали на трапезата, това означава, че по тези места са живи семейните ценности. Разпадът на семейството се бави в България, това е добрата новина. Да направиш от семейството администрация и от администацията семейство е висша форма на местно самоуправление. Конкурсното начало пречи на щастието. А тук се управлява с чувство за уют. – Мъдростта на политическа партия ГЕРБ , както би се изразил г-н Цветанов. Скандалът с хасковската административна идилия беше преобразуван с няколко „нелогични“ хода в триумф и назидание. Партията не предава своите. Няма да изпуснем Добрев на цимента, защото е верен на каузата. Всеки от „каузата“ да се чувства сигурен. Това е посланието. А каузата е власт и повсеместно „Хасково“. Конкретната справедливост разпределя фондове по правото на спечелената власт. Спечелете власт и ще имате справедливост. Дотогава свиквайте. Това е второто послание. БСП не е учителка по справедливост. В този живот това не и приляга. Това е третото послание.  На дъното, обаче е фанатизмът на Цветанов да купи американски самолет. Посланикът е на същото мнение. – Не съм сигурен, че е за първи път. Но и да е бламиран, събитието е без следствия. Резултатът е важен, не процедурата. А резултатът е този: Борисов „нетърпим“ към злоупотребите с власт, Цветанов апаратен диригент, майстор на интригата, групата с илюзия за автономност, възмутените структури – глас на каузата. Делян Добрев – светец. „Възхитителен“ групов отпор. – ГЕРБ е уморена , но „вкоренена“ партия. Много дълго управляват, свикнаха и се вживяха. Това е партия, която по места е факт от живота, нещо като гражданско състояние, за всеки с идея за развитие. Женен, неженен, член на ГЕРБ. Което означава, че ако искаш да си „факт“, ще трябва да си „герб.“ Нямаш избор.  Но умората между власт и народ е налице и тя е взаимна. ГЕРБ е брутално провинциално обстоятелство за всички извън „каузата“, които се питат има ли изход. Опозицията разобличава, но не изкоренява. А и не убеждава, че е готова да управлява, защото е разединена – и още по-дълбоко, защото е исторически обременена. БСП е стара „левица“, с тоталитарно минало. Това звучи банално, но е в сила. Силата на ГЕРБ е в слабостта на БСП. Корнелия Нинова е храбра жена, но вътрепартийната глутница е насъскана да я довърши. Предстои да се види, кой кого. Историята на ГЕРБ е натрупала конфликти, „схеми“ и разпасване. Мирише на сяра. ГЕРБ е хлабава конструкция. Борисов има символна сила, а Цветанов апаратна. Никой от двамата не посяга на силата на другия, защото е самоубийствено. Движат се паралелно и само отчасти субординирано. Не се долюбват, но го крият. Докога? Докато Борисов е лидер. – По същата причина. Любопитно е, че от един момент нататък, партиите дотягат даже и на себе си. Освен това, набъбналият партиен фактор става някак неуправляем. Претенциозен, във всички случаи. Образуват се вътрепартийни котерии, със собствен дневен ред. Тези хора са имали какво да делят, но не всякога са успявали да го разделят. Оттук и фрустрациите, както би се изразил г-н Цветанов. Да не се забравя и личният принос на хора с ярко темпераментно своеобразие и повишена самооценка. Хора със свръхчувствителност при провокация и неудържима воля за скандал. – Същото е, но с повече умора. ГЕРБ е обобщение на преходния опит, на случилото се през годините в политическата сфера. Всички опити за регрес и прогрес се утаиха в този голям политически компромис, на който инициатор стана царят, а осъществител неговият бодигард. Борисов е „нормализираща“ и деградираща сила. „Харизматична“ битова реакция срещу политическия романтизъм от миналия век. При Бойко всичко е „естествено“, по мярата на българския човек. Нищо отвлечено. Борисов е тъждествен на себе си във всички управления. Технологията е популистка, това са управления „на жаргон“. Щетите са забавена модернизация, корупция и повсеместна диктатура на простотията. Но Борисов не е узурпатор на власт, интелигенцията и народът му я връчиха. Няма виновни, има некадърни. Което е още по-лошо… – Борисов натрупа тегло и години. Разви самочувствие на европейски политик. Разруши „берлинската стена“ между България и Македония. „Разбра се“ с Ердоган. Целува Могерини и Меркел. Мисля, че и Ципрас го отнесе. В икономиката се забелязва нещо подобно на растеж. Третият мандат е компромисно коалиционен, но зрял и даже презрял. Клиентелата е нахранена, възникват спорадични бунтове, но не от глад, а от преяждане. Хасковската драма е опасна за ГЕРБ, не толкова поради корупционното впечатление навън, а поради издайническото описание на състоянието вътре. Опасна е верижната реакция от вътрешни сблъсъци, катализирана от опозицията. Боят се от ефект на „разплитане.“ Това, на което разчита ГЕРБ, е здравият клиентелистки разум на партийната маса и фактическото превръщане на партията в администрация за разпределение на публичните средства. – С това излъчване Румен Радев спечели изборите и стана президент. Българската независимост е ефемерна, но известно политическо достойнство никак не вреди. Клакьор на върха на държавата е феерична гледка и голямо унижение. Едномандатна феерия, за щастие. Президентът доказа своята независимост с позицията си по санкциите срещу Русия. Мисля, че външнополитическата активност на президента търси баланс между лоялност и традиция. Между съюзническите задължения към ЕС и НАТО и нормализация на отношенията с Русия. Позицията не е партийна или лична, а представителна за българския народ. В този смисъл е дължима и напълно адекватна. – Не, не е нормално. Президентът не трябва да пропада в конюнктурни крамоли, с военния език на политическата мафия. Размишления, че конюнктурата налага поляризация, от която президентът и нацията печелят, свличат държавния глава на долен етаж, където не му е мястото да слиза. Не е лошо президентът да влезе в битка, но е добре и да улучи битката. Иначе излага предназначението си на риск. Президентът ще е силен в контекста, ако излезе от него, за да въздейства независимо, от висока позиция. За държавния глава Цветанов е подробност, а не страна на конфликт, с която е „готов да води битка, щом я искат“. Какво мисли Цветанов за президента или Борисов за Цветанов, е „дискурс“ от махалата, а не грижа на държавния глава. Достойнство, защита на националния интерес и мобилизация на обществените сили за борба с корупцията, бедността и злоупотребите с власт. Всичко под този хоризонт е загуба на равновесие. – Не следя изявите на госпожа Радева, но който ги следи, би могъл да остане и с такова впечатление, особено, ако е предразположен. Въпрос на впечатлителност и на разпределение на вниманието. Моето не е разпределено в тази посока. Имам слаб интерес към литературата на социалните мрежи. Избирам невежеството. – От БСП жадуват да е техен, но долавят недостиг на взаимност. Това със сигурност разочарова. – Ако се остави на Цветанов и неговото правдолюбие, всичко може да се случи. Всичко, с изключение на импийчмънт. Идеята за отстраняване на президента е опит за символично покушение чрез разговор за невъзможното. Нещо като публична фантазия на импотентен. – Борисов, както е известно, има навика да бяга от едно управление в друго, да губи част, за да спечели цяло. В това е гъвкав, обикновено се вкопчват. Шантажът „или аз, или БСП и ДПС“ действа дотук безотказно, плаши мнозина на инстинктивно ниво. Повече от спорно е дали БСП, в нейното актуално състояние, може да предизвика лява вълна. За да управлява, тази вълна трябва да удари ГЕРБ и да породи надежда. Трудна задача. Предсрочните избори не изглеждат вероятни на този етап. Нямат интерес. – Изглежда неспасяема. Тази, тъй наречена десница не можа да си оправи мислите, да разбере коя е. Надлъгваха се с Борисов и се провалиха. Заплетоха се в троскота на собствените си хитроумия. Не се римуват с времето нашите либерали. Вятърът не духа в техните платна. По-интересни са някои от консервативно мислещите млади хора, но политически те са в лабораторна фаза. Присъствието им, обаче е добър знак за възможно изцеление от опортюнизма и фикциите на ляволибералната „десница“.   Д-р Николай Михайлов е роден през 1946 година. Лекар-психиатър с дългогодишна практика, магистър е по теология и автор на много публицистични текстове и анализи. Един от основателите на ДСБ, бил е депутат в 40-о народно събрание, но по-късно заема критична позиция срещу лидера Костов и се отдръпва от политиката. Бил е преподавател по психология в НАТФИЗ “Кръстьо Сарафов” и в Нов български университет.", "date": "2017.10.10", "title": " Д-р Николай Михайлов пред „Труд”: Каузата е власт и повсеместно “Хасково”\t\t\t"}
{"url": "https://trud.bg/%d0%b8%d0%b7%d0%bf%d0%be%d0%b2%d0%b5%d0%b4%d1%82%d0%b0-%d0%bd%d0%b0-%d0%b5%d0%b4%d0%bd%d0%be-%d0%bc%d0%b0%d0%ba%d0%b5%d0%b4%d0%be%d0%bd%d1%81%d1%82%d0%b2%d0%b0%d1%89%d0%be-%d1%87%d0%b5%d0%bd/", "text": "  Някога американецът Алберт Сонинксен бе написал прекрасната книга „Изповедта на един македонски четник“. Само че ние не освободихме Македония, а в настъпилото самоизяждане се налага да напиша „изповедта на едно македонстващо „ченге““. Така се вписвам в спуснатата от ГЕРБ повеля за широк обществен дебат относно бъдещето на Комисията по досиетата. Всъщност случая нашумя след една неудачна кандидатура на управляващите за неин председател. Странни са понякога причините за обществените дебати. Моята лична история е с два сюжета. Особеното при тях е, че и при двата има престъпления, но са взаимно изключващи се. През 1984 г. като 16-годишен непълнолетен ученик станах член на неформална организация, която си бе поставила за цел да отстоява българското минало на Македония. Дейността ни се състоеше в купуването на български книги и изпращането им оттатък границата. Естествено, следяхме и антибългарските процеси в Скопие и при една поредна ескалация на напрежението с Югославия изпратихме протестно анонимно писмо до ЦК на БКП, в което критикувахме пасивната държавна политика по въпроса. С това обаче сме раздразнили ДС, сложили са ни в противодържавната категория „промакедонски национализъм“ и така започна издирването кой е автора на анонимния протест. Описаното поведение на ДС има своята мотивировка. В секретен съдоклад на ДС от 1981 г. се казва, че се правят „опити от отделни западни участници да противопоставят и внесат разцепление в социалистическите страни и да инспирират антикомунистически и антисъветски настроения сред нашата научна и художествено-творческа интелигенция. Все по-упорито и целенасочено се търсят поводи и факти за раздухване на противоречия между балканските страни: с Югославия по т. н. „македонски въпрос“. Тъй като почеркът бе мой, едва ли е било трудно да бъда разкрит. През есента на 1984 г. бях арестуван в училище и отведен на разпит. По този начин бе поставено началото на моето „профилактиране“ от Шести отдел на ДС, което бе съчетано с удари с палка и заплахи, че няма да ми се позволи да завърша средното си образование. В продължение на година под диктат изписах купища хартия, но всичко бе свързано с необходимостта от моето покаяние за извършеното от мен „престъпление“ да развалям отношенията с комунистическа Югославия. Нито ред, нито дума не е имало по отношение на трети лица, всичко засягаше само мен, нещо като самообвинение и самоосъзнаване на „греха“ да обичаш Родината си. Едва през 2001 г. разбрах, че срещу мен като 17-годишен ученик през 1984 г. е образувано Дело на ДС за оперативна проверка с псевдоним „Патриота“ и с окраска „противодържавна агитация и пропаганда“, прекратено на 14 септември 1985 г. Случаят ми е регистриран с Картон образец №3, върху който е поставена резолюция „профилактиран“, а в Дневника на делата за оперативни проверки също е записано, че съм „профилактиран“ и че делото е унищожено с протокол. В графата „окраска (категория лица)“ е отразено „противодържавна агитация и пропаганда“. Ето какво пише за профилактиките в доклада на МВР от 1991 г., който бе изработен по поръчка на МС във връзка с обследване дейността на ДС: „В нарушение на изискванията на законите са били предрешавани въпроси за наказателната отговорност на конкретни лица… По-конкретно: пристъпвало се към задържане на лица под стража без да е образувано предварително производство; в отделни случаи са провеждани цели разследвания, без да се оформи процесуална документация, съгласно изискванията на закона. Особено засилени са били подобни действия в периода на т.нар. „възродителен процес“, „прояви на дисидентство“ и други подобни. За съжаление не разполагаме с точни данни за броя на т.нар. „профилактирани лица“, по отношение на които са провеждани следствени действия, включително и задържане под стража, без да са образувани предварителни производства, а в отделни случаи и без знанието и съгласието на прокурора. Само през 1989 г. т. нар. „профилактирани лица“ са били 1300… Анализът на разследваните дела по ДС сочи, че са преобладавали случаите на престъпления по чл. 108 (противодържавна агитация и пропаганда)“. С подобни факти от миналото си човек би трябвало да се гордее. Стига някой друг да не решил нещо по-различно… Дали по времето, когато ДС ме разследва за противодържавна агитация и пропаганда, дали години по-късно, съдейки по изглеждащия като нов регистрационен картон, но така или иначе някой е решил да ме направи и неин агент. Твърди се, че това е станало на 03 юни 1985 г. Цялата ми „агентурна“ дейност е отразена в 5 листа: стандартните рапорти на оперативния работник и регистрационни картони. Приложено е и обещание за сътрудничество със същата дата. Когато се запознах с документите, видях, че подписът не е мой, а датата е трита и писана, очевидно допълнително. Заведох дело, съдът наложи провеждането на графологична експертиза и тя установи, че обещанието не е подписано от мен, а пък истинската дата на създаването е когато съм бил непълнолетен и това е наложило подправянето й. Обещанието за сътрудничество бе обявено за неистинско, но по някаква чудна логика, последвалите го бланкови рапорти и регистрационни картончета били истински. По случая с фалшифицираното обещание подадох жалба до Софийска районна прокуратура за образуване на наказателно производство и установяване на извършителя. Образуваното производство приключи с постановление на прокурор от СРП, в което констатира, че „след внимателен анализ на събраните по преписката материали… са налице данни за извършено престъпление по Чл. 309 от НК“. В същото време бе отказано образуване на наказателно производство срещу извършителя, тъй като е изтекла законоустановената давност за преследването му. Така си останах „агент“ без да съм агентствал, а регистриралите ме по престъпен начин не бяха преследвани! След подобни „решения“ загубих вяра в справедливостта на системата. Вместо да се изнася цялостната картина за репресивния апарат на ДС и неговите престъпни методи, законът за досиетата е направен така, че да се прикриват истинските престъпления. Ето как политиците ни превърнаха в разделена нация от „доносници“, която едва ли не безропотно е изпълнявала повелите на комунистическите величия. Не комисията по досиетата, а законът за тях е проблематичен. Очевидно е обаче, че сегашните управници не са узрели за този извод и затова пак насочват „обществения дебат“ в грешна посока, за да може покрай сухото да гори и суровото.", "date": "2017.10.10", "title": " Изповедта на едно македонстващо “ченге”\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-50-%d0%bf%d0%be%d0%b2%d0%b5%d1%87%d0%b5-%d0%ba%d0%b8%d1%82%d0%b0%d0%b9%d1%81%d0%ba%d0%b8-%d1%82/", "text": "Близо 19 хил. са китайските туристи, посетили България за периода януари-август тази година. Ръстът е с 50 на сто спрямо същия период на 2016 г. Само през август у нас са дошли около 2200 гости от азиатската страна, като се отбелязва нарастване от 23,4 на сто. Това съобщи министърът на туризма Николина Ангелкова, която взе участие във форума „България и Шанси, Китай – два свята по Пътя на коприната”. България посрещна пътешественици по трасе от 15 000 километра, минаващо през 16 държави. Инициативата е част от „2017- Пътуване по Пътя на коприната“. България и Китай имат традиционно добри отношения, като туристите между двете държави се увеличават през последните години, отбеляза министър Ангелкова. Тя допълни, че през септември 2017 г. в мегаполиса Шанхай бе открит туристически информационен център на България, който ще промотира възможностите и предимствата на българския туризъм и ще представя страната ни като дестинация за четири сезона. Между двете държави съществуват отлични възможности за партньорство, допълни министърът на туризма. Пред гостите министър Ангелкова представи и данни за постиженията в сектора. За първите осем месеца на 2017-а общият брой посещения на чуждестранни туристи в България е над 6,5 млн., като ръстът спрямо периода януари-август 2016 г. е близо 8%. С още по сериозни темпове се увеличават постъпленията от международен туризъм, показва официалната информация на БНБ. Според тях в периода от януари до юли 2017 г. общите приходи възлизат на около 3,8 млрд. лв., което е ръст от близо 11 на сто спрямо същите месеци година по-рано. Освен привлекателна туристическа дестинация България е и изключително добро място за инвестиции с редица предимства. На първо място страната е с най-нисък корпоративен данък в ЕС, отбеляза Ангелкова. Увеличаването на брутния вътрешен продукт на България за последните 5 години изпреварва средния темп на нарастване в ЕС. Страната ни е известна със своите изключителни черноморски и зимни курорти. Освен тях България разполага с красива природа и хилядолетна култура. Държавата ни е сред първите в Европа по брой на културни паметници и артефакти. Климатът тук е изключително благоприятен, България е отлична СПА дестинация, каза още Ангелкова пред участниците във форума. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.10", "title": " Николина Ангелкова: 50% повече китайски туристи в България до август"}
{"url": "https://trud.bg/%d0%b7%d0%b0%d0%bf%d0%b0%d0%bb%d0%b8%d1%85%d0%b0-%d1%8f%d0%b3%d1%83%d0%b0%d1%80%d0%b0-%d0%bd%d0%b0-%d0%b0%d0%b4%d0%b2%d0%be%d0%ba%d0%b0%d1%82-%d0%bd%d0%b0-%d0%b1%d0%b0%d0%bd%d0%b5%d0%b2%d0%b8/", "text": "Неизвестни пиромани са подпалили автомобила на адвокат Мирослав Стойков. Ягуарът му бил паркиран пред дома му, на ул. „Индустриална“ в Бургас. Съседи видели пламъците късно през нощта и се изсипали на мястото на инцидента. Ягуарът е изпепелен от стихията. Самият Стойков също бе пред дома си, след като му се обадили, че колата му гори. Преди време адвокатът спирал в охраняемия паркинг на близкия завод Метални изделия. От няколко месеца обаче паркирал извън оградата. Извършителите се издирват. Категорично става дума за умишлен палеж, казаха криминалисти. В Бургас Стойков е известен като специалист по граждански дела. Според негови колеги, бил и пълномощник на семейство Баневи това лято, покрай скандалите в къмпинг „Каваците“ и споровете им с Митко Каратиста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.10", "title": " Запалиха „ягуара“ на адвокат на Баневи"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%be%d0%b8-%d0%be%d0%b1%d1%8f%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8-%d0%bf/", "text": "Цялостно ще санират 166 жилищни сгради в София. Това обяви кметът на София Йорданка Фандъкова, при проверка на обновяването на блок в столичния квартал “Хаджи Димитър”. След инспекцията стана ясно, че не са използвани некачествени материали в Столичната община. След инспекцията кметът обясни, че за 70 от блоковете имат избран изпълнител, 36 сгради чакат районните кметове да стартират процедурите, а в 10 са започнали дейностите. Санирането е със средства от Националната програма и Оперативна програма регионално развитие. Отговорност за санирането в София носят районните кметове, които трябва да следят за нередности при ремонтните дейности, както и за това дали процедурите за избори на изпълнител за честни и прозрачни, каза Фандъкова. “Подуяне” и “Кремиковци” са първите столични райони, в които вече има готови санирани сгради. Жителите на “Надежда” също се радват на обновени блокове. В “Подуяне” са санирани 3 сдания за над 2 млн. лв. Фандъкова обясни, че близо 200 семейства в района вече могат да се похвалят с нова жилищна обвивка, което ще понижи и сметките им за отопление. “Интересът към програмата вече е доста голям”, обясни Фандъкова. Столичната община е взела решение да облагородява на пространствата около санираните блокове, а именно подмяна на тротоарите и грижа за зелените площи. Всеки трети софиянец не иска нито автомобили, нито трамваи да минават покрай площад “Света Неделя” в центъра на столицата. На това мнение са 33% от жителите на града. Проучването е направено от експерти от Университета по архитектура, строителство и геодезия. Допитването е направено между 200 случайни минувача и 400 живущи в района. Данните показват, че масово хората не искат и повече магазини и търговски обекти в пространството. В проекта се предвижда разширяване на пешеходното пространство, успокояване на градския транспорт и озеленяване.", "date": "2017.10.10", "title": " Санират  166 сгради в София"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d1%80%d0%b0%d0%b7%d1%82%d1%8a%d1%80%d0%b2%d0%b0%d1%85%d0%b0-%d1%80%d0%be%d0%b4%d0%b8%d1%82%d0%b5%d0%bb%d0%b8-%d1%81%d0%ba%d0%be%d1%87%d0%b8%d0%bb%d0%b8/", "text": "Родители на ученици са се били в училище във Враца, съобщават от полицията. Инцидентът станал вчера в учебно заведение в града, което полицията не назовава. Родителите на двама от възпитаниците му се спречкали и между тях избухнал скандал. В разгара на свадата 55-годишният В.К. не се сдържал и започнал да удря 39-годишна жена – майка на съученик на неговото дете. Свидетели на случката се спуснали и разтървали двамата родители, след което повикали полиция. Агресивният мъж  В.К. е задържано в районното управление във Враца. Повече подробности не се съобщават. Води се разследване по случая.", "date": "2017.10.10", "title": " Полицаи разтърваха родители, скочили да се  бият във врачанско училище"}
{"url": "https://trud.bg/%d0%bd%d0%b0%d0%bf-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b2%d1%82%d0%be%d1%80%d0%b8%d1%8f-%d1%81%d0%b5%d0%b7%d0%be%d0%bd-%d0%bd%d0%b0-%d0%bb%d0%be%d1%82%d0%b0%d1%80%d0%b8%d1%8f%d1%82/", "text": "На 10 октомври 2017 г. НАП даде официален старт на втория сезон на Лотарията с касови бележки. 16 000 фискални бона вече участват в новия сезон на томболата, съобщиха от приходната агенция. Двойно по-голям шанс за спечелване на награда имат участниците, които са плащали с банкова карта и освен касовата си бележка, са регистрирали бележката от ПОС терминала. Играта ще продължи една година, а голяма награда е 50 000 лева. 2000 лв. ще дават данъчните всеки месец на един щастливец, регистрирал печеливша касова бележка. Всяка седмица някой ще печели и предметна награда на стойност приблизително 1000 лв. Първият късметлия от данъчната лотария ще бъде изтеглен през декември 2017 г. в сутрешния блок на БТВ. В жребия ще участват всички бележки, регистрирани до 19:59 ч. на 17 декември 2017 г. и издадени след 1 януари 2017 г. включително. Потребителските профили на участници от първия сезон на Лотарията са вече активни и те могат да въвеждат бележки с вече създадените права за достъп. Всеки нов потребител е необходимо да създаде еднократно свой профил в сайта www.kasovbon.bg, като всеки участник може да въвежда касови бележки без ограничения. За да се регистрира касов бон, трябва да се попълнят три елемента – дата, час и стойност на покупката. Колкото повече фискални бонове в профила има всеки, толкова по-голям е шансът за награда. От НАП напомнят, че е важно хората да знаят, че трябва да пазят касовите си бележки до края на играта, защото ще получават наградите си срещу тях.  В първото издание на Лотарията, което приключи в края на 2016 г. бяха регистрирани над 51 милиона касови бележки на стойност над 670 млн. лв., а големият победител, който получи лек автомобил беше Иванка Кавъркова от Панагюрище с касова бележка за 1,80 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.10", "title": " НАП стартира втория сезон на лотарията с касови бележки\t\t\t"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%be%d1%82-%d0%b1%d1%81%d0%bf-%d0%bf%d0%b8%d1%82%d0%b0%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d1%81%d1%8a%d0%b4%d0%b1%d0%b0/", "text": "Депутатите от БСП ще поставят в пленарна зала питане какво се е случило с реакторите за АЕЦ „Белене“, след като България плати за тях 1,2 млрд. лева. Това обяви във вторник депутатът от „БСП Лява България“ за Великотърновския регион Весела Лечева.  Тя припомни, че в края на миналата година правителството на Бойко Борисов се издължи на „Атомстройекспорт“ след арбитражното решение, но до момента няма никакъв публичен отчет какво се случва с оборудването. „Доставени ли са в България, ползват ли се, на склад ли са- никой няма представа къде са тези реактори“, изтъкна Весела Лечева. Тя и колегата й Валентин Ламбев съобщиха, че към тях има изпратени сигнали за концентрацията на голям публичен ресурс в малък брой фирми във Великотърновска област. „Проверяваме достоверността на тези сигнали, които бяха пратени до нас, в пощенските кутии на парламента, обработваме ги и след това ще ги оповестим на медиите“, обеща Лечева. Тя уточни само, че става въпрос за община Лясковец, както и за Разград. Областният лидер на БСП в старата столица Петко Тюфекчиев пък допълни, че за много от общините на областта има такива сигнали. Лечева добави, че депутатите от БСП ще искат справки и на какви цени върви санирането във Велико Търново и в областта. „За Стражица разбрахме, че подизпълнителите наемат бригади за кратко, които след това гонят и вземат нови, като така избягват да се разплатят с работниците. Ще проучим тези случаи“, зарече се Лечева. Тя коментира и това, че заседанието в понеделник на Консултативния съвет за национална сигурност е било провалено с думите, че това е опит да се обезличи президентската институция. „Този саботаж от страна на управляващите и на Борисов вероятно се дължи на това, че той иска да покаже „кой кара влака“ и освен това констатациите в доклада на президента явно не им харесват, заключи още Лечева. Кои фирми печелят обществените поръчки, има ли сред тях такива със свързани лица, спечелилите кандидати с най-ниските ценови оферти ли са, както и има ли общински служители, които работят освен на заплата и по граждански договори са пък питания, които ще зададат на следващата сесия общинските съветници на БСП във Велико Търново. Това заяви местинят парламентарист и областен председател на БСП в болярския град Петко Тюфекчиев. Той уточни, че от години в Община Велико Търново има служители, които работят „на две заплати“, като изпълняват дублиращи функции.  „Искаме кметът Даниел Панов да ни отговори по какъв начин се изразходва публичния ресурс на Общината“,  допълни Стефан Стефанов, общински шеф на социалистите във Велико Търново.  По думите на Тюфекчиев,  БСП от години прави такива питания, тъй като не от този мандат на кмета е налице  харчене на общински средства по такива граждански договори.  „Ако намали разходната част за такива граждански договори, ако се преустановят порочните обществени поръчки и се избират най- изгодните за общината, ако някои дейности се поемат от общински фирми, а не от външни доставчици на услуги, ще има ресурс и за асфалтиране на улици, и за направа на нови тротоари“, аргуминтера се Тюфекчиев.", "date": "2017.10.10", "title": " Депутати от БСП питат Борисов за съдбата на реакторите за АЕЦ „Белене“"}
{"url": "https://trud.bg/%d0%bd%d0%b0%d0%b4-1700-%d0%b4%d0%be%d0%bc%d0%b0%d1%88%d0%bd%d0%b8-%d0%ba%d1%83%d1%87%d0%b5%d1%82%d0%b0-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b2%d0%b5%d1%87%d0%b5-%d1%81/", "text": "Над 1700 станаха домашните кучета с чипове и паспорти, след като Общината организира информационна кампания и описване на любимците в селски и вилни дворове, както и апартаменти. Официално вписаните в общинския регистър са пък близо 800 и вкарването на данните на домашните кучета продължава. Процедурата е по-бавна, тъй като кметовете на селото събират документите и ги носят накуп. За сравнение през 2016 г. в Общината са били регистрирани само 45, а в предходната година са били 43. Тъй като част от управителите на етажната собственост в града не изпълниха ангажиментите си да подадат данни за четириногите любимци, които са във входовете им, от Общината пак разнасят напомнителни писма. Този път се дава срок до края на октомври. На предната фаза на набиране на информация бяха внесени 118 декларации от жилищни входове, в които фигурират 253 кучета. Контрольорите по реда проверяват стопаните, които разхождат своите любимци, дали носят документите им, както се изисква. Правят се предупреждения животните да бъдат регистрирани и да се спазват законите. Мерките за описване и регистриране на домашните кучета в Търговище са част от програмата на Общината за поетапно ограничаване на бездомните животни. Паралелно започна и по-масово кастриране и съответно поставяне на марки на бездомните, които най-често се оказват на улицата в есенния сезон, когато стопани на селски и вилни имоти натирват любимците си и поколението им на улицата.", "date": "2017.10.10", "title": " Над 1700 домашни кучета в Търговище вече са чипирани\t\t\t"}
{"url": "https://trud.bg/104-%d0%b4%d0%b5%d1%86%d0%b0-%d0%b8-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8-%d0%b8%d0%b3%d1%80%d0%b0%d1%85%d0%b0-%d1%88%d0%b0%d1%85%d0%bc%d0%b0%d1%82-%d0%b2-%d0%bd%d0%be%d0%b2%d0%b0/", "text": "Местната администрация в Нова Загора покани любителите на шахмата на турнир послучай празника на града Петковден. Турнирът е от ранг-листата на Международната федерация и привлече над 100 възрастни и деца - съобщиха от общината. Участниците са били, освен от града-домакин, от Сливен, Стара Загора, Пловдив и други населени места в страната. Включил се е и състезател от руската столица Москва, който летувал в България и често пребивавал у нас. Било заявено участие и от Македония, което в последния момент било отложено. Надпреварата протекла в 7 кръга по швейцарската система, а съдийският екип е ръководил треньорът на Шахматната школа \"Загорец\" Мирослав Митев. Отличените в различните възрастови категории получиха медали и парични премии от общината.", "date": "2017.10.10", "title": " 104 деца и възрастни играха шахмат в Нова Загора"}
{"url": "https://trud.bg/%d0%b5%d0%ba-%d0%bc%d1%8a%d0%bb%d1%87%d0%b8-%d0%b7%d0%b0-%d0%b4%d0%b5%d0%b9%d1%81%d1%82%d0%b2%d0%b8%d1%8f%d1%82%d0%b0-%d1%81%d0%b8-%d0%b0%d0%ba%d0%be-%d0%ba%d0%b0%d1%82%d0%b0%d0%bb%d1%83%d0%bd%d0%b8/", "text": "Европейската комисия отказа да коментира евентуални свои действия, в случай, че днес властите в Каталуния обявят едностранно независимост. Очаква се тази вечер обръщение по темата на лидера на сепаратисткия испански регион Карлес Пучдемон. „Няма да правим спекулации на този етап. Първо ще видим какво ще се случи тази вечер“, заяви говорител на комисията по време на днешния редовен брифинг в Брюксел. Говорителят потвърди позицията на Еврокомисията, че за нея допитването противоречи на испанската конституция и по тази причина е незаконно. „Това е вътрешен въпрос за Испания и трябва да бъде решен в съответствие с конституцията на страната“, каза той. От Европейската комисия отказаха да коментират дали Каталуния „чисто технически“ ще остане част от ЕС, ако обяви едностранно независимост.  „Ако референдумът беше законен и проведен в съответствие с конституцията, Каталуния щеше да остане извън ЕС“, каза говорителят. От ЕК отново настояха властите в Барселона и Мадрид да пристъпят към диалог. „Насилието никога не може да бъде политически инструмент“, заяви говорителят. Междувременно, правителството на Испания отправи предупреждения към каталунския лидер Карлес Пучдемон „да не прави нищо необратимо“ в рамките на обръщението си пред регионалния парламент, предава. „Призоваваме Пучдемон да не прави нищо необратимо, да не тръгва по пътя, от който няма връщане и да не обявява едностранно независимост“, заяви пред репортери говорителят на правителството в Мадрид Иниго Мендес де Виго. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.10", "title": " ЕК мълчи за действията си, ако Каталуния обяви едностранно независимост"}
{"url": "https://trud.bg/%d1%81%d1%86%d0%b5%d0%bd%d0%b0-%d1%84%d0%b0%d0%bc%d0%b8%d0%bb%d0%b8%d1%8f-%d0%bf%d1%80%d0%b8%d0%b2%d0%bb%d0%b8%d1%87%d0%b0-%d1%83%d1%87%d0%b5%d0%bd%d0%b8%d1%86%d0%b8-%d0%bd%d0%b0-%d1%82%d0%b5/", "text": "Съботни спектакли от 16 часа е новото предложение за ученици на ТМПЦ Варна, ДТ „Стоян Бъчваров“ и Държавна опера Варна. Идеята „Сцена фамилия“  дава възможност на младите зрители да посещават спектакли в един по-ранен час, без да се налага да търсят подписи на родителите си за вечерните представления. Първият спектакъл“Сън“ миналата седмица препълни залата с деца от различни варненски училища, включително детските спортни клубове и школи по фехтовка и плуване. Не липсваха и родители. Феите и другите приказни герои се снимаха след спектакъла с младите зрители. „Сън“ от Магда Борисова е най-новата постановка на Варненския драматичен театър, с която тя спечели преди време конкурса на театъра за детска драматургия, а премиерните спектакли през миналия месец буквално очароваха малки и големи, припомниха от пресцентъра на ТМПЦ Варна. Режисьорът Стоян Радев Ге. К.  отправя към всички следната покана: „Сън“ е спектакъл за деца от 7 до 107, задължителен за възрастни! Един спектакъл за възрастни от 7 до 107, препоръчителен за деца!“. Той ще се играе отново на 14 и 28 октомври. „Сцена фамилия“ е на съвсем промоционални цени- 5 лева за ученически билет и 12 лева за семейство от четирима.", "date": "2017.10.10", "title": " „Сцена фамилия“ привлича ученици на театър и опера"}
{"url": "https://trud.bg/1000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%bc%d1%8a%d0%b6-%d0%be%d0%b1%d0%b8%d0%b6%d0%b4%d0%b0%d0%bb-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bf%d0%be%d0%bb%d0%b8/", "text": "1000 лв. глоба отнесе пиян мъж с изръфана лична карта, който решил да отърве акт за нея, правейки грозен скандал с обиди към полицаи в Търговище.  35-годишният А.М., който не бил съден преди, е освободен от наказателна отговорност и му е наложена административна санкция. Районният съд в Търговище го наказа за хулиганските действия, грубо нарушаващи обществения ред със скандал обиди и псувни към четирима полицаи от местно районно управление. Разправията е станала на 9 септември пред денонощен магазин, в който се продава и алкохол. Мъжът пък бил видимо почерпен. Решението за санкцията подлежи на обжалване пред Окръжния съд в Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.10", "title": " 1000 лв. глоба за мъж, обиждал четирима полицаи"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d1%87%d0%ba-%d1%85%d1%80%d0%b8%d1%81%d1%82%d0%be-%d0%b3%d1%80%d0%b8%d0%b3%d0%be%d1%80%d0%be%d0%b2-2/", "text": "Акад. Христо Григоров, председател на Български червен кръст и внук на легендарния български революционер Ичко Бойчев, бе удостоен със званието „Почетен гражданин на Симитли“. Това се случи по време на тържествена сесия на Общински съвет – Симитли. Отличието се връчва на акад. Григоров заради тесните връзки, които той има със Симитли като внук на войводата Ичко Бойчев, който на четвъртия ден от избухването на Балканската война през 1912 година освобождава Симитли от турско робство. Кметът на Община Симитли Апостол Апостолов лично връчи почетния плакет на акад. Григоров, заявявайки, че за него това е огромна чест. Специални гости на събитието бяха областният координатор на ПП ГЕРБ и народен представител Даниела Савеклиева, както и депутатите Стефан Апостолов и Александър Мацурев. „Ако нашите деца не знаят и не помнят историята и героите ни, то те и България няма да имат бъдеще. Това каза председателят на Български червен кръст и внук на легендарният български революционер Ичко Бойчев – акад. Христо Григоров по време на тържествена сесия на Общински съвет – Симитли, на която той бе удостоен със званието „Почетен гражданин на Симитли“ по повод 105-ата годишнина от Балканската война и освобождението на Симитли от турско робство.", "date": "2017.10.10", "title": " Председателят на БЧК Христо Григоров стана почетен гражданин на Симитли"}
