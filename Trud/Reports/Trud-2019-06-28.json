{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%b7%d0%b2%d0%b5%d0%b7%d0%b4%d0%b0%d1%82%d0%b0-%d0%bd%d0%b0-%d0%b3-20/", "text": "Президентът на Русия Владимир Путин се оказа център на вниманието на световните медии още в първите часове след официалното откриване на срещата на Г-20 вчера в японския град Осака, със срещи с американския му колега Доналд Тръмп, британския премиер Тереза Мей, турския министър-председател Реджеп Тайип Ердоган и редица други, предадоха световните агенции. Двустранният разговор между Путин и Тръмп премина при закрити врати в присъствието на официалните делегации, предшестван от неловка ситуация пред камерите. В отговор на въпрос на американски журналисти, президентът на САЩ се обърна към колегата си от Русия с: „обещаваш ли да не се намесваш в изборите”, на което руският държавен глава се постара да не реагира видимо, подчертават западни наблюдатели, след като се усмихна при задаването на въпроса. В официално комюнике на Кремъл след срещата беше оповестено, че Владимир Путин е отправил официална покана към Доналд Тръмп да е гост в Русия на 9 май 2020 г., по повод 75-годишнината от победата във Втората световна война. Източници от обкръжението на Тръмп твърдят, че американският президент е откликнал положително. Това е първата среща между двамата световни лидери след тази в Хелзинки през юли 2018 г. и отново идва на фона на обтегнати двустранни отношения по редица въпроси, сред които ситуацията в Сирия, политическата обстановка в Украйна. Според официалните комюникета от Кремъл и Белия дом по време на разговора си, двамата лидери са засегнали както тези въпроси, така и отношенията с Иран, както и напрежението във Венецуела. Малко след продължилата около час и половина среща между руския и американския лидери, Путин има разговори и с премиера в оставка на Великобритания Тереза Мей, която настоя да предаде посланието на Лондон че всяко нормализиране на отношенията между двете страни ще зависи от подвеждане под отговорност на лицата, които Лондон, смята за отговорни за случая в Солсбъри от март миналата година. Пристигането на Владимир Путин в Осака бе предшествано от интервю, дадено за вестник „Файненшъл Таймс”, в което той обвинява ЕС, че поддържа либерален строй, който е „отживелица”. Лидерите на съюза Доналд Туск и Жан-Клод Юнкер отвърнаха, че руският президент няма основание за подобни коментари.", "date": "2019.06.28", "title": " Владимир Путин – звездата на Г-20\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b7%d0%b0-f-16-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be/", "text": "В предаването „Панорама“ по   президентът Румен Радев отправи сериозни критики към правителството във връзка с подготвяната сделка за покупка на изтребител F-16 от САЩ. Според държавният глава последното предложение от американска страна предвижда сериозно намаляване на бойните възможности на изтребителите, които България ще закупи. Румен Радев смята, че F-16 е изключително модерен самолет, с много големи бойни способности. Предложението от американска страна обаче предвижда сериозно орязване на оборудването на самолетите, които ще закупим от САЩ. „След опорочената процедура за избор, с мотив – малко на брой, скъпи, но с големи възможности самолети, сега се движим към малко на брой, все още скъпи, но с жестоко орязани способности самолети“, коментира държавният глава. Американците няма да финансират изграждането на оперативно летище, а необходимите разходи за „Граф Игнатиево“ ще бъдат изцяло за наша сметка, предупреди президентът. Бойните машини ще бъдат оборудвани със символичен брой ракети въздух-въздух. „Високоточните оръжия за действия по наземна цел, т.е. основен мотив многоцелеви способности, се е изпарил, няма нито един високоточен боеприпас, само няколко и то символично на брой свободно падащи бомби, които се хвърляха Втората световна война“, заявъ президентът. Българското правителство не е подготвено по отношение на американското законодателство и проявява наивност и непознаване на програмата за продажби на военна техника в чужбина, допълни президентът Радев. Според него накрая сделката ще бъде на гърба на военните летци и техници, които ще трябва да изпълняват бойни задачи с неподходящо оборудване, и на българския народ, който ще плати за новите самолети, без да получи адекватна защита. В коментар по вътрешнополитически теми Румен Радев поясни защо Корнелия Нинова е единственият партиен лидер, който е получил публична подкрепа от президента. „Всяка една опозиция е жизнено важна за демокрацията във всяка държава. При утвърждаващия се авторитаризъм в България е жизненоважно да имаме силна опозиция“, каза още Радев. Субсидиите за партиите трябва да се намалят, предвид бедността в България, но тя не може да бъде и прекалено ниска, коментира Румен Радев един от основните политически сюжети през последните седмици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Президентът Радев за F-16: Предложението от американска страна предвижда сериозно орязване на оборудването на самолетите"}
{"url": "https://trud.bg/%d1%83%d1%87%d0%b5%d0%bd%d0%b8%d0%ba-%d0%bd%d0%b0%d0%bb%d0%b8%d1%82%d0%b0-%d0%bd%d0%b0-%d1%83%d1%87%d0%b8%d1%82%d0%b5%d0%bb%d0%ba%d0%b0-%d0%b7%d0%b0-%d1%82%d1%80%d0%be%d0%b9%d0%ba%d0%b0/", "text": "Ученик принуждавал учителката да му пише “тройка”, след което удря с пръчка личния є телефон, а накрая грабва дневника на класа и си тръгва, показват два видеоклипа, публикувани в социалните мрежи. “Труд” научи, че те са заснети в СУ “Паисий Хилендарски” в Пловдив. Детето е сменило 12 училища. От Министерството на образованието и науката заявиха пред “Труд”, че считат за недопустима проявата на неуважение и агресия спрямо учители. “Категорично осъждаме всяка проява и форма на тормоз в училищната общност, която включва учители, ученици и родители. Учителите трябва да имат опора в лицето на родители и техните деца”, посочиха от ведомството. “Без подкрепа и уважение към преподавателите не бихме могли да постигнем качеството на образование, към което всички се стремим. Призоваваме за партньорство между родителите и учителите, за да се дадат на децата онези ценности, за да живеят в едно добро и хармонично общество”, заявиха от просветното министерство. По случая е назначена е проверка от страна на Регионалното управление на образованието в Пловдив.", "date": "2019.06.28", "title": " Ученик налита на учителка за „тройка” (обзор)\t"}
{"url": "https://trud.bg/%d0%bf%d0%be%d1%80%d0%be%d0%b5%d0%bd-%d0%b4%d1%8a%d0%b6%d0%b4-%d1%81%d0%b5-%d0%b8%d0%b7%d1%81%d0%b8%d0%bf%d0%b0-%d0%bd%d0%b0%d0%b4-%d0%bf%d0%bb%d0%be%d0%b2%d0%b4%d0%b8%d0%b2/", "text": "Пороен дъжд се изля привечер в Пловдив. В продължение на час движението в града беше силно затруднено и се образуваха задръствания по улици и булеварди, информира  Много от пътните артерии отново бяха под вода. В момента ситуацията вече се нормализира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Пороен дъжд се изсипа над Пловдив"}
{"url": "https://trud.bg/%d0%bc%d0%be%d1%81%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%bd%d0%b5-%d0%bf%d0%bb%d0%b0%d0%bd%d0%b8%d1%80%d0%b0%d0%bc%d0%b5-%d0%b7%d0%b0%d0%b1%d1%80%d0%b0%d0%bd/", "text": "В проекта на Национална програма за контрол на замърсяването на въздуха 2020 – 2030 г. не се планира забрана за внос на автомобили с еконорма по-ниска от Евро 4. Така започва официален писмен отговор на Министерството на околната среда и водите до “Труд”. Вестникът отправи запитване до ведомството дали в стратегическия документ, публикуван за обществено обсъждане, има текст, забраняващ вноса на по-стари дизелови автомобили. Повод за въпросите бе информацията,   – “Забраняват вноса на дизели втора ръка”. “Новината” бе повторена в централната емисия на Би Ти Ви същия ден и предизвика сериозен обществен отзвук. В редакцията на “Труд” Националната програма бе прочетена, когато бе качена за обществено обсъждане – на 24 юни. Никъде в документа няма и дума за “забрана”, както твърдят колегите от “24 часа”. След излизането на “новината” за спиране на вноса на стари дизели “Труд” се свърза с МОСВ и устно ни бе потвърдено, че такава мярка в Програмата не съществува – нещо, което екипът ни бе установил при публикуването на документа. Отправихме и официално писмено запитване. “В Програмата на стр. 134 пише: “Българското правителство (с одобрението на ЕК) да ограничи вноса на превозни средства с клас под Евро 4 с главна цел предотвратяването на “изхвърлянето” на стари дизелови превозни средства на българския пазар”. Бихме искали да подчертаем, че този текст фигурира в графата „Идентифицирани потенциални допълнителни мерки”, пишат от ведомството. Именно цитираният текст в “24 часа” е представен като забрана, което не отговаря на истината. След като в четвъртък “Труд” излезе с материал по темата, в който бяха посочени всички факти, от които се разбира, че рестрикции няма да има, колегите отговориха, че не са излъгали. Дори публикуваха факсимиле от документа с въпросния абзац. Но много хитро са отрязали от факсимилето “Идентифицирани потенциални допълнителни мерки”, както коректно посочват от МОСВ и обясняват пред “Труд” какво значи това: “Те (тези мерки – б.а.) не са задължителни, а се допускат като възможни за въвеждане, в зависимост от текущото изпълнение на Програмата”. Ако в “24 часа” бяха прочели внимателно документа, както твърдят, щяха да видят какво пише в самото му начало – “Този доклад е изготвен от екипа на Световната банка за оказване на консултантска помощ на МОСВ. Констатациите, тълкуванията и заключенията, изразени в този доклад, не отразяват непременно мненията на изпълнителните директори на Световната банка или на правителството на България или на МОСВ”. От ведомството уточняват още: “Въвеждане на политика за ограничаване, а не забрана, на вноса на превозни средства с клас под Евро 4, е идентифицирано като възможна мярка, която би могла да бъде въведена само след одобрение на ЕК, което ще важи за всички страни членки на ЕС, тъй като представлява регулация, свързана с вътрешно-общностна търговия”. В самата Програма на страница 84 е записано, че “модернизирането на състава на автомобилния парк, чрез налагане на ограничения върху вноса на употребявани превозни средства, както е предложено в разглежданата мярка, представлява по своята същност ограничение на търговията. Ние осъзнаваме, че тази мярка ще трябва да бъде одобрена от ЕК, за да бъде въведена. Ако ЕК не одобри предложените ограничения за внос на употребявани превозни средства, ние признаваме, че правителството ще трябва да се стреми да идентифицира и приложи алтернативни политики и законови мерки”. Тоест от самата Световна банка посочват, че дори предложените от тях ограничения (не забрани – б.а.) едва ли ще бъдат позволени от ЕК и просто са дадени като възможен вариант. Тези ограничения ще могат да се изпълнят, ако Брюксел вземе решение да позволи такива мерки да прилагат всички страни-членки. Официалният отговор на МОСВ до “Труд” показва как един български вестник, дали умишлено, дали поради некомпетентност, пуска фалшива новина и няма смелостта да си го признае. Колеги от “24 часа”, един приятелски съвет – едно на ръка е, че писането на инфорамции от далечното бъдеще остана някъде по страниците на “Работническо дело” преди 40 години. Фалшивите новини са сериозен проблем на настоящето, затова не разпространявайте такива. Но няма да си хабим мастилото, за да ви даваме уроци по журналистика.", "date": "2019.06.28", "title": " МОСВ пред „Труд”: Не планираме забрана за внос на дизели втора ръка\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%81%d0%bd%d0%b0%d1%80%d1%8f%d0%b4-%d0%bf%d1%80%d0%b8-%d0%b8%d0%b7%d0%ba%d0%be%d0%bf%d0%bd%d0%b8-%d0%b4%d0%b5%d0%b9%d0%bd%d0%be%d1%81%d1%82%d0%b8-%d0%b2/", "text": "Евакуация в три жилищни блока в Пловдив заради стар ръждясал снаряд, информира  Снарядът е открит при изкопни дейности в ранния следобед в квартал Тракия. Веднага районът беше отцепен от полиция, а малко по-късно бяха евакуирани живущите наоколо. Властите пренасочиха и маршрута на градските автобуси в района. В късния следобед боеприпасът беше обезвреден от сапьорен екип на българската армия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Откриха снаряд при изкопни дейности в пловдивския квартал „Тракия“\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%bd%d1%8f%d0%bc%d0%b0-%d0%b4%d0%b0-%d0%b7%d0%b0%d0%ba%d1%80%d0%b8%d0%b2%d0%b0%d0%bc%d0%b5-%d1%80%d0%b0/", "text": "“Много проблеми са натрупани през годините в общинското здравеопазване, като те са свързани най-вече с демографската криза, със затрудненото финансово състояние и просрочени задължения, както и с недостига на медицински специалисти.” Това посочи министърът на здравеопазването Кирил Ананиев по време на Заключителната конференция за общински мандат 2015-2019 г. на Националното сдружение на общините в България. По думите му тези проблеми се отнасят и за държавните лечебни заведения, но при общинските структури мащабите са доста по-тревожни, съобщават от здравното министерство. Кирил Ананиев посочи, че от години дебатите в сектора се изчерпват с това, че са необходими допълнителни средства, независимо че разходите за здравеопазване нарастват ежегодно. По тази причина според него трябва да се търсят трайни и последователни законодателни промени, водещи до оптимизиране на системата, закриване на неефективни дейности и структури, въвеждане на адекватни механизми на контрол. Пред кметовете здравният министър припомни част от мерките, които предприе МЗ през последните месеци за стабилизиране финансовото състояние и по-доброто управление на лечебните заведения. Като примери той посочи Наредбата за утвърждаване на стандарти за финансова дейност, прилагани от държавните и общинските лечебни заведения за болнична помощ и комплексни онкологични центрове, допълнителните средства от МС и МЗ, както и увеличените цените на повече от 120 клинични пътеки. Всички тези действия създават възможност и на общинските болници да получават повече средства, включително и за възнаграждения на медицинския персонал. Министър Ананиев подчерта, че Министерството на здравеопазването разработи проект на Методика за образуване на разходите за персонал и работните заплати на медицинския и немедицинския персонал в държавните и общинските лечебни заведения за болнична помощ. Относно възнагражденията на медицинските специалисти, работещи в здравните кабинети в училища, детски градини и ясли Ананиев беше категоричен, че този въпрос ще се обсъжда в хода на разработването на проектобюджета за 2020 г. По отношение подобряването на финансовото състояние на общинските болници и достигането на по-високи нива на заплащане на медицинския персонал, министърът припомни, че МС одобри допълнителни средства по бюджета на Министерството на здравеопазването за 2019 г. в размер на 20 334 хил. лв., за 71 лечебни заведения, осъществяващи болнична дейност в труднодостъпни и отдалечени райони на страната. Паралелно с това, увеличението на цените на клиничните пътеки през второто полугодие на 2019 г. ще  доведе до нарастването на приходите на общинските лечебни заведения с над 6 млн. лв. Вследствие на предприетите действия от правителството, приходите от лечебна дейност на общинските болници, с източник МЗ и НЗОК, през 2019 г. са увеличени сумарно с близо 40 млн. лв. или 24% ръст спрямо предходната година, което дава възможност за ръст на заплатите на персонала. „В последните два дни се казаха много неистини от парламентарната трибуна на Народното събрание. Областните болници са кръвоносната система на здравеопазването, общинските болници също имат своето място. Не ми е минавало и през ума да затворя областна болница“, заяви здравният министър в отговор на въпрос относно преструктурирането на областните болници в Северозападна България. За пореден път той подчерта проблемите в сектора, като уточни, че се водят преговори с банките, за да бъдат подпомогнати болниците с най-сериозни задължения. „Като министър съм длъжен да осигуря на българските граждани качествено лечение, но трябва да е ясно, че не финансираме структури и сгради, а лечение – реално осъществена дейност. В този смисъл получих и подкрепата на директорите на областните болници във Видин, Враца и Монтана. С тях се разбрахме през следващата седмица заедно да анализираме състоянието на отделните звена в болниците.  Няма да закриваме работещи отделения“. Това стана ясно още от думите на здравния министър. По време на форума министър Ананиев покани всички кметове на 15 юли на втора кръгла маса за здравноосигурителния модел, на която министърът ще представи конкретно предложение. “Ще търся консенсус и след постигането му ще внеса предложението си в МС и НС”, подчерта още Ананиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Министър Ананиев: Няма да закриваме работещи отделения в болниците във Видин, Враца и Монтана"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%82%d1%80%d0%b8%d0%bc%d0%b0-%d0%bc%d0%bb%d0%b0%d0%b4%d0%b5%d0%b6%d0%b8-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%b5/", "text": "Трима младежи, на възраст 20 и 21 години, са извършили бракониерски лов на сърна, чиито останки били намерени в землището на разградското село Сушево. Полицаите от участъка в Завет намерили кожа и копита от дивеча и организирали претърсване на жилища в селото, за чиито обитатели имало съмнения, че се занимават с незаконен лов. В дома на 20-годишен младеж били открити череп и гръдни кости от животното, както и въздушна пушка „Torun Magnum“. В къщата на единия от 21-годишните били намерени и съответно иззети 10 килограма дивечово месо и ловна пушка „Иж“. В дома на третия имало още 2,5 кг месо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Разследват трима младежи за незаконен лов на сърна"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b9-%d0%b4%d0%b8%d0%bb%d1%8a%d1%80-%d0%ba%d1%80%d0%b8%d0%b5%d0%bb-%d0%b4%d1%80%d0%be%d0%b3%d0%b0-%d0%b2-%d0%b0%d0%b1%d1%81%d0%be%d1%80%d0%b1%d0%b0%d1%82%d0%be/", "text": "Полицаят от 4-то РПУ в София,  , криел дрогата в абсорбатора в квартирата си. Това каза вчера софийският градски прокурор Емилия Русинова. Младото ченге Светослав И. (26 г.) бе спипан в четвъртък в кв. „Лагера” малко след като продал 50 таблетки амфетамин. Това била третата поред сделка на служителя на 4-то РПУ. Преди това той продал други 40 хапчета. Цената била по 10 лева за таблетка. При претърсвания в жилището, в абсорбатора били открити 200 хапчета амфетамин и екстази. Открит е и тефтерът му, където били записвани клиенти, дати на продажби и получени пари. Разследването срещу Светослав започнало, след като негови колеги го усетили, че върши нещо нередно и подали сигнал. „Случаят доказва, че автоимунните системи в МВР работят”, заяви зам.-главният секретар на МВР Георги Арабаджиев. Той допълни, че по сигнала се работело три месеца. Задържаният започнал в МВР през 2016 г., като бил назначен като стажант. Година по-късно постъпил в „Охранителна полиция” на Четвърто РУ. До този момент не е бил наказван, не е показвал и висок стандарт на живот.", "date": "2019.06.28", "title": " Полицай дилър криел дрога в абсорбатор\t"}
{"url": "https://trud.bg/%d0%bd%d0%bf%d0%be-%d1%82%d0%b0-%d0%bf%d1%80%d0%be%d1%82%d0%b8%d0%b2-%d0%b2%d0%b5%d1%82%d0%be%d1%82%d0%be-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%b7%d0%b0-%d0%b7/", "text": "Неправителствени организации се обявиха против наложеното от президента Румен Радев вето върху Закона за изменение и допълнение на Закона за устройство на Черноморското крайбрежие. В отворено писмо те призоваха народните представители да го отхвърлят при гласуването в парламента. Ето пълния текст на писмото. Уважаема госпожо председател на Народното събрание Цвета Караянчева, Уважаеми председатели на парламентарни групи, Уважаеми Народни представители от 44-то Народно събрание, гласували за приемането на изменението и допълнението на Закона за изменение и допълнение на Закона за устройство на Черноморското крайбрежие, Поздравяваме ви за приетите промени в ЗУЧК! Поздравяваме Народните представители от Комисията по регионална политика, благоустройство и местно самоуправление, които гласуваха против и отхвърлиха наложеното от Президента вето, върху част от текстовете на промените в ЗУЧК.  Подкрепяме акта на отхвърляне наложеното вето на Президента на Р. България върху чл.10а и чл.24в от приетите промени на ЗУЧК. Приетите промени: 1.     Премахват нелоялната конкуренция съществувала в летния Черноморски туризъм. Безплатният туризъм осъществяван като „диво къмпингуване” ощетява държавния бюджет, общинските бюджети и собствениците на съществуващите къмпинги, тъй като тези, които го ползват не заплащат нищо на никого. 2.     Президента неправилно тълкува чл. 24в от ЗУЧК, налагащ глоби на тези, които извършват къмпингуване извън определените за това места. Президента неправилно приема, че това е повишаване на рестрикциите.  До момента не са съществували „рестрикции”.  Парламента няма как да повиши нещо, което не е съществувало. Глобите не са рестрикции, а средство за наказване на нарушителите. Наличието на налагане на глоби на нарушителите по Закона за движение по пътищата означава ли, че това са рестрикции или ограничаване на човешките права? Отговора  е Не! 3.     Закона създава ПРАВО за създаване нов туристически продукт, съобразен с исканията на упражняващите „диво къмпингуване”. Това е доказателство, че закона не отнема, а дава право. 4.     В прессъобщение публикувано на страницата на Президента се казва: „В мотивите си държавният глава заявява, че не се противопоставя на опита да бъдат въведени правила, нормативи и стандарти, както изрично повелява чл.55 от Конституцията, прокламиращ основното право на здравословна и благоприятна околна среда.”. Промените в чл. 10а едно към едно отговарят на желанието на Президента и изискванията на чл. 55 от Конституцията: „Чл.55 Гражданите имат право на здравословна и благоприятна околна среда в съответствие с установените стандарти и нормативи. Те са длъжни да опазват околната среда.”. Въпреки изказаното одобрение, Президента алогично наложи вето на чл.10а от ЗУЧК създаващ правила, нормативи и стандарти за летуване в  здравословна и благоприятна околна среда. 5.     Представената на Президента позиция от коалиция Неправителствени организации  с доклад от над 100 страници доказва, че България е единствената страна членка от ЕС, където ползването на чужди права без разрешение не се санкционира. В страните членки от ЕС се санкционира разполагането на палатки, кемпери и каравани извън регламентираните за това места не само на крайбрежната ивица, но и върху територията на цялата държава. 6.     Своеволното разполагане на палатки, кемпери и каравани води до замърсяване на околната среда и унищожаване на дървесни видове, чрез палене на огньове. 7.     Не е правилно тълкуванието на Президента, че нямало все още определени места за регламентирано разполагане на палатки, кемпери и каравани. В момента това са къмпингите. чл.10а допълнително разширява възможността за „..места за временно разполагане на палатки, кемпери или каравани…“ и описва основните норми за реализирането им. Законодателите създадоха право, чрез наредбата по чл.10а, ал.3 от ЗУЧК, да се изготвят условия и ред за определяне на местата за   временно разполагане на палатки, кемпери или каравани, правила и нормативи за устройване и ползването им,  както и за престоя в тях. Малобройните протестиращи против промените заплашваха, че ако тези промени бъдат приети ще заминат от България и ще практикуват нерегламентираното диво къмпингуване в Гърция. Те не заминаха, няма и да заминат, защото в Гърция безплатна туристическа услуга няма. Има сериозни глоби за нарушителите и дори затвор до 3 месеца. До момента държавата извършваше социално подпомагане на богати хора собственици на скъпо къмпинг оборудване, кемпери и каравани на гърба на собствениците на имоти, в които нахлуваха диво къмпингуващите и ги ползваха безплатно. Не заплащаха дори минималната туристическа такса към общинските бюджети. Президента не е прав, като налага вето на посочените от него текстове от промените на ЗУЧК, защото това е вето за насърчаване нарушаването правата на частната собственост, насърчаване замърсяването на околната среда, насърчаване на нелоялната конкуренция, насърчаване практики, които са санкционирани в страните членки от ЕС и насърчаването на практики, които са против интересите на държавата – неплащането на данъци и такси. От съседна Румъния вече започнаха да нахлуват на нашето Черноморие безплатно. Ние разчитаме това вето като антидържавно. УВАЖАЕМИ НАРОДНИ ПРЕДСТАВИТЕЛИ, Призоваваме ви да гласувате против наложеното от Президента вето и да не се поддавате на популистки настроения, които обслужват финансовите интереси на малка група практикуваща нерегламентираното диво къмпингуване. В интервюта по медиите те открито заявяват „защо да плащам?” или „защо да ходя в къмпинг, когато тук е безплатно?”. Отвореното Писмо е подкрепено от следните организации: НАЦИОНАЛНА АСОЦИАЦИЯ „БЪЛГАРСКО ЧЕРНОМОРИЕ” НАЦИОНАЛНО СДРУЖЕНИЕ ЗА ЗАЩИТА СОБСТВЕНИЦИТЕ НА ИМОТИ ФОНДАЦИЯ БАЛКАНСКИ ЦЕНТЪР ЗА УСТОЙЧИВОСТ И ЕКОЛОГИЧЕН ИНЖЕНЕРИНГ СДРУЖЕНИЕ ЗЕЛЕН АЛИАНС ИНИЦИАТИВЕН КОМИТЕТ „ЗА ОПАЗВАНЕ НА ПРИРОДАТА В ШАБЛЕНСКОТО ЧЕРНОМОРИЕ“ СДРУЖЕНИЕ НА СОБСТВЕНИЦИТЕ НА ЗЕМИ ОТ С. ЕМОНА, “ИРАКЛИ” И С. БАНЯ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " НПО-та против ветото на президента за Закона за черноморското крайбрежие"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%be-2/", "text": "Благоевград за пореден път ще посреща спортисти за европейски турнир. Тенис шампиони от цяла Европа ще пристигнат в Благоевград за турнира Европейска отборна лятна купа по тенис за девойки до 14-годишна възраст. 3 дни, кортовете в парк „Бачиново“ ще приемат тенис шампиони не само от България, а и от Европа. Официалното откриване ще бъде на 1 юли /понеделник/ , на тенис кортовете в парк „Бачиново“ от 09:00 часа.Турнирът започва на 30 юни и ще продължи до 2 юли, включително. Първенството се организира от Община Благоевград, БФТенис и ТК „Мачпойнт“. Не за първи път Община Благоевград е домакин на състезание от толкова висок ранг. Десетки пъти Благоевград е посрещал спортисти от цял свят за световни, европейски, републикански и държавни първенства. Градът се превърна в предпочитано място за провеждане на такива състезания, благодарение на отлично поддържаните бази, изграждането на нови зали, терени и игрища. За първи път български отбор има възможност да бъде домакин на европейска зимна и лятна купа в рамките на една година. През месец февруари Пловдив прие мачовете от Европейската отборна зимна купа за девойки до 14 години. В момента, за България, най-предно класираните българки в ранглистата на Тенис Европа до 14 години са Анастасия Александра Николова, Йоана Радулова, Александра Габровска и Ангела Ганева. През миналата година девойките на България до 14 години спечелиха 9-то място на Световното и 6-то място на Европейското първенство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Благоевград е домакин на Европейска отборна лятна купа по тенис за девойки до 14-годишна възраст"}
{"url": "https://trud.bg/%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8-%d1%81%d0%bf%d0%b0%d1%81%d1%8f%d0%b2%d0%b0%d1%82-%d0%b7%d0%b0%d0%ba%d0%bb%d0%b5%d1%89%d0%b5%d0%bd%d0%b0-%d0%b1%d0%b5%d0%bb%d0%ba/", "text": "Спасителна операция за освобождаване на заклещена в метална решетка белка са провели пожарникари от Търговище, съобщиха от полицията. Сигналът, че има пострадала животинка, която не може да се измъкне, но и хората не смеят да я пипат, бил подаден към 22,45 часа в четвъртък от живущите в района на ул.”Хаджи Димитър”. В пространството между блоковете там имало градинка, която била заградена и подставена метална врата с решетки. В един от процепите се заклещила и белката. Спасителният екип от пожарната срязал катинара на вратата и така се освободило място животното да се измъкне,  обясниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Пожарникари спасяват заклещена белка"}
{"url": "https://trud.bg/%d1%81%d1%82%d0%b0%d1%80%d1%88%d0%b8-%d0%ba%d0%be%d0%bc%d0%b8%d1%81%d0%b0%d1%80-%d0%ba%d0%b0%d0%bb%d0%be%d1%8f%d0%bd-%d0%ba%d0%b0%d0%bb%d0%be%d1%8f%d0%bd%d0%be%d0%b2-%d0%bf%d1%80%d0%b5%d0%b4/", "text": "Все повече шофьори карат след употреба на наркотици Сезонът по морето вече започна. За да се насладят на добрите условия в хотелите, качествената храна, плажа и морето, туристите разчитат на това да бъдат защитени и сигурни. За това се грижи родната полиция. През лятото само курортът Слънчев бряг се превръща в един огромен, няколкостотин хиляден град. Крими контингентът от вътрешността на страната традиционно се насочва към комплекса, който е пълен с родни летовници и чужденци, както и към останалите курорти. По тази причина подготовката на служителите за обезпечаване на сезона е започнала още в началото на годината, разказва пред „Труд“ старши комисар Калоян Калоянов, шеф на ОД на МВР в Бургас. – Г- н Калоянов, започна летният сезон. Разполагате ли с достатъчно личен състав, за да обезпечите сигурността на туристите?  – Летният сезон започна нормално. Като област, в която се намира най-големият туристически комплекс на България – Слънчев бряг, ние не пренебрегваме и останалите туристически дестинации: Поморие, Обзор, Созопол, Приморско, Царево. В интерес на истината, подготовка започнахме още в началото на тази година, с разчетите и организацията, която трябва да бъде създадена, с направленията на дейност на командированите служители и естествено с анализ на предходния сезон. Смятам, че имаме достатъчно личен състав. Както всяка друга година, така и тази, имаме командировани служители, които за целия период от време – от 1-ви юни до 15-ти септември, ще бъдат общо около 780 човека. Най-много от тях ще бъдат в Слънчев бряг. Характерното е, че имаме профилирани служители – за работа по различните направления – имам предвид експерти в борбата срещу джебчийските кражби, срещу кражбите от плажа, от търговски обекти и апартаменти. За поредно лято солидна помощ получаваме от ГД „Национална полиция“, както с командировани колеги, така и с обезпечаване с информация. – Освен велопатрулите и цивилните полицаи, няма ли нужда от конна полиция?  – Конната полиция е подходяща за определени места. В един туристически комплекс, какъвто е Слънчев бряг, не считам, че е удачно да има конна полиция, като се има предвид гъстотата на туристите и инфраструктурата. Имаме униформени с кучета, имаме велополицаи, имаме пеши патрули, които са напълно достатъчни, за да се обезпечи параметърът, за който отговарят. – Тази година има командировани полицаи от Чехия, Румъния, Полша и за пръв път – от Германия. Но най-много все пак са английските туристи. Искали ли сте техни униформени?  – За пръв път наистина има колеги от Германия, те и колегите от Румъния и Полша ще бъдат основно в Слънчев бряг, а от Чехия – традиционно в Приморско, където има най-много техни сънародници. За английски полицаи – водят се разговори в тази посока на ниво министерство, така че ще стане ясно, когато има някакъв резултат. – Осигурени ли са добри условия за командированите?  – Смятам, че да. Още преди да пристигнат беше направен преглед на легловата база, където те ще прибивават. Настанени са на различни места, до момента нямаме забележки. – Фактът, че в Слънчев бряг улиците нямат имена, създава ли затруднения да се стига бързо до местопроизшествията?  – За колегите, които са командировани, този проблем сме го избегнали, като сме създали смесени патрули – с тях и със служители от Районното, които отлично познават района си. – Кои престъпления преобладават в курортите в последните лета и кои рязко са намалели?  – Най-много традиционно са имуществените престъпления- кражбите от плажа, джебчийските кражби, както и кражбите от хотелските стаи. Това са основните престъпления и туристите трябва да бъдат много внимателни. Намаляха много кражбите на луксозни автомобили и грабежите, като това се дължи, както вече казах, на профилираните служители, благодарение на опита, който имат. Те осъществяват много голяма дейност по идентифицирането на такива лица, така също и по превенцията. Т.е. локализираме, идентифицираме и установяваме лица, преди да осъществят своята престъпна дейност. – Преди години гастролиращи джебчии и просяци от страната си правеха палаткови лагери в близост до курорта и най-вече през нощта атакуваха. Има ли ги тези лагери и сега?  – Не, тази година все още не сме установили такива лагери. Опитът от миналата година, който имаме е, че при данни за такова настаняване, общината, заедно с полицията взема мерки и съответно не го допуска. Отделно от това, извършваме проверки на местата, където считаме, че се е настанил криминален контингент. Тази наша профилактична дейност, основно в селища до курорта, също дава резултат. В момента, в сравнение с миналия сезон, бележим намаление на регистрираната престъпност с близо 20 процента, като мога да уверя, че колегите завеждат всеки един сигнал. – Залавяте ли крадци-чужден­ци?  – Много рядко. По-скоро те извършват хулигански прояви, но както добре разбират след това, на територията на България важи българското законодателство и в такива случаи се образуват досъдебни производства и бързи полицейски производства, които приключват в кратък срок. – Миналият сезон се заговори, че чужденците често декларират, че са ги обрали, че са им взели мобилните телефони, когато си отидат у дома, а се оказва, че това не отговаря на истината?  – Миналата година имахме такива случаи и взаимодействахме успешно с Летище Бургас. Схемата, която пробват, е нещо като застрахователна измама. Т. е. техниката с която те пристигат – телефони, лаптопи, фотоапарати и др., се застрахова предварително от държавата, от която идва туристът. Тук съответно се симулира кражба с цел получаване на документ от Районното управление и при представяне на документа в застрахователното им дружество, се получава обезщетение. В интерес на истината не са чак толкова много тези случаи по простата причина, че вече се знае за тях и се извършват много щателни проверки на изход на Летище Бургас от служители на Гранична полиция, съвместно с наши служители. – Непрекъснато се правят проверки на територията на Община Несебър и се оказва, че засичате голям брой шофьори, не само пияни, но и употребили наркотици. Това продължава ли?  – Не само в община Несебър. Проверки се правят навсякъде. Трябва да се отбележи, че от миналата година имаме дрегери за тестване на шофьори, употребили наркотично вещество, във всички морски общини. Увеличеният брой на констатирани такива случаи се дължи именно на увеличения капацитет на технически средства, с които разполагаме. Вярно е, че от вътрешността на страната идват лица да разпространяват наркотици в курортите през сезона. Трябва да кажа, че ежедневни проверки се правят в това отношение. Имаме разбиране от страна на прокуратурата за образуване на бързи досъдебни, на бързи полицейски производства. Винаги съм казвал, че в този вид пазар, ако можем да го наречем пазар условно, предлагането се определя от търсенето. – Извън туристическия сезон са иманярите – те дълбаят за съкровища дори и през зимата. На територията на областта, залових­те групи, търгуващи с артефакти. Не се ли развихрят повече през лятото, когато вниманието е насочено другаде – към плажа?  – Този вид престъпления се осъществяват от хора със специфични познания – исторически, археологически и т.н. Не можем да говорим, че определен контингент се е препозиционирал. На второ място, в общините Сунгурларе, Руен, Малко Търново има места, където е пълно с археологически находки. По тази причина, набезите на иманярите продължават. Преди месец и половина пак установихме такива лица, които бяха събирали старинни монети. Така че работим усилено в тази посока. – Преди няколко години участвахте в залавянето на британец, който бе дошъл у нас да събира…яйца от белоглав лешояд. Как завърши този случай?  – Задържаният тогава британски гражданин се бе установил трайно в Бургас, дори си бе купил апартамент. Оттук пътувал из цялата страна – в горите и в планински райони, за да събира яйца от белоглав лешояд и други птици, които са много скъпи. Чужденецът бе осъден условно у нас, а за разпитите му пристигнаха експерти от британската полиция, тъй като подобни престъпления на Албиона са познати още от Викторианската епоха и там имат богат опит в залавянето на колекционерите. – В момента провеждате конкурс за редови полицаи. Има ли желае­щи и каква е мотивацията им?  – Да, има много желаещи, млади хора. Надали мога да поставя обща рамка на мотивацията им – всеки има своите мотиви. Но мога да кажа, че професията, за която кандидатстват, е една от професиите, които дават възможност за помощ към хората и за вътрешно удовлетворение към добре свършената работа. – Наближава празникът на МВР, как ще го отбележите в Бургас?  – В Бургас ще има хепънинг, който ще се проведе в Морската градина. Предвидено е да е навръх празника, като освен въоръжение и техника на различните структурни звена, сме предвидили и много изненади, включително ще има демонстрации на възможностите на следово куче и куче,откриващо наркотици. Водачите ще могат да се тестват за употреба на алкохол, като преди това изпият кенче бира или две, както и да проверят наложени им до момента санкции през мобилните таблети на КАТ. Ще има и демонстрации на първа долекарска помощ, както и симулация на изпити за постъпване в МВР. Сред изненадите е и тематична изложба с тема „ало измамите“, подготвена от студенти от НХА. Ще има разбира се и много деца. Тук е мястото да кажа, че в града има Полицейски клуб за лична защита за малките, в който членуват над 20 деца. От тях 15 са национални шампиони в различни спортове. Така, че очакваме да стане голям и хубав празник. Нашият гост Старши комисар Калоян Калоянов постъпва на работа в МВР през 1995 г. като разузнавач в РПУ-Руен. После последователно е началник на управленията в Сунгурларе, Карнобат и Пето РПУ-Бургас. От 23.04.2009 г. до 12.11.2014 г. е заместник директор на служба „Полиция” на ОД на МВР-Бургас, а от 13.11.2014 г. – временно изпълняващ длъжността директор на МВР Бургас. От 09.04.2015 г. със заповед на министъра на вътрешните работи е директор на ОДМВР Бургас. Многократно е награждаван с индивидуални и колективни награди от ръководството на Министерството на вътрешните работи.", "date": "2019.06.28", "title": " Старши комисар Калоян Калоянов пред „Труд“: Готови сме за летния сезон, чакаме 780 командировани полицаи"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%b0%d1%81%d0%b0%d0%bd%d1%81%d1%8c%d0%be%d1%80%d0%b8-%d0%b2-%d0%b1%d0%bb%d0%be%d0%ba%d0%be%d0%b2%d0%b5-%d1%81-%d0%b8%d0%bd%d0%b2%d0%b0%d0%bb%d0%b8%d0%b4/", "text": "Държавата ще дава до 100 хил. лв. за изграждане на рампи, подемни платформи и асансьори в блокове и къщи, в които поне един от обитателите е инвалид. Това предвижда проект за Национална програма за достъпна жилищна среда и лична мобилност, който е пуснат за обществено обсъждане от Министерството на труда и социалната политика. По програмата ще могат да кандидатстват собственици на къщи, както и етажна собственост на жилищни блокове, в които някой от собствениците на апартамент или член на неговото семейство е инвалид и има постоянен адрес в сградата. Ще се финансират само проекти за строително ремонтни работи за изграждане/поставяне на съоръжения за преодоляване на различни нива в жилищните сгради, в т.ч. рампи, подемни платформи и асансьори. Като е поставено условие съоръженията да не бъдат използвани за търговски цели. Стойността на всеки проект може да бъде от 12 хил. лв. до 100 хил. лв. с ДДС. Кандидатите за финансиране ще трябва да представят и компакт-диск (CD) със снимки, доказващи липсата на достъпна среда в съществуващата жилищна сграда. За финансиране няма да се допускат кандидати, които са подали невярна информация при попълване на документите, не са изпълнили задълженията си към социалното министерство по предходни договори, или имат задължения към държавата или общините, подлежащи на принудително събиране. Общините ще оказват пълно съдействие при изготвяне на проектните предложения, пише в Програмата. Главните архитекти на общините (районите) ще издават безплатно виза за проектиране на рампата, подемната платформа или асансьора. Като ще преценяват законността на съществуващата жилищна сграда и реалната техническа възможност за изграждане или монтиране на съоръжението. Одобрението на инвестиционния проект и разрешението за строеж също ще се получават безплатно от главните архитекти на общините. По програмата ще се финансират и проекти за преустройство на превозни средства на хора с трайни увреждания с доказан дефицит на долни или горни крайници. Стойността на всеки такъв проект може да бъде до 8000 лв. с ДДС. За реализирането на програмата и приемането на документите от кандидатите ще отговарят две нови звена към социалното министерство. При класирането на кандидатите за рампи и асансьори ще се взима предвид дали в сградата има един инвалид или повече хора с увреждания.", "date": "2019.06.28", "title": " Правят асансьори в блокове с инвалид\t"}
{"url": "https://trud.bg/%d0%b1%d1%8e%d1%8e%d0%ba%d1%8e%d1%81%d1%82%d1%8e%d0%bd-%d0%b8-%d1%81%d0%b0%d0%b9%d0%bb%d0%b0%d0%ba-%d0%b7%d0%b0%d0%b5%d0%b4%d0%bd%d0%be-%d0%bd%d0%b0-%d0%bf%d1%80%d0%b0%d0%b7%d0%bd%d0%b8%d0%ba/", "text": "Както е известно, популярните актьори Тюба Бююкюстюн и Онур Сайлак, които след 6-годишен брак се разведоха през 2017-а , имат близначки – Мая и Топрак. Наскоро бившите съпрузи се появиха заедно на обществено място. Те дойдоха на годишния училищен концерт на децата си в залата на Танцовата и музикална академия „Айтун Бентюрк“, където Мая и Топрак се обучават. Момичетата участваха в танцово представление и родителите им с радост и гордост ги гледаха от местата си сред публиката. Въпреки това, когато пред тях застанаха репортери, настроението им се влоши и те отказаха всякакво общуване с тях. Без да отговарят на въпросите им, Онур и Туба се качиха в колата с момичетата и отпътуваха. Туба и Онур отдавна водят поотделен личен живот. След развода и двамата си имат нови половинки, но поддържат приятелски отношения и уважение един към друг. В името на техните момичета, те заедно посещават детските празници и предприемат общи пътувания. Топрак и Мая живеят с майка си, но много често остават и при баща си. Туба има връзка с бизнесмена Умут Евирген, а Онур Сайлак – със своята мениджърка Гьозде Йълмаз.", "date": "2019.06.28", "title": " Бююкюстюн и Сайлак заедно на празник"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d0%b0%d1%81%d1%82%d0%be%d1%8f%d0%b2%d0%b0%d0%bc-%d0%b7%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%b3/", "text": "„По моя заповед работна група с общински съветници от всички политически сили, главният архитект на София арх. Здравков и кмета на „Младост“ арх. Русев, от няколко месеца разглеждат проблемните имоти в „Младост“ с предвидено застрояване, които искаме да запазим като градини и зелени площи“. Това написа кметът на София Йорданка Фандъкова във Фейсбук. „Днес разбрах, че докато текат преговори за преместване на тези имоти на общински терени, главният архитект на район „Младост“ е издал разрешение за строеж на един от тях – при бл. 401 в „Младост“ 4. Това освен явен саботаж на преговорите е и провокация към нашите общи усилия с общинския съвет да запазим за зелени площи терени, които са междублокови пространства и градини“, казва кметът. „Настоявам кметът на „Младост“ да поиска оставката на главния архитект на района арх. Стефанов. Главният архитект на Столична община арх. Здравков изисква за проверка цялата документация на проекта“, пише още столичният кмет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Фандъкова: Настоявам за оставката на главния архитект на район „Младост“"}
{"url": "https://trud.bg/%d0%b7%d0%b0%d0%b1%d1%80%d0%b0%d0%b2%d0%b5%d0%bd%d0%b0%d1%82%d0%b0-%d0%b8%d0%bb%d0%b8-%d0%bf%d1%80%d0%b5%d0%bd%d0%b5%d0%b1%d1%80%d0%b5%d0%b3%d0%bd%d0%b0%d1%82%d0%b0-%d0%b1%d1%8a%d0%bb%d0%b3%d0%b0/", "text": "Външната политика на всяка държава се формира от най-висшите властови институции – парламент, държавен глава и правителство. Те определят външнополитическите направления и цели, набелязвайки приоритетните ходове за тяхното реализиране. Правилното формулиране на основните насоки, както и цялостното формиране и провеждане на външната политика в стратегически и тактически план е невъзможно без да бъде взето мнението на дипломатически представителства в чужбина. Те са, които най-добре познават обстановката в съответната държава и най-точно и компетентно могат да информират за вътрешната и външната u политика, както и за нейната ориентация и обвързаност на международната сцена. Едно от най-важните изисквания към дипломата е обективно да информира, аргументирано да прогнозира и да предлага не това, което ще се хареса на висшестоящите фактори, а идеи, в които е убеден, че ще бъдат полезни за собствената му страна, дори и да са в противоречие с официалната държавна политика. А това може да бъде постигнато само от добре подготвен дипломат, който освен това притежава високо чувство за отговорност, почтеност и смелост. В навечерието на Първата световна война България разполага както с все още много добра армия и команден състав, така и с подготвени дипломати. Факт, за който твърде малко се знае, защото е бил старателно укриван десетилетия. Българските дипломати, които твърдо подкрепят политиката към национално обединение на българския народ, и макар и пратеници в чужбина на царя, са единствените, които се противопоставят на поетия вече от Фердинанд курс към Германия и Австро-Унгария. Въпреки съществуващата дворцова тирания, те смятат, че политиката на България, насочена към влизането u в Тройния съюз, е прибързана, опасна и авантюристична. В многобройните дипломатически документи – доклади и шифрограми, изпратени от повечето европейски страни, се правят задълбочени анализи и оценки на международното положение, на съотношението на силите и ресурсите на воюващите страни и преобладаващата част от тях прогнозират победа на Антантата. В почти цялата дипломатическа кореспонденция не се влага никакъв субективизъм, пристрастност или изблик на емоции. Впечатляваща е изключителната компетентност, задълбоченост и невероятно чувство за отговорност към собствената си страна. Дипломатическите ни представители в чужбина са единствените държавни служители, които проявяват открито опозиционно поведение, виждайки че курсът, който поема България, е гибелен. Те не си заравят главите в пясъка, не се стремят да се харесат на висшестоящите, включително и на Фердинанд, а твърдо и безкомпромисно отстояват собственото си мнение, в правотата на което са твърдо убедени, и категорично разобличават антинационалната политика на монарха. Затова и някои от тях са принудени да напуснат дипломацията, а други плащат с дипломатическата си кариера. Един от първите дипломатически представители, който осъжда поетия от България курс към Тройния съюз, е пълномощният министър в Лондон Димитър Хаджимишев. С изключително убедителни многобройни аргументи, които излага в кореспонденцията си до София, той прави упорити опити да вразуми българските ръководни фактори да не тласкат страната към нова национална катастрофа. Дипломатът смазващо разобличава опитите на Фердинанд да оправдае присъединяването към Германия, уж с нежеланието на Антантата да удовлетвори нашите териториални претенции. Какво може да иска повече правителството на нашата държава, пита в телеграма Хаджимишев, когато вече ни предлагат линията Енос-Мидия и безспорната зона в Македония, обещават ни съдействие за връщане на Добруджа и Кавала. Като имам предвид, че изходът от войната ще бъде в полза на Съглашението, а също и това, което то ни осигурява, не трябва да губим време за спорни зони, а да почнем веднага преговорите на солидна база, която то ни дава, апелира пълномощният ни министър в Лондон. С неколкократното си потвърждаване на категоричното си становище, че огромна част от българските национални идеали могат да бъдат реализирани само с помощта на Антантата, Хаджимишев впечатлява с голямата си компетентност на международник. Той смята, че това е пътя, чрез който ще настъпи, след векове на вражди и войни, мир и добросъседство между балканските народи. Ще се сложи край на взаимното изтребление. Невероятна предвидливост и далновидност, доказана през последното столетие. Гибелната за България прогерманска политика категорично е разобличена и от българския пълномощен министър в Петербург Михаил Маджаров. „Много пъти аз съм посочвал на правителството, че разбирателството със Съглашението е напълно възможно и само под негова закрила ние можем да получим нашето обединение“. След като разбира, че Фердинанд не желае и да чуе за съюз с Антантата, Маджаров, този горд и достоен българин, наследник на авторитетен и заможен род от Копривщица, завършва дипломатическата си кариера с думите: „Мога да служа на държавни идеи, но не и на лични и непозволени капризи“. Безпримерна е смелостта и откровеността на българския пълномощен министър в Белград Ст. Чапрашиков. В една от телеграмите си той пише: „Ако България реши да атакува Сърбия, тя ще извърши страхотна авантюра, която ще u коства бъдещето“. А в друга телеграма предупреждава: „Ако България се бие в съюз с Турция срещу Русия, с която имаме особени исторически и племенни връзки, всички историци ще укорят нашето неблагодарно племе и произнесената присъда ще тежи на душата на всички бъдещи български поколения“. За тази дръзка и смела позиция Чапрашиков е уволнен, макар че е бил няколко години началник на кабинета на Фердинанд. Съветите са му отхвърлени с ирония, а стряскащите предупреждения към управляващите заглушени. Те ще останат завинаги в дипломатическата и политическа история и ще свидетелстват, че България, наред с крайно примитивните си политици и пълното нищожество монарха, е имала и способни, ерудирани, интелигентни, смели и достойни дипломати, въпреки дворцовия деспотизъм и безпощадната административна разправа с всеки, дръзнал дори да мисли различно от Фердинанд. Най-парадоксално е, че всички ръководители на дипломатически представителства и дори голяма част от висшите дипломати се одобряват лично от Фердинанд. Един от най-приближените му е и Димитър Станчев, дългогодишен началник на тайната му канцелария. Изпращан е на едни от най-важните дипломатически постове – Букурещ, Виена, Петербург (където служи 10 години), Париж. Когато започва войната през 1914 г. е преместен в Рим. Отлично познаващ международната обстановка в резултат на огромния си дипломатически опит, Станчев е категоричен. Печелившата карта за България в тази война е намесата u на страната на Антантата. Фердинанд е гневен на довчерашния си приближен и дворцов сановник и моментално го уволнява. Същата съдба споделя и опитният дипломат – пълномощен министър в Рим до Първата световна война, Димитър Ризов. Очевидно, България е единствената европейска страна, в която не само не се обръща внимание на безценната военно-политическа информация, изпращана от дипломатическите мисии, но към нея Фердинанд се отнася с пълно пренебрежение и раздразнение. Тя не се вписва в твърдо определения курс на Кобурга към Германия, неговата родина. Макар и не толкова брутален като баща си Фердинанд, но подобен пренебрежителен подход към информацията на дипломатическите ни представителства показва и Борис III. Дипломати, които не само не споделят, но и са категорично срещу влизането на България в Тройния пакт, са уволнявани, понижавани или премествани на по-незначителни постове. Един от тях e Първан Драганов, пълномощен министър в Берлин. Освен, че е противник на влизането на България в пакта, той възразява лично на Хитлер за предложението му направено на Югославия да получи Солун, а това означава и Егейска Македония, срещу преминаването на германските санитарни транспортни средства през югославска територия. За тази му дързост е преместен в Мадрид. (За други доблестни български дипломати четете в следващ брой на „Труд“)", "date": "2019.06.28", "title": " Забравената или пренебрегната българска дипломация\t"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d1%81%d0%b5-%d0%b4%d0%b2%d0%b5-%d1%87%d0%b5%d1%82%d0%b2%d1%8a%d1%80%d1%82%d0%be%d0%ba%d0%bb%d0%b0%d1%81%d0%bd%d0%b8-%d0%bf%d1%8a%d1%82/", "text": "Ремонтни дейности на четвъртокласния път, преминаващ през селата Пролаз – Черковна, започна Община Търговище. Рехабилитира се отсечката в района на село Вардун, която е 1,3 км. От местната администрация уточняват, че се извършва фрезоване на асфалта, след което ще бъде извършено цялостно преасфалтиране. Средствата, предвидени в капиталовата програма на Общината за участъка, са близо 335 000 лв. От местната администрация допълват, че пред приключване са ремонтите работи на общинския път от село Божурка до границата с община Омуртаг. Там се подновява асфалтът на 1,9 км от четвъртокласната връзка. Предстои полагането на хоризонталната маркировка. За този ремонт Общината е заделила към 430 000 лв. от общите финанси за капиталови разходи за годината.", "date": "2019.06.28", "title": " Ремонтират се две четвъртокласни пътни връзки в община Търговище"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d0%bf%d0%b0%d0%bd%d0%b8%d0%ba%d0%b0-%d0%bd%d0%b0-%d0%bc%d0%b5%d1%82%d1%80%d0%be/", "text": "Инцидент е станал преди минути на метростанция „Сердика“ в столицата. Ученици са хвърлили димка под вагона на спряла мотриса, съобщи „Нова тв“. С действията си са предизвикали паника сред хората на спирката, които са се разбягали заради черен дим. На станцията са пристигнали екипи на полицията и пожарната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Ученици предизвикаха паника на метростанция „Сердика“, след като хвърлиха димка под вагон на мотриса"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%82%d0%b5%d0%ba%d0%b0%d1%82-%d0%bc%d0%b0%d1%81%d0%b8%d1%80%d0%b0%d0%bd%d0%b8-%d0%bf%d1%80/", "text": "Правим масирани проверки на екскурзоводи по Черноморието. Инспекциите ще продължат усилено по цялото крайбрежие, а също и във вътрешността на страната. Ще бъдем безкомпромисни към хора, които работят като екскурзоводи без удостоверение. Това заяви в Несебър министърът на туризма Николина Ангелкова, която обобщи резултатите от двудневна проверка на експерти от Министерството на туризма и Комисията за защита на потребителите. Проверката е след сигнали, подадени от организации на екскурзоводите в България, че се извършва нерегламентирана дейност. Работата на екскурзовода е изключително важна за имиджа на българския туризъм. Тези хора носят голяма отговорност – чрез тях гостите на страната ни се запознават с нейната история, култура и бит. От тях изключително много зависи дали туристите ще се върнат отново в страната ни, коментира министърът. В последните два дни при съвместната проверка са били инспектирани 15 туристически групи с 15 екскурзоводи. При 12 от тях не са констатирани нарушения. За трима, които са водели туристически групи обаче, специалистите са установили, че работят без удостоверение и не са вписани в Националния туристически регистър. Един от тях дори е носел и представил фалшива карта за екскурзовод. Съгласно изискванията на Закона за туризма всеки екскурзовод трябва да е лицензиран, да притежава специална карта, която да предоставя, за да се удостовери, че работи спрямо регламентите, обясни министър Ангелкова. Според Закона за туризма и наредбата екскурзоводската карта може да се отпечатва само от Министерството на туризма. На нарушителите е съставен акт за административно нарушение, а глобата за това е 1000 лв. Всеки легитимен екскурзовод трябва да е вписан в Националния туристически регистър. При проверката е установено още, че двама, които са водели туристи, са имали сключени договори с туроператори. Компаниите подлежат на санкция в  размер на 2000 лв., защото са наели нелицензирани екскурзоводи. По отношение на летния сезон министър Ангелкова посочи, че към момента са наети над 8800 сезонни работници основно от Молдова, Беларус и Украйна, има и работещи от Азия, но те са по-скоро единични бройки. Тенденцията  работодателите да наемат сезонни работници от трети страни се увеличава с всеки сезон и това показва, че временната стъпка е правилна, за да се обезпечат достатъчно кадри.  Министър Ангелкова допълни, че ще продължава работата в посока намаляване на административната тежест за бизнеса, така че максимално да отговорим на нуждите на сектора. В отговор на журналистически въпрос, свързан с промените в Закона за устройството на Черноморското крайбрежие, тя коментира, че Министерството на туризма подкрепя къмпингуването като част от разнообразния туристически продукт на дестинацията. Трябва да има диалог, за да се чуят всички гледни точки. Инициираме широки дискусии, за да се прецени кои текстове ще са работещи и какво трябва да се промени, за да можем да имаме такъв вид туризъм, съобразен с европейските норми.", "date": "2019.06.28", "title": " Министър Ангелкова: Текат масирани проверки на екскурзоводи по Черноморието"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%80%d0%b5%d1%88%d0%b8%d1%85%d0%bc%d0%b5-%d0%b4%d0%b0-%d0%b8%d0%b7%d0%bf%d1%80%d0%b0%d1%82%d0%b8%d0%bc-%d0%bf%d0%be%d0%ba%d0%b0%d0%bd%d0%b0/", "text": "Решихме да изпратим покана на Северна Македония за пълноправно членство в ЧИС. Това каза вицепремиерът и министър на външните работи Екатерина Захариева, която откри 40-ата среща на Съвета на министрите на външните работи на държавите-членки на Организацията за Черноморско икономическо сътрудничество (ЧИС). „Преди малко завърши 40-тата среща на среща на Съвета на министрите на външните работи на държавите-членки на Организацията за Черноморско икономическо сътрудничество (ЧИС)“, посочи тя. Според нея сътрудничество 3 десетилетия успява да се превърне в една от най-значимите организации със стратегическо значение. Тя обясни, че председателството се предава на всеки 6 месеца. Ние днес сме го предали на съседна Гърция. Министър Захариева отбеляза, че основните дебатирани теми по време на срещата са били три: околна среда, култура и транспорт. „Това, което най-много ни свързва, а именно желанието на политическото ръководство да направи културата с по-силна връзка“, добави тя, като припомни, че в по време на българското председателство се е провела срещата на министрите на културата. Според нея тя е сложила основи на едно по-тясно сътрудничество между културното наследство. „Взе се решение да се създаде експертна група по опазване на културното наследство“, посочи Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Захариева: Решихме да изпратим покана на Северна Македония за пълноправно членство в ЧИС"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%be%d1%82-%d1%82%d0%be%d0%bf%d0%bb%d0%b8%d0%bd%d0%b5%d0%bd-%d1%83%d0%b4%d0%b0%d1%80-%d0%b2/", "text": "Рекордни горещини отчетоха днес в Западна Европа. В Испания двама души загинаха от топлинен удар. Властите предупредиха, че температурите може да растат още, докато в Каталуния продължават да се борят с голям горски пожар. В Южна Франция близо до Монпелие бяха измерени рекордните 45,1 градуса. Предишният рекорд от 44 градуса беше постигнат при горещата вълна през 2003 и доведе до хиляди жертви. В Южна Франция училищата и детските градини са затворени.  градуса днес беше надминат с цял един градус. Температура от 45,1 по Целзий се измерва за първи път в историята на Франция. „В Ним и региона, ако следите прогнозите, ще видите, че тук най-често са най-големите горещини и в цяла Франция ние най-много страдаме от горещините. Така че да не се учудваме, че през зимата вали сняг, а през лятото е горещо“, разказва местният жител Серж Трюлю, информира БТВ. „Наистина е изключително събитие, че поставяме нови температурни рекорди толкова рано – още на 28 юни, а не през юли или август“, заяви Клеър Нюлис от Световната метеорологична организация. В същото време, мощна гръмотевична буря с градушка удари Унгария, която също беше в плен на жегите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Двама души загинаха от топлинен удар в Испания"}
{"url": "https://trud.bg/%d1%82%d1%83%d1%81%d0%ba-%d0%be%d1%82%d0%b3%d0%be%d0%b2%d0%be%d1%80%d0%b8-%d0%bd%d0%b0-%d0%bf%d1%83%d1%82%d0%b8%d0%bd-%d0%b0%d0%b2%d1%82%d0%be%d1%80%d0%b8%d1%82%d0%b0%d1%80%d0%b8%d0%b7%d0%bc%d1%8a/", "text": "Председателят на Европейския съвет Доналд Туск изрази категоричното си несъгласие с твърдението на руския президент Владимир Путин, че прогресивните идеи на западните демокрации са отживелица, съобщи БТА. В интервю за Financial Times, Путин заяви, че прогресистите „вече не могат да налагат на хората какво да правят, както опитваха да правят през последните десетилетия. „Тази прогресивна идея предполага, че мигрантите могат да убиват, грабят и изнасилват напълно безнаказано, защото правата им се защитават“, отбеляза Путин. Той подчерта, че „тази идея е отживелица и влиза в конфликт с интересите на голямото мнозинство от населението“. Путин отправи критики към решението на германската канцлерка Ангела Меркел да отвори границите на страната си за един милион бежанци, определяйки го като кардинална грешка. В същото време той похвали политиката на затваряне на границите пред нелегалните мигранти, водена от президента на САЩ Доналд Тръмп. Доналд Туск заяви иронично, че само безсънието, дължащо се на смяната на часовите пояси, му е позволило да прочете цялото интервю. „Трябва да кажа, че съм напълно несъгласен с аргумента, според който либерализмът е отживелица. Като европейци, ние защитаваме твърдо и недвусмислено либералната демокрация“, заяви бившият полски премиер на пресконференция в японския град Осака, където се провежда срещата на високо равнище на Г-20. „Който казва, че либералната демокрация е отживелица, казва заедно с това, че свободите са отживелица, че правовата държава е отживелица и че човешките права са отживелица“, подчерта Туск. Според европейците обаче „става дума за основни и непреходни ценности“, отбеляза председателят на Европейския съвет. Той определи като отживелица авторитаризма, култа към личността и закона на олигарсите, макар да призна, „че понякога те може да изглеждат ефективни“.", "date": "2019.06.28", "title": " Туск отговори на Путин: Авторитаризмът е отживелица, а не либералните ценности"}
{"url": "https://trud.bg/%d0%b4%d0%b5-%d1%81%d0%b8-%d0%b3%d0%be%d1%86%d0%b5-%d0%b4%d0%b5-%d1%81%d0%b8-%d0%b5%d1%80%d0%bd%d0%b5%d1%81%d1%82%d0%be/", "text": "В България са започнали производство на електрически бусчета. Това излезе наяве в сряда, по време на Втория икономически форум в Пловдив. Стана новина, защото Бойко Борисов се снима до изобретението – с бяла риза, с навити ръкави и недоверчив поглед с контекст „Мога ли да вляза в тази кабина или не“. Никой обаче не се впечатли от новината, защото в типичния си народняшки стил премиерът отби напроистите въпроси около скнадалите между Бълагрия и Северна Македония относно идентичността на общия комита Гоце Делчев. „Нашият герой Гоце Делчев стана повод за коментари във всички посоки. Това е герой, вложил всичко за свободата на Македония. По същият начин Че Гевара, аржентинец, се бие за Куба и загива в трета страна. Вместо да ни обединяват, тези герои всяват ябълката на раздора.“ Каза Борисов и стана тя каквато стана. Социалните мрежи завряха и закипяха. Де си, Гоце, къде си Ернесто? Вярно, единственото общо между тях е, че са революционери. А, да! И са убити в битка. А, да! Били са много просветени и са образовали хайдутите си. А, да! И двамата са организирали фабрики за бомби. През зимата на 1900 година Гоце Делчев се мести в Бургас. Приютяват го в Минковия хан. Там освен таен комитет, той създава нещо като фабрика за бомби. Собственото производство е използвано по най-рационален – разбирай брутален начин. ВМРО праща в ада Солун. Студенти от същата гимназия, където е учил Гоце Делчев, орагнизират т.нар. Солунски атентати, като взривяват Отоманската банка и френския кораб „Гвадалкивир“. По различни данни загиват между 10 и 50 души, сред които има и невинни жертви. След това започва масов терор над българите, като са убити десетки – предимно умъртвявани с камъни. Между другото гоненията са от разгневени гърци и евреи. Основно. Османците гледат сеира и след това избиват голяма част от комитите. Аналогичен случай. През 1952 година, след пораженията, които Фидел Кастро и Че Гевара претърпяват в Алегрия от войската на режима, се укриват в планината Сиера Маестра, където правят фабрика за бомби. С тях по-късно започват атентатите срещу войската. И това са общите неща. Гоце Делчев е роден в Кукуш, Македония, и се бори за свободата на собствения си народ и обединение и на по-късен етап за единни Балкани, на които да живеят като равни всички народи. Че Гевара е аржентинец, който мечтае за обединена Испанска Америка, където всички са равни и няма подтисничество, като единствената му успешна революция е в Куба. Другите – Конго, Боливия… те са пълен провал. Например надеждите му, че Африка първа ще се опълчи на империализма, са попарени от неочакван враг. „Не е възможно да се освободи страна, в която никой не иска да се бие“, казва аржентинецът, след като си тръгва болен и отчаян. Между другото тези думи трябва да ги научи всеки българин днес. Гоце Делчев е убит след предателство в битка при село Баница. Малко преди това четата му прави поредния атентат – линията Солун – Одрин. Потерята е водена от неговия съвипусник от военното училище в София – Хюсеин Тефиков. Тефиков забранява гаврата с трупа. С трупа на Че Гевара се гаврят. Той също е убит след предателство. Убит е в чужда държава, за разлика от Гоце, който загива в родината си. „Преди всичко, винаги бъдете в състояние да чувствате дълбоко всяка несправедливост, извършена срещу всеки, навсякъде по света. Това е най-прекрасното качество на един революционер“, казва Че Гевара. „Другари, не виждате ли, че сега вече не сме роби на разпадащата се турска държава, а сме роби на европейските велики сили, пред които Турция подписа своята пълна капитулация в Берлин“, казва Гоце Делчев. Че Гевара е известен със садизма си. Той застрелва един предател, като след това подробно описва чисто медицински как е минал куршумът през черепа на жертвата – обикновен селянин. Хладнокръвно, както го е правел Христо Чернопеев – наш революцинер, но не и Гоце. Истината е, че всеки режим се бори с бунт, с оръжие. Виждаме го в цветните революции, виждаме го бунтовете по цял свят. Ако Че Гевара беше жив днес, пак щяха да го убият спецовете на ЦРУ. Ако Гоце Длечев беше жив, щеше вече да има образувани няколко дела, КПКОНПИ да е запорирал пистолета и сабята му и щеше да бъде оплют. С враг врагувам – мяра според мяра,  с благ благувам – вяра зарад вяра.", "date": "2019.06.28", "title": " Де си, Гоце, де си, Ернесто\t"}
{"url": "https://trud.bg/%d0%bd%d0%b0%d1%82%d0%be%d0%b2%d0%b0%d1%80%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%b8-%d0%be%d0%bf%d0%b0%d1%88%d0%ba%d0%b8-%d0%bf%d0%be-%d0%b1%d1%8a%d0%bb%d0%b3%d0%b0%d1%80%d0%be-%d0%b3/", "text": "Натоварен е трафикът за излизане от страната през ГКПП „Кулата“ на българо-гръцката граница. Граничният пункт работи при пълен капацитет на всички трасета – за леки коли, за автобуси и за товарни автомобили, съобщиха от Гранична полиция. Интензивно е и движението на вход и изход за леки автомобили през ГКПП „Маказа“. На българо-сръбската граница, на ГКПП „Калотина“ трафикът е интензивен на вход за леки автомобили. На българо-турската граница, на ГКПП „Лесово“ трафикът е интензивен на изход за леки и товарни автомобили, а на ГКПП „Капитан Андреево“ – на изход за леки автомобили. На българо-македонската и на българо-румънската граница трафикът е нормален.", "date": "2019.06.28", "title": " Натоварен трафик и опашки по българо-гръцката граница"}
{"url": "https://trud.bg/%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%b5%d0%bd-%d0%bf%d1%80%d0%be%d0%b1%d0%b8-%d0%ba%d0%b0%d0%bc%d0%b5%d0%bd%d0%bd%d0%b0-%d1%81%d1%82%d0%b5%d0%bd%d0%b0-%d0%b7%d0%b0-2-%d0%be%d0%b4%d0%b5/", "text": "Упорит крадец направи отвор в каменна стена, за да се вмъкне в къща в шуменското село Преселка. За трудоемката кражба полицаи научили, когато мобилен екип посетил превантивно населеното място тази седмица. Зидът на имота бил от камък и крадецът е положил доста труд за нищо и никаква плячка. Тръгнал си с 2 одеяла и 25 м. ел.проводник. Имотът бил необитаем в покрайнините на селото, а собственичката живеела в чужбина. Завърнала се преди два дни за лятото и ужасена видяла щетата. Произшествието било посетено веднага от полицейски служители и е започнала работа по установяване на извършителя, съобщават от ОДМВР-Шумен. В още четири населени места от община Нови пазар влезли мобилните групи. Не подминали и най-малкото село Беджене, където живеят едва 7 човека. Те пък се похвалили, че им е спокойно, имат мобилния телефон на кварталния инспектор и при нужда той се отзовавал. Мобилните групи продължават да патрулират в отдалечените и малки населени места по утвърден график. При обходите се обръща специално внимание на самотни и възрастни хора. Заостря се вниманието им да не допускат непознати хора, които се представят за амбулантни търговци, в имотите си, обяснява им се и как да действат, ако ги атакуват телефонните измамници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Неизвестен проби каменна стена за 2 одеяла"}
{"url": "https://trud.bg/%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%be%d1%81%d1%82%d0%b0%d0%bd%d0%ba%d0%b8%d1%82%d0%b5-%d0%be%d1%82-%d0%bc%d0%be%d1%81%d1%82%d0%b0-%d0%ba%d0%be%d0%b9%d1%82%d0%be-%d0%bf%d0%be%d0%b3/", "text": "Експерти по събарянето на сгради взривиха носещите колони на моста „Моранди” в италианския град Генуа. Серията контролирани експлозии разруши онова, което остана от виадукта почти година, след като структурата се срути и уби 43-ма души. Хиляди местни жители бяха евакуирани преди експлозиите, които сринаха двете носещи колони, състоящи се от около 4500 тона бетон и стомана. Край кулите бяха инсталирани водни завеси, за да се ограничи праховото замърсяване.", "date": "2019.06.28", "title": " Взривиха останките от моста, който погуби 43-ма души в Генуа (СНИМКИ, ВИДЕО)"}
{"url": "https://trud.bg/%d0%b0%d0%b3%d1%80%d0%b5%d1%81%d0%b8%d1%8f-%d0%b2-%d1%83%d1%87%d0%b8%d0%bb%d0%b8%d1%89%d0%b5-%d1%83%d1%87%d0%b5%d0%bd%d0%b8%d0%ba-%d1%83%d0%b4%d1%80%d1%8f-%d1%82%d0%b5%d0%bb%d0%b5%d1%84%d0%be%d0%bd/", "text": "Пореден случай на агресия в училище. Този път от ученик към учител. Два видеоклипа, заснети в българско училище и публикувани днес във фейсбук страницата „Да запазим Българското“, предизвикаха остри реакции в социалните мрежи. Ученик принуждава учителката да му пише „тройка“, след което удря с пръчка личния й телефон, а накрая грабва дневника на класа и си тръгва. „Заради такива деца, не останаха учители, искате образование, но никой не се интересува как се държат децата ви с учителя. А учителите ги е страх да се оплакват, защото ще останат без работа“, гласи коментарът към клиповете. От Министерство на образованието и науката заявиха за „Труд“, че знаят за клиповете и проверяват в кое училище за заснети. За момента от ведомството нямат повече информация по случая.", "date": "2019.06.28", "title": " Агресия в училище! Ученик удря телефона на учителка и взима дневника (ВИДЕО)"}
{"url": "https://trud.bg/%d0%b8%d0%b2%d0%b0-%d1%83%d0%be%d1%80%d1%8a%d0%bd-%d0%bd%d0%b0%d1%88%d0%b0%d1%82%d0%b0-%d1%86%d0%b5%d0%bb-%d0%b5-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4%d0%b0-%d0%b8/", "text": "Ива Уорън, представител на „Емирейтс Уелт”, основен рекламодател на ОФК „Пирин“, представи възможностите и намеренията, свързани с бъдещето развитие на футболния отбор. По време на редовно заседание на Общински съвет тя начерта главните насоки, по които ще се работи в бъдеще.  Ива Уорън благодари на кмета на Благоевград д-р Атанас Камбитов за отворения и отговорен диалог до момента, съобщиха от общината. „За нас няма по-желан партньор за работа от Община Благоевград. Крайната ни цел е Благоевград и България да имат един силен футболен отбор с името „Пирин“, който отново да е фактор и пример в този спорт“, категорична бе Ива Уорън. Тя подчерта, че най-важната задача е финансовото стабилизиране на клуба и сподели, че компанията на „Емирейтс Уелт“ ежедневно работи по въпроса, като за целта в момента са направени един спонсорски договор и едно дарение. „Имаме намерение, до края на следващия месец, задълженията на клуба, особено към състезатели и персонал, да бъдат сведени до нула, и на 25 юли всички в семейството на ОФК „Пирин“ да получат редовното си и договорено заплащане за месец юни. Бюджетът, който ще подсигурим, е отличен за българските стандарти. Възнамеряваме с поставянето на целите, той да бъде реципрочен на това, което се очаква“, каза още Ива Уорън. Тя бе категорична и по отношение на плановете за подобряване на условията в Детско-юношеската школа на отбора. От изказването й стана ясно, че в момента се изготвя бизнес план, както и конкретно предложение за промяна на формулата на управление на клуба, които ще бъдат оповестени след финализирането им. Относно свършеното до този момент от „Емирейтс Уелт”, с подкрепата на Община Благоевград, е почти занулените задължения за 2018 година. „Остават за доплащане единствено възнаграждения на бивши състезатели, с които имаме подписани споразумения това да стане до края на тази година. Възнамеряваме това да се случи по-рано. Задълженията към доставчиците са сведени почти до минимум, като нашето намерение в рамките на един-два месеца и те да бъдат разплатени“, каза още Ива Уорън. Тя сподели, че вече има закупена нова модерна екипировка за мъжкия отбора и треньорския състав в на ОФК „Пирин“, като същата ще бъде осигурена и за състезателите в ДЮШ на клуба. По време на заседанието стана ясно още, че е подсигурен тренировъчен лагер за мъжкия отбор. Относно транспорта, също са предприети действия за осигуряване на по-добри условия. Ива Уорън подчерта, че се осъществява градивен диалог с бизнеса, както и с привържениците на отбора. Работи се усилено и за подобряване на материалната база. „С оглед на всичко направено за спортната инфраструктура през последните години, ние имаме една прекрасна основа да създадем нещо хубаво и ОФК Пирин да гони едни по-високи цели и признания не само на национално, но и на международно ниво“, сподели още Ива Уорън. „ЕМИРЕЙТС УЕЛТ ЕАД е инвестиционен посредник, лицензиран от Комисията за финансов надзор на България. Компанията развива своята дейност на територията на Великобритания, Испания, Италия и Обединени арабски емирства.", "date": "2019.06.28", "title": " Ива Уорън: Нашата цел е Благоевград да има един силен футболен отбор с името „Пирин“"}
{"url": "https://trud.bg/%d0%b4%d1%80%d0%b5%d0%b1%d0%bd%d0%b8%d1%82%d0%b5-%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8-%d1%81%d1%82%d0%be%d0%bf%d0%b0%d0%bd%d0%b8-%d0%bf%d0%be%d0%bb%d1%83%d1%87%d0%b8%d1%85/", "text": "Държавен Фонд „Земеделие“ (ДФЗ) преведе 4 512 536 лева на 4 176 кандидати по Схемата за дребни земеделски стопани (ДЗС), подали заявления за Кампания 2018. Заявяване за участие по схемата беше възможно единствено през референтната 2015 г., съгласно чл. 16 от Наредба 3 от 17.02.2015 г. за условията и реда за прилагане на схемите за директните плащания. Право на подпомагане имат бенефициентите, които са подали заявления по Схемата за единно плащане на площ (СЕПП) и отговарят на минималните изисквания за получаване на директни плащания. За да се възползват от финансовата помощ те трябва да поддържат до 2020 г. най-малко толкова допустими площи – като размер, колкото са декларирали в заявлението си за Кампания 2015 г. За целта са длъжни да потвърждават участието по схемата всяка година през петгодишния период на нейното действие, като подават общо заявление за директни плащания. Подпомагането за дребни земеделски стопани замества всички плащания по схемите за директни плащания. Финансовата подкрепа се формира ежегодно и индивидуално за всеки отделен бенефициент в зависимост от заявените схеми, като не може да надвишава 1 250 евро, а плащанията в размер до 500 евро се закръглят на 500 евро.", "date": "2019.06.28", "title": " Дребните земеделски стопани получиха над 4,5 млн. лева за Кампания 2018"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2a-%d0%bf%d1%80%d0%b8%d0%ba%d0%bb%d1%8e%d1%87%d0%b2%d0%b0%d1%82-%d0%bf%d1%80%d0%be%d0%b2%d0%b5%d1%80%d0%ba%d0%b8%d1%82/", "text": "Приключват проверките на къщите за гости. Това каза министърът на земеделието, храните и горите Десислава Танева на конференция Националното сдружение на общините в Република България. „Приключват проверките на малко над 250 договора. Поканихме медиите, за да видят дали бенефициентите си изпълняват бизнес плановете и работят като къщи за гости. Те без всякакво притеснение отговориха на всички въпроси, от които медиите се интересуват. Това показва увереност, че средствата отиват и са предназначени точно за това, за което ги дава Брюксел“, заяви Танева. По думите й натискът към ДФ „Земеделие“ от различни организации и обществото по отношение на това как се разходват средствата и има ли злоупотреби, е огромен.", "date": "2019.06.28", "title": " Министър Таневa: Приключват проверките на къщите за гости"}
{"url": "https://trud.bg/%d1%80%d0%b5%d0%ba%d0%b0-%d0%b4%d1%83%d0%bd%d0%b0%d0%b2-%d0%b2-%d1%83%d1%87%d0%b0%d1%81%d1%82%d1%8a%d0%ba%d0%b0-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%b5-%d0%b2-%d0%b4%d0%be%d0%b1%d1%80/", "text": "Данните от годишния мониторинг за състоянието на река Дунав в района на Свищов показват, че в посочения участък реката може да бъде оценена в добро химично състояние. Това става ясно от показателите, следени в пункта за наблюдение на повърхностните води след Свищов за периода 2016-2018 г. Резултатите от анализите отчитат, че по всички физикохимични показатели стойностите отговарят на изискванията за отлично/добро състояние. Няма измерени високи стойности над стандарта за качество на околната среда на приоритетни вещества и специфични замърсители. Река Дунав на територията на РИОСВ – Велико Търново се наблюдава чрез мониторинговия пункт при Свищов. Мониторингът на водата се извършва един път месечно, като се изследват 45 физикохимични и биологични показатели. Пунктът  е включен в международната Дунавска програма за вземане и анализ на водни проби, в която участват всички страни от поречието на реката. През 2015 г. беше завършена и въведена в експлоатация градската пречиствателна станция за отпадъчни води на град  Свищов, като по този начин се осигури възможност за пълно пречистване на отпадъчните води от населеното място преди заустването им в река Дунав. При ежегодните контролни проверки на РИОСВ-Велико Търново не са установени проблеми в работата на станцията. Постига се ефективност на пречистване на отпадъчните води в съответствие с поставените норми в разрешителното за заустване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Река Дунав в участъка на Свищов е в добро химично състояние\t"}
{"url": "https://trud.bg/%d1%81%d0%bf%d0%b5%d1%86%d0%b0%d0%ba%d1%86%d0%b8%d1%8f-%d1%81%d1%80%d0%b5%d1%89%d1%83-%d0%b8%d0%b7%d0%bc%d0%b0%d0%bc%d0%b8-%d1%81-%d1%82%d0%b5%d0%bb%d0%ba-%d1%81%d0%b5-%d0%bf%d1%80%d0%be%d0%b2%d0%b5/", "text": "Спецоперация на Специализираната прокуратура срещу измамите с ТЕЛК се провежда на три места в София, съобщи „Нова ТВ“. Припомняме, че това е поредната акция срещу фалшифицирането на документи за инвалидност. През февруари протече една от най-големите спецакции срещу измами с решения за ТЕЛК. Тогава във Варна бяха задържани шестима души, а у тях бяха открити над 1,7 милиона лева. По-късно, обаче всички бяха освободени. Отново през февруари съдът остави в ареста шефката на ТЕЛК – Ловеч д-р Донка Минкова, която беше задържана с обвинение за подкуп. Лекарката беше арестувана заедно с посредника в схемата за издаване на фалшиви ТЕЛК решения Валентин Йотов. През април Окръжният съд в Ловеч промени постоянната мярка за неотклонение „задържане под стража“ на председателя на ТЕЛК – Ловеч в по-лека – „под домашен арест“. Очаквайте подрибности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Спецакция срещу измами с ТЕЛК се провежда в София"}
{"url": "https://trud.bg/%d0%bc%d0%b8%d0%bb%d0%b0%d0%bd-%d0%b0%d1%83%d1%82-%d0%be%d1%82-%d0%b5%d0%b2%d1%80%d0%be%d1%82%d1%83%d1%80%d0%bd%d0%b8%d1%80%d0%b8%d1%82%d0%b5/", "text": "„Милан“ няма да играе в Лига Европа през следващия сезон. Вместо това в надпреварата от квалификациите ще се включи „Торино“, а „Рома“ влиза директно в групите. „Росонерите“ завършиха пети през миналия сезон в Серия „А“ и трябваше да се подвизават във втория по сила турнир, но сключиха сделка с УЕФА. Италианският гранд вече беше наказан заради нарушаване на Финансовия феърплей заради лоши резултати през последните години. „Росонерите“ обаче обжалваха пред Спортния арбитражен съд и съответно изпълнението на санкцията беше спряно. Казусът обаче няма да бъде гледан преди 14 август, когато вече ще са стартирали квалификациите в Лига Европа. Това означава, че италианският тим ще може да се включи в битката. Все пак сега от клуба прецениха да изтърпят наказанието си, за да имат възможност да се стабилизират финансово, за да не се стигне до ново непокриване на условията след време.", "date": "2019.06.28", "title": " „Милан“ аут от евротурнирите"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%b5%d1%86-%d0%b2%d0%bb%d0%b8%d0%b7%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%b7%d0%b0-11-%d0%bc%d0%b5%d1%81%d0%b5%d1%86%d0%b0-%d0%b7%d0%b0/", "text": "По внесен в съда обвинителен акт от Районна прокуратура – Велико Търново, осъдиха ефективно на 11 месеца затвор при строг режим мъж, за палеж на чужд апартамент. Г. С. е признат за виновен за това, че на 30 март миналата година запалил апартамент, собственост на В. П. и К. Х., и намиращите се в него вещи. Имущество на обща стойност 40 565 лева. Последвали са вреди на обща стойност 2070,94 лева от повреждането на апартамента – опушени стени, таван и под, изгорял паркет, унищожени стъкла на прозорец и балконска врата, обгоряла дограма, напукана и нападала мазилка – щети на обща стойност 1905,94 лева и от унищожаване на движими вещи – мебели на обща стойност 165 лева. Обвиняемият е осъждан. Г.С. бил във влошени отношения с Д.Х. – бившия съпруг на едната пострадала. В злополучния ден Г.С. бил във Велико Търново и употребил алкохол. Около 18,00 часа тръгнал да се прибира и минал покрай дома на пострадалите. Мислейки, че Д.Х. живее там, решил да влезе вътре и да го набие. Качил се на първия етаж в блока и безпроблемно влязъл в жилището на пострадалите през входната врата, която не се заключвала. След като обиколил всички помещения и не открил никой, се ядосал. Тогава решил да отмъсти на Д.Х. като запали апартамента. Влязъл в едната спалня и със запалката, запалил юрган, който започнал да гори. По същия начин подпалил в хола дамаската на фотьойла и в кухнята – дивана. След това си тръгнал. Възникналият пожар бил забелязан от съседи, които позвънили на телефон 112. Единствено благодарение на своевременните действия на пожарникарите било спряно разпространението на пожара. Присъдата е приведена в изпълнение. Освен нея в момента Г.С. изтърпява наказание лишаване от свобода по друга влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Търновец влиза в затвора за 11 месеца за палеж на чуждо жилище\t"}
{"url": "https://trud.bg/%d0%bc%d0%bb%d0%b5%d1%87%d0%bd%d0%b0%d1%82%d0%b0-%d0%ba%d1%83%d1%85%d0%bd%d1%8f-%d0%b2-%d1%80%d1%83%d1%81%d0%b5-%d0%b5-%d0%b7%d0%b0%d1%82%d0%b2%d0%be%d1%80%d0%b5%d0%bd%d0%b0-%d0%b7%d0%b0%d1%80%d0%b0/", "text": "Затвориха млечната кухня в Русе заради съмнения за салмонелоза. Кухнята захранва всички ясли в града, а отделно и обслужва майките с малки деца, които не са в записани в детските заведения. Общо 860 деца ядат от приготвената храна, предава  Повод за затварянето на кухнята станала проба, взета от Детска ясла №9 в Русе, която се оказала втората с положителна проба за салмонелоза. Днес в яслите в Русе е била раздадена пакетирана храна за децата, а в понеделник – 1 юли те ще бъдат затворени. Към момента от Районната здравна инспекция не могат да кажат колко деца са консумирали заразената храна и дали ще се наложи лечение. Започнала е незабавна проверка за причинителя на заразата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Млечната кухня в Русе е затворена заради съмнения за салмонелоза"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-26-%d0%ba%d0%b0%d1%80%d1%82%d0%b8%d0%bd%d0%b8-%d0%bf%d0%b0%d1%80%d0%b8-%d0%b8-%d1%86%d0%b5%d0%bd%d0%bd%d0%b8-%d0%bd%d0%b0%d0%ba%d0%b8/", "text": "Задържани са двама извършители на кражба на 26 картини, пари и ценни накити. Това каза на брифинг директорът на СДВР старши комисар Георги Хаджиев. „На 25 юни на телефон 112 е получен сигнал за грабеж на картини, произведения на изкуството, в центъра на София, който е подаден от дъщерята на пострадалия. Тя заявява, че не е успяла да осъществи контакт са баща си, поискала е съдействие на ключар и вътре е намерила баща си и леля си в безпомощно състояние. От апартамента липсват 26 картини на художничката Анна Хен Йосифова, 2350 лв. и ценни накити“, заяви Хаджиев. Той обясни, че кражбата е станала на 23 юни в обедните часове. „Насочихме се към трима извършители. 25 от картините са открити на по-късен етап на три различни места, последната се реставрира. Единият от извършителите е задържан на адреса, другите двама бяха обявени за издирване. Единият от тях признава за извършеното престъпления. Вчера в СДВР се яви и друг от извършителите заедно с адвокат. Открити са и другите вещи, не само картините“, обясни ст. комисар Хаджиев и посочи, че продължава издирването и на другия участник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Откраднаха 26 картини, пари и ценни накити от апартамент в центъра на София\t"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%bc%d0%b0%d1%87%d0%be%d0%b2%d0%b5-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b2%d0%be%d0%bb/", "text": "Спортните канали на А1 ще излъчат пряко последните три мача на българския национален отбор по волейбол за мъже в Лигата на нациите. Домакин на битките този уикенд е зала „Колодрума” в Пловдив, а съперници са силните състави на САЩ, Иран и Сърбия. За първи път в тазгодишното издание на Лигата на нациите в състава на националния ни отбор в игра ще се появят капитанът Виктор Йосифов и опитните Николай Николов и Теодор Салпаров. Почивка за двубоите в Пловдив обаче получиха братята Валентин и Георги Братоеви, Тодор Скримов и Теодор Тодоров. Мачовете, които ще се излъчат директно по MAX Sport 1, са много важни за нашите национали, които имат нужда от поне една победа, за да са сигурни, че ще запазят мястото си в елитната група на надпреварата и за следващия сезон. Първият мач за възпитаниците на Силвано Пранди е в петък от 20:40 часа срещу отбора на САЩ. Мач №2 е в събота, отново от 20:40 часа, и е срещу Иран, който към момента заема второто място в генералното класиране и изглежда непоклатим за Final 6. Тазгодишното издание на Лигата на нациите за българските волейболисти ще приключи в неделя от 20:40 часа с двубоя срещу съседите ни по класиране Сърбия. Феновете на ММА ще имат възможността да се насладят пряко на поредното супершоу с марка UFC през уикенда. Централният сблъсък на UFC Fight Night от Минеаполис ще сблъска челно в октагона двама от най-добрите нокаутьори в тежка категория – №2 в ранглистата Франсис Нгану и №3 Жуниор дос Сантос. Битката до голяма степен ще определи и кой от двамата ще е следващият претендент за шампионския пояс в най-атрактивната категория на UFC. Мегашоуто UFC Fight Night от Минеаполис гледай на 30 юни от 04:00 часа по MAX Sport 2.", "date": "2019.06.28", "title": " Последните мачове на българските волейболисти от Лигата на нациите пряко по MAX Sport 1"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bd%d0%b0%d1%81%d0%be%d1%87%d0%b8%d0%bc-%d0%bf%d0%be%d0%bb%d0%b8/", "text": "„Политиката ни за финансиране трябва да се насочи към ползите за местните общности. Изключително важно е така да бъдат реализирани проектите, че това да е пряко осезаемо за хората, които живеят в региона“. Това каза министърът на околната среда и водите Нено Димов днес в Боровец по време на заключителна конференция на Националното сдружение на общините в Република България (НСОРБ) за мандат 2015-2019 г. на тема „Бъдещето на местното самоуправление за предстоящите 10 години“, съобщават от МОСВ. Министър Димов подчерта, че МОСВ вече е насочило усилията си в тази посока, като даде пример с новия подход за управление на „Натура 2000“, с който се дава възможност местните общности да управляват зоните от европейската екологична мрежа. „Това е подход, който категорично ще следваме и при следващия програмен период, защото хората на място знаят най-добре как да управляват средствата, за да направят живота си по-добър. Затова те трябва да имат преимущество при формулиране на целите ни“, заяви Нено Димов. В сферата на опазване на чистотата на атмосферния въздух през следващите години ще бъде осигурен ресурс от близо 700 млн. лв., който е в помощ на общините за решаване на този изключително сериозен проблем, посочи министърът. Отворен е ресурсът от 111 млн. лв. за 7 общини по Оперативна програма „Околна среда“ (ОПОС) 2014-2020 г. за подмяна на битовото отопление с по-екологично. След разговори с ЕК беше осигурен и допълнителен ресурс от около 400 млн. лв. по ОПОС с бенефициенти 10 общини за електрификация на градския транспорт. Към края на годината ще бъдат налични още 80 млн. лв. за преминаване към по-екологично битово отопление за общини, които не отговаряха на критериите при кандидатстването по първата процедура на ОПОС. В Националната програма за подобряване качеството на атмосферния въздух, която е извън оперативната програма и вече е приета от правителство, са предвидени още 100 млн. лв. за следващите 3 години. „Опазването на чистотата на атмосферния въздух ще бъде сред приоритетите в новия програмен период, защото парите, които в момента се отделят, не са достатъчни да се решат проблемите навсякъде“, заяви министърът. „По отношение на отпадъците голям проблем на общините е рекултивацията на старите депа. Този проблем досега не беше обхванат в оперативната програма, но допълнително успяхме да договорим ресурс от 120 млн. лв. по ОПОС за целта. Осигурихме подкрепа и от ПУДООС в размер на 70 млн. лв. Всички общини, които имат депа в рамките на наказателната процедура,  да кандидатстват за финансиране и от ПУДООС, и от ОПОС“, призова министър Димов.  Той посочи, че друга сфера, свързана частично с отпадъците, е кръговата икономика. „В текущия програмен период не бяха предвидени никакви средства, но успяхме да заделим малък ресурс за пилотни проекти, който в момента е отворен и има срок от 2 месеца за подаване на проекти на стойност до 400 хил. лв. Разглеждаме тази възможност като подготовка за следващия програмен период“, съобщи министърът. „Кръговата икономика ще бъде фокус на следващия програмен период. Колкото повече отпадъци станат суровина, толкова по-бавно ще се запълнят депата, т.е. ще има по-дълъг период от време за експлоатацията им“, обясни той. „Сепарирането на отпадъците и тяхното повторно използване като суровина, компостирането и изгарянето са процеси от ключово значение за използването на сегашните депа за по-дълго време“, обясни Нено Димов. И припомни на кметовете, че това ще намали разходите по експлоатацията на депата от една страна, а от друга – ще имат приход, защото тази дейност ще е печеливша за икономиката, местната власт и обществото, но усилията трябва да се насочат към иновативни решения, тъй като през следващите десетилетия те ще са двигател за икономиката. Министър Димов увери, че ВиК секторът ще бъде не по-малко застъпен и през следващия програмен период спрямо сегашния, защото изчисленията са, че за модернизация на ВиК мрежата е необходим ресурс от 12 млрд. лв., а в момента по ОПОС има заложени 2 млрд. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Министър Димов: Трябва да насочим политиката за финансиране към ползите за местните общности"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d1%81%d1%80%d0%b5%d1%89%d1%83-%d0%bd/", "text": "Жители на Свищов излязоха на протест в петък в центъра на града заради увеличаването напоследък на популацията на комари. Негодуващите настояват за спешни мерки за справянето с жилещата напаст. Комарите се роят заради високите температури и влагата след проливните валежи. „В селата хората са пропищели. Налага се сами да пръскат и косят тревните площи. Има и от тигровите комари“, споделят протестиращите. До момента община Свищов е похарчила 90 000 лева за авиационни пръскания и обезпаразитяване по суша.  „Това, което община Свищов можеше и направи, е 4 авиационни третирания в рамките на два дни, сутрешно, вечерно авиационно пръскане. Така ликвидираме близо 60 % от популацията. Усилията, които полагаме се финансират изцяло от бюджета на община Свищов тъй като това не е от ангажиментите на общината. Той е вменен ангажимент, морален за да може да решаваме проблема на хората“, коментира Генчев. Според хората обаче пръсканията са закъснели. За справянето с проблема с комарите общинската управа ще търси помощ от държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Жители на Свищов протестираха срещу напаст от комари"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-10-%d0%b3%d0%be%d0%b4%d0%b8%d1%88%d0%bd%d0%be%d1%82%d0%be-%d0%b4%d0%b5%d1%82%d0%b5-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%be-%d0%bf%d1%80%d0%b8/", "text": "10-годишното дете,   при   край монтанското село Долна Верениц, е починало, предаде БТВ. Инцидентът е от неделя – шофьор загубил контрол над автомобила и се е блъснал челно в микробус с турска регистрация. Катастрофата стана на сух и прав участък. На място почина водачът на колата – възрастен мъж, а в болница бяха настанени възрастна жена и три деца – на 10, на 15 и на 17 години. Най-тежкото беше пострадало най-малкото дете. Той заедно със 17-годишното бяха транспортирани в „Пирогов“ден след нещастието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Почина 10-годишното дете, пострадало при тежка катастрофа в Монтанско"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%81%d0%b5-%d0%bf%d1%80%d0%be%d0%bc%d0%b5%d0%bd%d1%8f-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%81%d0%be%d1%84%d0%b8-2/", "text": "Въвежда се временна организация на движението във връзка със започващия на 30 юни ремонт на пътните платна на бул. „България“, съобщиха от пресслужбата на Столична община. При първи етап от 30 юни до 4 юли 2019 г. се забранява се влизането на пътни превозни средства по южното пътно платно на бул. „България“ в участъка от бул. „Витоша“ до бул. „Пенчо Славейков“. При втори етап от 5 до 19 юли се забранява влизането на пътни превозни средства по южното пътно платно на бул.“България“ в участъка от бул. „Акад. Иван Ев. Гешов“ до бул. „Черни връх“ като движението се извършва двупосочно в северното пътно платно на булеварда в същия участък. От 30 юни до 4 юли 2019 г. частично се променят маршрутите на автобусни линии №76, 204, 304 и 604 само в посока пл. „Орлов мост“ както следва: от бул. „България“ след Професионалната гимназия по „Текстил и моден дизайн“ наляво по бул. „Витоша“, надясно по бул. „Пенчо Славейков“, по бул. „България“ и по маршрута си. Разкрива се временна спирка на бул. „Пенчо Славейков“ след бул. „Витоша“ в посока пл. „Орлов мост“ за автобусни линии №№ 76, 204, 304 и 604; От 04.30 часа на 5 юли до 24.00 часа на 19 юли 2019 г. частично се променя маршрутът на автобусна линия № 76 само в посока ж.к. „Гоце Делчев“ както следва: от бул. „България“, по бул. „Пенчо Славейков“, по бул. „Витоша“, надясно по ул. „Бяла черква“, по бул. „Петко Ю. Тодоров“, като автобусите да спират на всички съществуващи автобусни и трамвайни спирки в променения участък от маршрута; Частично се променят маршрутите на автобусни линии №№ 76, 204, 304 и 604 в посока НДК както следва: от кръстовище бул. „България“ – бул. „Акад. Иван Ев. Гешов“ – бул. „Петко Ю. Тодоров“ по северното пътно платно на бул. „България“ до кръстовище бул. „България“ – ул. „Проф. Фр. Нансен“ – бул. „Черни връх“ и по маршрута си; Разкрива се временна спирка на бул.„България“ преди бул. „Петко Ю. Тодоров“ в посока НДК за автобусни линии №№ 204 и 304.  Закриват се спирки с код 0268 „Бул. Акад. Ив. Гешов“ на бул. „България“ в посока НДК за автобусни линии №№ 76, 204, 304 и 604 и с код 1736 ПГ „“екстил и моден дизайн“ на бул. „България“ в посока НДК за автобусни линии №№ 76, 204 и 604. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Вижте как се променя движението в София заради ремонта по бул. България"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-52-%d0%b3%d0%be%d0%b4%d0%b8%d1%88%d0%b5%d0%bd-%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8%d0%bd-%d0%b8%d0%b7%d0%bc%d1%8a%d0%ba%d0%bd%d0%b0%d0%bb/", "text": "52-годишен криминално проявен софиянец, съпричастен към общо четири телефонни измами, осъществени на територията на Бургаски регион, е задържан в резултат на съвместните полицейски действия на ОДМВР – Бургас, Главна дирекция „Национална полиция”, ГКПП ”Дуранкулак” и Областните дирекции във Варна и Добрич. Констатирано е, че същият придвижвайки се с л.а. „Мазда 323”, със софийска регистрация се опитал да напусне България през ГКПП „Дуранкулак”, след като на 25.06.т.г. взел голяма парична сума и златни накити, предоставени от 77-годишна бургазлийка – жертва на телефонна измама. Жената е подведена по класическата телефонна измама „оказване на съдействие на полицейски служители при задържането на телефонни измамници”, като мнимия служител на реда й наредил да събере наличните в дома си пари и злато и да ги остави до кошче за боклук в района на пицария „Ла веранда Зорница” в едноименния комплекс. Бургазлийката събрала в торбичка сумата от 26 000 лв. в левове и валута, както и 50 гр. златни накити и я оставила на указаното място. Впоследствие получила ново телефонно обаждане за да изтегли банковите си спестявания, но бдителна служителка в банковия клон заподозряла, че се касае за телефонна измама и алармирала полицейските служители. Своевременно служителите от група „Противодействие на имуществените престъпления и грабежи” към отдел „Криминална полиция” при ОДМВР – Бургас започнали работа по случая, като констатирали, че съпричастен към извършеното престъпление е 52 годишен криминално проявен софиянец. След като същият взел парите и златните накити с такси се оттеглил в посока Слънчев бряг, а от там с л.а. „Мазда 323”, със софийска регистрация, направил опит да премине в Румъния. Благодарение на съвместните заградителни мероприятия, осъществени от служители от Главна дирекция „Национална полиция”, Областните дирекции във Варна и Добрич и ГКПП „Дуранкулак”, в района на граничния пункт софиянецът е задържан. Констатирано е, че същият е съпричастен и към други три телефонни измами, извършени на територията на ОДМВР – Бургас, нанесените щети по които са възлизат на около 100 000 лева. При измамите са взети и близо 150 грама златни накити. Работата по цялостно документиране на престъпната дейност на 52 годишния криминално проявен продължава от служители на ОДМВР – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Заловиха ало измамник на границата, бягал с парите"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%b2%d0%b8%d0%b0%d0%b4%d1%83%d0%ba%d1%82%d0%b0-%d0%bf%d1%80%d0%b8-20-%d0%b8-%d0%ba%d0%bc-%d0%bd%d0%b0-%d0%bc%d0%b0%d0%b3%d0%b8%d1%81/", "text": "Ремонтът на платното за Пловдив на виадукта при 20-и километър на АМ „Тракия“ приключи три дни предсрочно. Движението ще бъде пуснато днес около 16.30 ч., с което се улеснява пътуването през предстоящите почивни дни, съобщават от АПИ. Пътноподдържащото дружество „Автомагистрали“ ЕАД работи изключително мобилизирано, за да може ремонтните дейности да завършат колкото се може по-бързо и да не се затруднява движението в активния летен сезон. На виадукта при 20-ти км, с дължина 400 м, са извършени ремонтно-възстановителни дейности по връхната конструкция – пътна плоча и греди. Съоръжението е с нова хидроизолация, асфалтова настилка и тротоарни блокове. Подменени са парапетите и мантинелите. Положена е нова шумяща маркировка. Ремонтът на долното строене на виадукта ще продължи, без това да пречи на трафика. Ремонтът на съоръженията при 13-ти км, с дължина 254 м, и при 15-ти км – 322 м, завършва в началото на следващата седмица. За улеснение на движението в петък и събота има две ленти за Бургас и една за София, а в края на уикенда лентите съответно ще са две за София и една за Бургас. Необходимо е шофьорите да карат внимателно, със съобразена скорост и да спазват стриктно поставената пътна сигнализация, съветват от пътната агенция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Ремонтът на виадукта при 20-и км на магистрала „Тракия“ приключи три дни предсрочно\t"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bf%d0%bb%d0%b0%d1%89%d0%b0-300-%d1%85%d0%b8%d0%bb-%d0%b5%d0%b2%d1%80%d0%be-%d0%b1%d0%be%d0%bd%d1%83%d1%81/", "text": "Шампионът „Лудогорец“ ще плати 300 хил. евро под формата на бонус на турския клуб „Бурсаспор“, ако в края на следващата година тимът отново завърши на първо място в родния шампионат. Причината е последният трансфер, който осъществиха „орлите“. Те подписаха със сенегалския национал Стефан Баджи. Той е купен именно от „Бурсаспор“ за 400 хил. евро. Още 300 хил. ше влязат в касата на турците при нова титла. Клаузата бе разкрита в южната ни съседка. „Надявам се новото попълнение да заздрави играта на тима в защита, защото имах период със само един дефанзивен халф – каза Стойчо Стоев, треньор на „Лудогорец“. – Не мога да кажа дали ще е готов за мача срещу „Ференцварош“ в квалификациите в Шампионската лига“. Баджи е петото ново попълнение на клуба. Очаква се обаче селекцията на шампионите да продължи в дните до първия официален мач за новия сезон срещу „Локомотив“ (Пд) за Суперкупата на България и да има още нови имена. Бразилското издание „Газета Еспортива“ твърди, че „орлите“ следят футболиста Кажу, който е собственост на бившия клуб на легендата Пеле – „Сантос“. Той играе като ляв краен защитник и изкара миналата кампания под наем в АПОЕЛ (Никозия). От Разград може да си тръгне крилото Джорди Лукоки. „Той ми каза, че има желание да промени обстановката“, разкри Стоев. Холандецът е следен от немски и турски отбори.", "date": "2019.06.28", "title": " „Лудогорец“ плаща 300 хил. евро бонус"}
{"url": "https://trud.bg/%d0%bf%d1%80%d0%b8%d0%b5%d0%bc%d0%b0%d1%82-40-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%b2-%d0%bd%d0%be%d0%b2%d0%b8%d1%8f-%d1%84%d0%b0%d0%ba%d1%83%d0%bb%d1%82%d0%b5%d1%82-%d0%bf%d0%be/", "text": "40 студенти ще приеме за начало новооткрития Факултет по медицина към Университет „Проф. д-р Асен Златаров“ в Бургас тази есен. Кандидатстудентската кампания за подаване на документи започва на 1 юли, а приемните изпити ще са на 21 юли – по биология, и 28 юли – по химия. Стартирането на кампанията стана възможно, след като на 27 юни Факултетът получи позитивна оценка за акредитация на обучението по специалността „Медицина“, съобщи на пресконференция ректорът на висшето училище проф. Магдалена Миткова. Университетът разполага с необходимите преподаватели за обучението на студентите. Желание да водят лекции по медицина са заявили още много специалисти от страната и чужбина. Бъдещите лекари ще се подготвят в нови и оборудвани по всички стандарти учебни кабинети и лаборатории. След завършване на обучението си младите медици ще практикуват в спешната помощ, доболничната и болничната медицинска помощ, диспансери, центрове за опазване на общественото здраве, научноизследователски институти, служби по трудова медицина. В Медицинския факултет ще се поддържа високо ниво на преподаване, а подборът на студентите ще се извършва по строги критерии. От университета заявиха още, че максималният бал за прием в специалността „Медицина“ е 36 точки, но кандидати с по-нисък бал от 24 няма да бъдат приемани. Целта на тази мярка е да се осигури най-доброто качество на образованието още от самото начало.Идеята за създаването на медицински факултет в Бургас съществува от много време, но най-сериозните стъпки за нейното реализиране бяха направени през последните няколко години. Кметът Димитър Николов, заедно с ръководството на Университет „Проф. д-р Асен Златаров“, целият местен парламент и представители на лекарското съсловие положиха много усилия в тази посока. Община Бургас подпомогна изцяло процеса и финансира строителството на сградата, в която ще се обучават бъдещите лекари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Приемат 40 студенти в новия Факултет по медицина"}
{"url": "https://trud.bg/%d0%bc%d1%8a%d0%bb%d0%bd%d0%b8%d1%8f-%d1%83%d0%b1%d0%b8-48-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b2-%d1%80%d0%be%d0%b4%d0%be%d0%bf%d0%b8%d1%82%d0%b5-%d0%b4%d0%be/", "text": "Мълния уби жена в местността Лещево край маданското село Бориново. Трагичният инцидент стана след 14 часа в петък, при внезапно разразила се буря – обилен дъжд, придружен от гръмотевици, съобщи кметът на селото Рефат Феляти. 48-годишната Моника Петрова  от Ямбол, която наскоро се е върнала от работа в чужбина, била на гости в Мадан на свой приятел и с него, и с още двама други мъже, излезли на разходка в посока село Бориново, отстоящо на 6 километра от миньорския град. И именно преди селото ги изненадал дъждът, потвърди шефът на ОД на МВР в Смолян старши комисар Николай Димов. Тя е държала GSM в ръката и именно това е привлякло гръмотевицата. Моника е убита на място, а спътниците й само са разтресени, а след преглед в маданската МБАЛ са освободени. Междувременно, полицейски екип е направил оглед на местопроизшествието. Това е нелеп, трагичен случай и разследване няма да има, но Окръжната прокуратура в Смолян е уведомена, заяви ст. комисар Димов. А загинал от гръмотевица човек в Смолянско не е регистриран от далечната 1952-а година, припомнят запознати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Мълния удари и уби жена край маданско село"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b2-%d1%87%d0%b5%d1%80%d0%bd/", "text": "Усилията на България за европейското бъдеще и развитие на страните от Западните Балкани получиха много висока оценка от най-висшите ръководители на Черна гора, които вчера имаха официални срещи с българския вицепрезидент Илияна Йотова. Съдбата на региона бе в центъра на всички разговори, които тя води в столицата – с президента Мило Джуканович, с премиера Душко Маркович, с външния министър Сърджан Дарманович и с шефа на външната комисия в Скупщината Андрия Николич. „България е най-добрият лобист на Западните Балкани за тяхното членство в ЕС. Във всяка една стъпка и във всички разговори ние поставяме този приоритет“, заяви Илияна Йотова и посочи, че на всички срещи е уверила партньорите ни от Черна гора, че от наша страна могат да очакват последователна политика в тази насока. Според Йотова най-важното сега е, когато се определят постовете в ЕС и приоритетите в политиките за разширяването на ЕС в посока Западни Балкани да не слиза от дневния ред. Пред журналисти президентът Джуканович изрази убеденост, че няма да има стабилност на ЕС без ясна европейска перспектива на Западните Балкани, а то е в интерес и на Европа: „Европа иска да бъде стабилна на цялата си територия, следователно и в този регион и затова тя трябва да я укрепи и тук в Западните Балкани.” Министър-председателят на Черна гора Душко Маркович смята, че Западните Балкани са получили силен тласък от България към ЕС и така са станали видими за обединена Европа. Той отбеляза, че ще настоява на срещата на Берлинския процес в Познан България да стане редовен член в този формат, тъй като страната ни е показала, че има способността и визията за развитието на Западните Балкани. На въпрос на „Труд” за това дали проблемът с Косово няма да се превърне в ново буре с барут на Балканите, шефът на външната комисия на Скупщината в Черна гора Андрия Николич заяви, че по този въпрос трябва много да се внимава, тъй като на Балканите на всеки 20-30 години се възобновява нестабилността. Затова ние трябва да работим за поддържане на добросъседски отношения. Също трябва да предупредим нашите европейски партньори да ни подкрепят в тези усилия. „Смятаме че моделът на промяната на границите може да бъде непопулярно решение но Черна гора ще работи за мира и сигурността в региона”. Официалната позиция на бившата югорепублика е, че ще подкрепи всяко едно решение което постигнат помежду си Косово и Сърбия, но най-важното е да се постигне мир и стабилност. Вицепрезидентът Илияна Йотова и външният министър на Черна гора Серджан Дърманович споделиха общи тези, че поредното отлагане на започване преговорите за присъединяване на Северна Македония и Албания към ЕС подкопава доверието с Съюза. Той ще настоява България да държи политиката по разширяване в държавния ред на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Вицепрезидентът Илияна Йотова в Черна гора: България е най-добрият лобист на Западните Балкани\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d0%bf%d1%80%d0%b0%d0%b2%d0%b4%d0%b0-%d0%b2%d0%b0%d0%bb%d1%8c%d0%be-%d1%82%d0%be%d0%bf%d0%bb%d0%be%d1%82%d0%be-%d0%b7%d0%b0-%d0%b8%d0%b7%d1%82%d0%be%d1%87%d0%b2/", "text": "Софийският градски съд оправда Валентин Димитров – Топлото за това, че в периода 2003-2006 г. е присвоил 4 424 800 лв от „Топлофикация“, докато е бил изпълнителен директор на дружеството, информира БТА. Присъдата може да се протестира от държавното обвинение в 15-дневен срок. Прокурорът по делото Ивайло Занев коментира пред медиите, че ще протестира решението на съда. Той отбеляза, че 13 години след образуването си това дело е приключило на първа съдебна инстанция. На въпрос защо е продължило толкова дълго Занев отговори, че проблемът е комплексен. „Има слабости и в държавното обвинение, има слабости и в самата процедура на съдебното разглеждане на делата, не може да се даде еднозначен отговор къде са проблемите“, заяви той и допълни, че делото не се е провело в разумен срок. Валентин Димитров отказа да говори пред журналисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Съдът оправда Вальо Топлото за източване на 4,5 млн. лв. от „Топлофикация“"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81-%d0%ba%d1%8a%d1%81%d0%bc%d0%b5%d1%82-%d0%bd%d0%b0-%d0%b6%d1%80%d0%b5%d0%b1%d0%b8%d1%8f-%d0%b7%d0%b0-%d1%83%d0%b8%d0%bc%d0%b1%d1%8a%d0%bb%d0%b4/", "text": "Григор Димитров извади късмет на жребия за третия турнир от Големия шлем „Уимбълдън“. Българският тенисист бе сред непоставените в надпреварата и можеше да се падне срещу някои от най-добрите 32, но вместо това изтегли за съперник в първия кръг 20-годишния французи Корентен Муте.  175-сантиметровият младок е 85-и в ранглистата, което е рекорд в кариерата му. Той ще дебютира на „Уимбълдън“, което е и първата му изява на трева, след като премина успешно през квалификациите с трите поредни победи срещу Лукас Мийдлер (Австрия, 6:4, 3:6, 8:6), Тим Смисек (САЩ, 6:1, 6:3) и Андрю Харис (Австралия, 6:2, 6:4, 6:4).  При успех в първия кръг Григор ще се изправи срещу победителя от канадския сблъсък между Феликс Оже-Алиасим и Васек Поспишил. Като фаворит се очертава 18-годишният Оже-Алиасим, който направи фурор през сезона на трева дотук – финал в Щутгарт и полуфинал в Куинс. Това му осигури сериозен прогрес в ранглистата и Феликс е поставен под №21 в схемата на „Уимбълдън“.  В третия кръг е възможна среща с Гаел Монфис (Франция), а в четвъртия – с №1 в света Новак Джокович (Сърбия).  В същата четвърт от схемата е и Стефанос Циципас (Гърция), а в другия към полуфинала са №4 Кевин Андерсън (ЮАР) и №6 Александър Зверев (Германия).  Миналата година Димитров отпадна още в първия кръг в Лондон от Стан Вавринка (Швейцария), така че няма да защитава точки за ранглистата. Федерер и Надал – мечтан полуфинал Ходът на организаторите на „Уимбълдън“ да преместят Рождър Федерер пред Рафаел Надал като №2 в схемата не повлия на турнира при мъжете. Швейцарският ветеран и испанецът така или иначе се събраха в един поток и може да се срещнат на полуфинала на „свещената трева“. На същия етап големите съперници се сблъскаха на „Ролан Гарос“, където Рафа очаквано спечели.  Сред възможните противници на Матадора са Ник Кириос (Австралия), Марин Чилич (Хърватия) и Доминик Тийм (Австрия), докато на пътя на Маестрото може да мери сили с Джон Иснър (САЩ) и Кей Нишикори (Япония).", "date": "2019.06.28", "title": " Григор с късмет на жребия за „Уимбълдън“"}
{"url": "https://trud.bg/%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%bd%d0%b0-%d1%82%d1%80%d0%b0%d0%b1%d0%b0%d0%bd%d1%82%d0%b0-%d0%bf%d1%80%d0%b0%d0%b2%d1%8f%d1%82-%d0%b2-%d0%b1%d1%8a%d0%bb%d0%b3%d0%b0%d1%80%d0%b5/", "text": "Фестивал на Трабанта откриват в събота в каварненското село Българево. Организатор е Трабант клуб“ Траби Фамилия Берлин“, който има свой член и постоянен местен жител-германеца Райнхард. Събитието ще събере любители, собственици и фенове на известната марка от соца. Очаква се да пристигнат автомобили от Варна, Добрич, Каварна, Разград, Русе, а в Българево вече са паркирали 10 трабанта, дошли  от Германия, каза за „Труд“ кметът на селото Георги Георгиев, под чиято егида се провежда фестът. Ще бъдат показани различни модели, запазили оригиналния си вид от своето производство, тунинговани коли, както и пикапи, пригодени за разнос. Не се предвиждат състезания и рали, заради натоварения трафик срещу Джулая, чиято Мека е близкият Камен бряг. Но гостите могат да се разходят с трабантчето, което пожелаят до нос Калиакра или град Каварна. Като на всеки фестивал ще има сергии с наденички на скара, сладолед и други изкушения, както и много изненади. На 7 ноември 1957 г. е произведен първият автомобил от култовата марка на бившата Източна Германия. Малолитражните немски возила са произвеждани до 1991 г. в автомобилния завод в Цвикау. За тези 34 години от него са излезли над 3 милиона коли, а днес се счита, че картоненото чудо на техниката е символ на цяла една епоха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Фестивал на Трабанта правят в Българево"}
{"url": "https://trud.bg/%d1%88%d0%bf%d0%b8%d0%bb%d0%b1%d0%b5%d1%80%d0%b3-%d0%b8%d0%b7%d0%bf%d0%be%d1%87%d1%83%d0%bf%d0%b8-%d0%ba%d0%be%d0%bb%d0%b8%d1%82%d0%b5-%d0%bd%d0%b0-%d1%84%d0%be%d1%80%d0%bc%d1%83%d0%bb%d0%b0-1/", "text": "Гран при на Австрия се оказа най-скъпата спирка от календара за отборите. Още на първата тренировка на пистата „Шпилберг“ бяха счупени 9 предни крила, всяко от които струва средно по 150 000 долара.  „Нашият отбор счупи три, назад сме с близо 250 000 паунда – оплака се шефът на „Ред Бул“ Крисчън Хорнър. – Но не сме само ние. Явно трябва с останалите да поискаме изменения на тези бордюри. Те се оказаха прекалено изкусителни за пилотите, които смятат, че с минаването през тях ще спестят стотни.“  Иначе Люис Хамилтън („Мерцедес“) очаквано бе най-бърз в сесията, но само на 0,144 секунди зад него остана Себастиан Фетел („Ферари“). Близки времена дадоха и Валтери Ботас („Мерцедес“), Шарл Льоклер („Ферари“) и Макс Верстапен („Ред Бул“).", "date": "2019.06.28", "title": " „Шпилберг“ изпочупи колите на Формула 1"}
{"url": "https://trud.bg/%d1%84%d1%8e%d1%80%d0%b8-%d0%b3%d0%bb%d0%b0%d1%81%d0%b8-%d0%b1%d0%be%d0%b9-%d1%81-%d0%bc%d0%b8%d0%bb%d1%8a%d1%80/", "text": "Тайсън Фюри почти сигурно ще се бие с американеца Джарел Милър, който бе хванат с допинг и бе заменен от Анди Руис-младши в мача срещу Антъни Джошуа в Ню Йорк. Краля на циганите и неговите мениджъри Франк Уорън и Боб Аръм вече обявиха, че следващият му мач ще е в Ню Йорк, а най-вероятната дата е 5 октомври.  „Ние сме против допинга и подкрепяме борбата с него – заяви Уорън, който не се притеснява, че Фюри също беше хващан със забранени вещества. – Но когато наказанието на Милър изтече и той върне лиценза си, ние с удоволствие ще се бием с него.“  Любопитно е, че санкцията на Милър е 6 месеца и няма да изтече до есента, което може да провали плановете на Фюри.", "date": "2019.06.28", "title": " Фюри гласи бой с Милър"}
{"url": "https://trud.bg/%d0%b4%d0%b2%d0%be%d0%b5%d0%bd-%d1%83%d0%b4%d0%b0%d1%80-%d0%b2-%d0%b1%d0%be%d0%ba%d1%81%d0%b0/", "text": "От Владимир Памуков, Боян Бойчев  Наши пратеници в Минск България стовари мощно юмрук върху боксовия турнир на европейските игри. За половин час двама наши се класираха за финалите в събота. Стартирахме с „нежната мощ“ на Станимира Петрова. В оспорван двубой тя елиминира холандката Бетриан с 3:2 съдийски гласа. И на финала излиза срещу ирландката Уолш. „Треньорите ме посъветваха кога да натисна – призна тя. – Не успях напълно да спазя тактиката на Петър Лесов, но нали победителите не ги съдят? Познавам ирландката, но никога не съм я срещала.“ Още не бяха отшумели емоциите от победата на Петрова и към ринга в своя неподражаем стил „Шака Зулу“ се придвижи Даниел Асенов. Боксьорът се понесе на крилете на огромна българска агитка, която не спираше да скандира за него. Тайсъна, както е известен Асенов, също се раздаде за 3:2 срещу британеца Яфай и сега го чака битка с испанеца Маскуано. „От много години не съм имал толкова силна българска подкрепа – възкликна Асенов. – Много се радвам, че всички наши спортисти са в залата. Ще дам всичко от себе си, за да спечеля титлата и тя да е за всички сънародници, които обичат бокса. В началото започнах с една тактика, но за втория рунд я промених. Мога да победя всеки.“ Снимки: БОК, Костадин Андонов МИНСК – Не беше невъзможно да спечелим, но не показахме най-добрата си игра, призна Мария Мицова.  Тя и Алекс Влаар загубиха в четвъртфиналите при смесените дуети на турнира по бадминтон след 17:21, 15:21 от французите Делрю и Жикел.  „В началото тръгнахме добре, но когато вече се виждахме победители и се появиха очакванията, дойде и стресът“, обясни ситуацията Мицова. Двамата играят заедно вече 9 месеца и са стигали до 62-о място в световната ранглиста. Все пак Мария Мицова и Алекс Влаар изразиха задоволство от резултатите си в Минск, тъй като по пътя си са играли със силни дуети, а на старта победиха и 6-ти в света Габи и Крис Адкок (Великобритания). Треньорски дебют на това състезание направи най-успешната ни състезателка доскоро Петя Неделчева.    ", "date": "2019.06.28", "title": " Двоен удар в бокса"}
{"url": "https://trud.bg/39-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d0%b0%d0%bb%d0%b1%d0%b0%d0%bd%d0%b8%d1%8f/", "text": "Земетресение с магнитуд от 3,9 по скалата на Рихтер е регистрирано в Албания в 16:36 часа местно време (17:36 часа българско време), става ясно от справка в сайта на Европейския средиземноморски сеизмологичен център (EMSC). Трусът е бил с епицентър на 125 км югоизточно от столицата Тирана и на 14 км южно от Корча, с дълбочина от 10 км под земната кора. Няма данни за материални щети или пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " 3,9 по Рихтер разлюля Албания"}
{"url": "https://trud.bg/%d0%b7%d0%b0%d0%b4%d0%b0%d0%b2%d0%b0%d0%bc%d0%b5-%d0%be%d0%bd%d0%bb%d0%b0%d0%b9%d0%bd-%d0%b2%d1%8a%d0%bf%d1%80%d0%be%d1%81%d0%b8-%d0%bd%d0%b0-%d1%87%d0%b8%d0%bd%d0%be%d0%b2%d0%bd%d0%b8%d1%86%d0%b8/", "text": "Въпроси на чиновниците ще може да задаваме и онлайн. От юли ще може да искаме обществена информация и официални документи от над 400 администрации – общини, министерства и агенции, чрез уеб платформата https://pitay.government.bg/. Електронният портал е финансиран с 260 хил. лв. по европрограма за подобряване на процесите в обществения сектор, съобщиха от Министерски съвет. „За да се изиска информация, трябва да се въведат само имена, адрес и въпросите към съответната институция. Всяка администрация трябва да заяви свои модератори, които да отговарят на платформата. Това е нов канал за искане на информация, а не е нова процедура“, каза директорът на Главна дирекция „Модернизация на администрацията“ Красимир Божанов. По думите му институциите имат 14-дневен срок, в който трябва да бъде даден отговор на заявлението, а той започва да тече от момента на подаване. Те имат право и на отказ от информация, но за да може хората да обжалват това решение, освен имейл, при отказ ще получават и хартиен документ. Платформата ще позволява достъп до справки колко отказа са направени от администрацията и на какво основание.", "date": "2019.06.28", "title": " Задаваме онлайн въпроси на чиновници\t"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%be%d0%b8%d0%b7%d0%b2%d0%b5%d1%81%d1%82%d0%bd%d0%b8-%d1%82%d0%b2%d0%be%d1%80%d1%86%d0%b8-%d0%b2%d1%8a%d0%b7%d1%80%d0%b0%d0%b6%d0%b4%d0%b0%d1%82-%d0%b1/", "text": "Световноизвестният оперен тенор Бойко Цветанов и именитият диригент Христо Христов се заемат с нелеката задача да възродят благоевградската опера и да я изведат до нивото на световните оперни сцени. Заместник-кметът по култура и хуманитарни дейности Христина Шопова, представи днес новия ръководен екип и благодари на двамата музиканти, приели предизвикателството да дадат нов живот и нова посока на развитие на културния институт. Тя подчерта, че мисията за бъдеще е Камерна опера да бъде превърната в Оперен театър. „Хубавите новини за Благоевград продължават, за Камерна опера – Благоевград вече има нови хоризонти. Институтът предизвика много дебати през последните месеци. През зимата част от общинските съветници бяха обезпокоени за бъдещето му, но от тогава до днес никой от тях не се поинтересува какво се случва. Ние обаче продължихме по пътя, по който сме поели, за да спасим културния институт и да го възродим, да му дадем нов шанс за развитие”, подчерта Христина Шопова. Тя благодари на досегашния директор Мила Йорданова, която остава в ръководния екип на Камерна опера. За кратко време тя успя да стабилизира операта и завърши творческия сезон успешно. Само за последните месеци бяха реализирани много по-високи приходи в сравнение с последните две години. Да възроди Камерна опера и да я превърне в оперен театър. От своя страна Бойко Цветанов и Христо Христов благодариха за гласуваното им доверие на община Благоевград. Те увериха, че имат амбициозна програма за развитието на културния институт.  „Искаме да превърнем този институт в нещо стойностно и качествено. Всички знаем, че за оперното изкуство са необходими много средства. Не можем и без публика, затова ще работим изключително много да привлечем зрители, особено млади хора”, разкри Бойко Цветанов. Втората цел е намиране на финансови ресурси чрез спонсорство или участие в проекти, за да се превърне Благоевград в музикален център на оперното изкуство. Част от стратегията на ръководството е да създаде музикална академия за привличане на млади таланти, които ще могат да специализират и да се изявяват на благоевградска сцена.  Сред амбициите на ръководството е на 1 октомври тази година, когато е Международният ден на музиката, Благоевград да събере утвърдени имена от българското оперно изкуство. Търсят се контакти и сътрудничество с театри в Гърция и други съседни държави. Първата стъпка в тази посока вече бе направена с двата концерта в Скопие и Делчево.  „Голямата мечта е следващата година да има летен фестивал на открито в парк „Македония”, а на него да представим най-добрите български певци и известни гости от чужбина. Искам да уверя, че никой няма да бъде съкращаван от оркестъра, а напротив – ще се назначават нови музиканти. Нека всички сме обединени, за да може операта да се нареди до другите ни културни институти – Ансамбъл „Пирин”, Куклен театър, Биг Бенд – Благоевград, сподели Христина Шопова. Тя подчерта, че има проект на стойност 2 350 000 лева за основен ремонт на сградата на читалището и на операта. Предвижда се работата да започне в края на август, за да може зимата да имаме добре отоплена и комфортна зала за новия репертоар, който екипът на операта ще подготви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Световноизвестни творци възраждат благоевградската опера"}
{"url": "https://trud.bg/%d0%ba%d0%be%d0%bb%d0%b0-%d0%b8-%d0%b0%d0%b2%d1%82%d0%be%d0%b1%d1%83%d1%81-%d1%81%d0%b5-%d1%83%d0%b4%d0%b0%d1%80%d0%b8%d1%85%d0%b0-%d0%ba%d1%80%d0%b0%d0%b9-%d0%b1%d0%b8%d1%81%d1%82%d1%80%d0%b8%d1%86/", "text": "Катастрофа между автобус на градския транспорт и лека кола стана край местността Бункера, недалеч от софийското село Бистрица, предаде БНТ. Автомобилът е бил управляван от жена. След инцидента тя е получила леки одрасквания и охлузвания, но не се е наложило да бъде транспортирана до болнично заведение за преглед. Най-вероятно автобусът се е движел в посока Бистрица. Двете моторни превозни средства са излезли от пътя след удара. Сигналът за катастрофата е подаден в 13.15 ч., като линейката е дошла за по-малко от десет минути, съобщи говорителят на Спешна помощ Катя Сунгарска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Кола и автобус се удариха край Бистрица, няма пострадали"}
{"url": "https://trud.bg/%d1%81%d0%b5%d0%bb%d0%b0%d1%82%d0%b0-%d0%b2-%d0%be%d0%b1%d1%89%d0%b8%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81-%d0%b4%d0%be%d1%81%d1%82%d1%8a/", "text": "Селата край Велико Търново, част от общината, ще имат достъп до европейски средства след 2021 година. Това стана ясно по време на заключителната конференция на местните власти за мандат 2015-2019, организирана от Националното сдружение на общините в Република България, чийто председател е кметът на Старата столица Даниел Панов. По време на среща на представителите на местната власт с вицепремиера Томислав Дончев, Даниел Панов повдигна въпроса за 19-е общини, лишени от възможност да кандидатстват за европейски средства за инфраструктура в малките населени места. Сред тях е и Община Велико Търново. Вицепремиерът Томислав Дончев подчерта, че през следващия програмен период 2021-2027 г. не трябва да се допуска да има общини, които да останат без европейско финансиране. Конференцията събра над 450 кметове, председатели на общински съвети, секретари на общини и др. Освен вицепремиера Томислав Дончев, сред гостите бяха министрите на регионалното развитие – Петя Аврамова, земеделието – Десислава Танева, околната среда и водите – Нено Димов, културата – Боил Банов, труда и социалната политика – Бисер Петков, заместник-председателят на Народното събрание Емил Христов и др. Направена бе равносметка, че за 12-е години членство на България в Европейския съюз в общините са модернизирани повече от 1500 училища, детски градини, болници, културни, социални, административни и многофамилни жилищни сгради, обновени са над 900 км. пътища, подобрени са над 17 млн. кв. м. паркова среда и зелени площи, укрепени са над 700 хил. кв. м. свлачища и са изградени над 70 хил. линейни метри съоръжения за предотвратяване на наводнения в населените ни места. Изградени са нови или рехабилитирани над 50 пречиствателни станции и над 5 хиляди км. водопроводна и канализационна мрежа, както и 19 регионални системи за управление на отпадъците, обслужващи повече от 4 млн. души. И към настоящия момент общините работят по 1800 проекта за над 4 милиарда лева, посочи Даниел Панов. Иновации, конкурентоспособност и икономическо развитие ще са сред приоритетите в новия програмен период, а целта на европейските инвестиции ще бъде генериране на икономически растеж и на общините, и на регионите. Отзвук от форума бе и подкрепата за програмата за саниране. Даниел Панов изрази категорична позиция, че тази държавна подкрепа е много важна за хората и трябва да продължи и занапред. Друга от обсъжданите теми на големия форум бе за решаването на проблемите с изоставените язовири. Кметовете получиха уверение, че до края на юли необходимите законодателни промени ще минат на второ четене в Народното събрание, а чрез областните управители държавата ще става собственик на язовири от този тип. След разговори със земеделския министър Десислава Танева стана ясно, че до есента ще бъде намерено и балансирано решение относно мораториума за сделки със земеделски земи, когато става въпрос за инвестиционни намерения и разкриване на нови производства. Осем общини ще получат допълнително финансиране и за подобряване на чистотата на въздуха – за монтиране на филтри, закупуване на нови отоплителни инсталации за домакинствата и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Селата в община Велико Търново с достъп до европейски средства от 2021 година"}
{"url": "https://trud.bg/%d0%bc%d0%b0%d0%bb%d1%88%d0%b0%d0%bd%d1%81-%d0%bd%d0%b0-%d1%81%d1%82%d0%b0%d1%80%d1%82%d0%b0-%d0%b7%d0%b0-%d0%ba%d0%bb%d0%b0%d1%81%d0%b8%d1%86%d0%b8%d1%82%d0%b5-%d0%b2-%d0%bc%d0%b8%d0%bd%d1%81%d0%ba/", "text": "От Владимир Памуков, Боян Бойчев  Наши пратеници в Минск Късметът постави в партер борците ни от класическия стил в битката на първите 3 категории от европейските игри. Малшансът споходи и тримата ни представители, но двама още са на борда на състезанието. В кат. до 77 кг Даниел Александров загуби от световния шампион от Будапеща 2018 Чекиркин (Русия), който замества титуляра – двукратния олимпийски шампион Роман Власов. Съперникът на българина очаквано стигна полуфинал срещу Башар (Турция) и при успех там ще даде възможност на нашия ас за поправителен в репешажите и евентуален мач за бронза. Ветеранът Иво Ангелов получи тежка аркада при 5:0 срещу германеца Крамър на старта в кат. до 60 кг. На два пъти лекари се намесваха за превръзка на българина, който показа характер за крайното 5:3. Във втория сблъсък обаче №1 в света и Европа за 2013-а бе видимо подвластен на травмата, и след като поведе срещу Жора Абовян с 1:0, допусна обрат – 1:4. Арменецът ще срещне на полуфинала по-късно Мараян (Русия) като победа дава шанс за реванш на Ангелов. А за Свилен Костадинов (67) само за минута всичко приключи. Българинът си контузи лакътя при атака на Асланян (Армения) и напусна тепиха при 0:4. Според лекарите травмата не е тежка, но поне 3 седмици ще се наложи възстановяване без тренировки. В събота стартират последните ни представители в турнира по борба, който според експертите в най-древния спорт не отстъпва по класа на Евро 2019, което се проведе през април в Будапеща. Снимка: БОК, Костадин Андонов МИНСК – Голямо постижение за мен на тези игри, надвивала ме е много пъти, но сега си взех моето – заяви София Георгиева, който спечели бронз в турнира по борба.  В спор за отличието тя се наложи над литовката Дануте Домикатите с 4:1. В края на срещата съперничката й не очакваше толкова стабилна борба на българката дори си позволи нечиста игра и бъркане в очите. Но това не разколеба София. „Това е част от играта – продължи Георгиева. – Но когато си концентриран, в това което правиш, нищо не може да те разколебае. Като цяло не мисля, че това е максимума за мен. Мога и много, много повече.“  По-късно тази вечер още 3 българки ще атакуват отличията, а Мими Христова ще излезе за титла в категория до 57 кг. Световната и европейска шампионка Тайбе Юсеин (62) пък ще оспорва бронза с Мария Кузнецова (Русия). Самата Юсеин призна, че е допуснала грешка още на старта срещу една от големите си съпернички – Юлия Ткач (Украйна) в полуфиналите. „Ще работя още, за да съм в топформа за световното и да не допускам такива лесни точки“, откровена бе шампионката.  Ткач повече с 8:0 само за 32 сек, Тайбе успя да стопи разликата, но времето й не стигна да обърне срещата – 8:11.  По-късно за бронза ще излезе и Миглена Селишка (50).  ", "date": "2019.06.28", "title": " Малшанс на старта за класиците в Минск"}
{"url": "https://trud.bg/%d1%81%d0%bd%d0%b8%d0%bc%d0%b0%d1%82-%d1%81%d0%b5%d1%80%d0%b8%d0%b0%d0%bb-%d0%b7%d0%b0-%d0%b3%d1%83%d0%bd%d0%b4%d0%b8/", "text": "За тях има песни, стихотворения, паметници. Увековечени са в историята на България като едни от големите є футболни герои. Трудно ще се намери човек, който ще каже лоша дума по адрес на Георги Аспарухов-Гунди и Никола Котков. А по нашите географски ширини това е рядко срещано явление. От гибелта на двамата футболисти изминаха цели 48 години. Тази неделя отново ще погледнем с тъга към календара, спомняйки си за онзи фатален 30 юни. Именно на този ден през 1971 година двамата футболисти на „Левски” потеглиха към Враца, а всъщност към безвремието. Всенародните любимци така и не пристигнаха за юбилейния мач на „Ботев” по случай 50-годишнината на клуба. А катастрофата край Витиня е сред най-болезнените моменти в историята на българския спорт. Сега, близо половин век по-късно, един проект е на път да съживи спомена за „сините” легенди – сериал, в който Гунди ще бъде главен герой. Сценарист на филмовата поредица е Емил Бонев, а в основата му стоят Иван Христов и Андрей Арнаудов. Известните телевизионни водещи и продуценти са сред най-популярните привърженици на „сините” и през годините на няколко пъти работиха успоредно с ръководството и феновете на столичния гранд. „Потвърждавам информацията ви – призна Иван Христов пред „Труд”. – Имаме проект за такъв сериал. Сценарист ще бъде Емил Бонев. Неговата инициативност и труд през последните години са безценни. Идеята е да бъде сериал, който да продължи в пълнометражен филм. Проектът е мащабен и изисква своето финансиране. Необходими са много пари и затова сме в начална фаза. До момента бяха проведени кастинги и пробни снимки.” На въпрос какво ще се разказва в поредицата, Иван Христов открехна завесата, но не пожела да разкрие абсолютно всичко: „За времената в България през 60-те и 70-те години, когато у нас имаше ценности, които вече ги няма. Ще бъде една машина на времето, в която Гунди ще бъде главен герой. Останалото е тайна и не мога да разкрия нищо повече.” Именно поради тази причина продуцентът не пожела да коментира и кой актьор ще влезе в обувките на Георги Аспарухов-Гунди. Според приближени до продукцията обаче, между двамата има огромна визуална прилика. Иначе до момента родното кино не познава подобен проект. През годините е имало единствено документални филми за изявени спортни личности. Сред тях има и такъв за Гунди на режисьора Михаил Гецов. Поднасят венци и цветя на Централните софийски гробища  Ръководството на „Левски” ще почете годишнината от смъртта на своите футболисти Георги Аспарухов и Никола Котков, разкриха от клуба. Това ще стане тази неделя, 30 юни от 11.00 часа. Освен шефовете на „сините”, цветя и венци ще поднесат още бивши съотборници, фенове, роднини и приятели. Поклонението пък ще се състои на Централните софийски гробища, където са погребани легендарните състезатели. Със сигурност фенове ще почетат своите любимци и на лобното им място на Витиня. Боби Чарлтън: Един от най-великите, които някога съм срещал Любопитна случка се е разиграла часове преди финала на Европейското първенство по футбол през 1996 г., за която разказва Андрей Аспарухов, синът на Гунди. Тогава той се нарежда на опашка за автограф от британската футболна легенда Сър Боби Чарлтън в компания на редица български спортни журналисти. Един от тях разкрива на иконата на „Манчестър Юнайтед”, че пред него стои наследникът на прочутия български футболист Георги Аспарухов-Гунди. Едва ли някой сред останалите чакащи е очаквал да види, това което се случва тогава. Голмайсторът на „червените дяволи” се изправил на крака и със сълзи в очите прегърнал Андрей Аспарухов. Думите, които тогава чува синът на Гунди, ще запомни за цял живот. „Баща ти е един от най-великите футболисти, които някога съм срещал”, заявил легендарният британец. „За мен беше изключително вълнуващо и за пореден път се почувствах много горд от своя баща, никога няма да забравя този момент”, споделя години по-късно Андрей. 550 000 се стичат за погребението  Повече от половин милион души се стичат на погребението на Георги Аспарухов и Никола Котков през 1971 година. Новината за гибелта на футболистите хвърля в траур цяла България, а за поклонението на 2 юли и до днес се разправят легенди. Два дни по-рано, на 30 юни 1971 г., на стадион „Герена” от 9,30 часа е насрочена тренировка на „сините”. От нея са освободени звездите Гунди и Котето, тъй като са поканени да уважат 50-годишния юбилей на „Ботев” (Враца). На 52 км от София се случва и фаталният инцидент – управляваната от Аспарухов кола „Алфа Ромео” се блъска в резервоара на ЗИЛ, а от удара возилото се възпламенява. Новината за трагедията мълниеносно обикаля България. Така на погребението хора от цялата страна се стичан към столицата, за да изпратят своите любимци. Събитието започва на стадиона на „сините”, който по това време носи името „Левски”, и стига до гробищата в Орландовци. Двадесет и девет години по-късно, през 1990 година, домът на столичния гранд е преименувано на „Георги Аспарухов” в чест на своята голяма икона.   Трябваше да се „завърне” на терена срещу „Милан” Георги Аспарухов трябваше да облече отново екипа на „Левски” през 2018 година. Това щеше да стане посредством 3D холограма, а огромното обещание тогава даде „Моко Солюшън” – фирмата организатор на юбилейния мач по повод 75 години от раждането на футболната легенда. Идеята бе ликът на Гунди да бъде прожектиран на терена като част от голямото събитие. Но в крайна сметка обаче престижният мач пропадна. Съперник на „сините” трябваше да бъде „Милан”, тъй като в бляскавата си кариера Аспарухов бе поразил и вратата на италианския колос. По-рано през годината и „Бока Хуниорс” се отметна, въпреки че двубоят вече бе утвърден като част от честванията. Всичко това стана при предишното ръководство на „Левски”, когато собственик бе Спас Русев, а изпълнителен директор – Красимир Иванов.", "date": "2019.06.28", "title": " Снимат сериал за Гунди\t"}
{"url": "https://trud.bg/%d0%b2-%d0%bf%d0%be%d0%bd%d0%b5%d0%b4%d0%b5%d0%bb%d0%bd%d0%b8%d0%ba-%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b7%d0%b0-%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d0%bd%d0%b5/", "text": "Ремонтът на една от главните пътни артерии на Бургас – ул. „Димитър Димов“, напредва и предстои асфалтиране на платното. По тази причина ще бъде затворен цялостно за движение на превозни средства участъкът от кръговия пътен възел при изхода към кв. „Сарафово“ до светофарно регулираното кръстовище „Димитър Димов“ – Атанасовско езеро (до ОУ „Георги Бенковски“). Самото кръстовище няма да бъде цялостно затворено. В зоната на ремонтните дейности ще има разположени пътни полицаи. Временната организация на движението ще бъде въведена от 08:00 часа на 1 юли – понеделник, до 2 юли – вторник.  Община Бургас призовава водачите да спазват въведените ограничения и да шофират с повишено внимание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " В понеделник затварят за асфалтиране улица „Димитър Димов“"}
{"url": "https://trud.bg/%d0%bc%d0%b8%d1%85%d0%b0%d0%b5%d0%bb%d0%b0-%d1%84%d0%b8%d0%bb%d0%b5%d0%b2a-%d1%82%d1%80%d1%8a%d0%b3%d0%b2%d0%b0-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be-%d1%82%d1%83/", "text": "След успеха на първия си самостоятелен концерт пред 4-хилядната публика в зала 1 на НДК, Михаела Филева ще зарадва феновете си в страната с турне в четири български града – 19-ти септември – Летен театър, Пловдив, 17-ти октомври – зала „Яворов“, Благоевград, 23-ти октомври – Дворец на културата и спорта, Велико Търново и Варна – 24 -ти октомври във Фестивалния комплекс. Музика, танци и шоу, събрани във впечатляваща мултимедийна продукция, очаква публиката в страната. Очарователната изпълнителка ще изпълни най-големите си хитове, както и новото горещо парче „Латино сеньорита“ (feat. ToTo H), което вече владее лятото. С Михаела по време на турнето ще бъде и бенда, с който излезе на сцената на НДК, селектиран от музикалния директор Борислав Бояджиев – Борче. Това са Васил Крумов, Васил Вутев, Александър Обретенов, Краси Тодоров и трио Тринити. По време на концертите в страната любимата изпълнителка ще бъде заедно и със своите танцьори от RiO Crew. „На 18-ти април в зала 1 на НДК се сбъдна още една моя мечта! Благодарение на вас, първият ми самостоятелен концерт беше нещо незабравимо, което дълго ще помним! Сега, заедно с всички замесени, идваме и във вашия град!“, обяви в офицалната си фейсбук страница Михаела Филева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Михаела Филевa тръгва на национално турне"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb%d0%bd%d0%b8%d1%82%d0%b5-%d0%ba%d0%bb%d0%b8%d0%bf%d0%be%d0%b2%d0%b5-%d0%bd%d0%b0-%d1%83%d1%87%d0%b5%d0%bd%d0%b8%d0%ba-%d0%bd%d0%b0%d0%bb%d0%b8%d1%82%d0%b0/", "text": "Часове, след като в интернет пространството се разпространиха клипове на а , от Министерство на образованието и науката заявиха пред „Труд“, че считат за недопустима проявата на неуважение и агресия спрямо учители. „Категорично осъджаме всяка проява и форма на тормоз в училищната общност, която включва учители, ученици и родители. Учителите трябва да имат опора в лицето на родители и техните деца“, казаха от ведомството. „Без подкрепа и уважение към преподавателите не бихме могли да постигнем качеството на образование, към което всички се стремим. Призоваваме за парнтьорство между родителите и учителите, за да се дадат на децата онези ценности, за да живеят в едно добро и хармонично общество“, заявиха от просветното министерство. По случая е назначена е проверка от страна на Регионалното управление на образованието в Пловдив. „Труд“ научи, че скандалните клипове са заснети в СУ  „Паисий Хилендарски“ в града под тепетата. Детето с агресивно поведение е сменило 12 училища.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Скандалните клипове на ученик, налитащ на учителка, са заснети в пловдивското училище „Паисий Хилендарски“\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d1%81%d0%bf%d0%be%d1%80%d1%82-2/", "text": "За поредна година Община Благоевград и спортните клубове организират безплатни занимания за учениците през лятната ваканция. Те стартират на 1 юли и ще продължат до края на месец август. В инициативата са включени различни видове спорт като баскетбол, плуване, художествена гимнастика, футбол, спортна стрелба, лека атлетика, естетическа гимнастика, самбо, спортна гимнастика, тенис на корт, шахмат, кик-бокс, ориентиране и лека атлетика. Тренировките за съответния спорт ще се провеждат в помещенията, ползвани от спортните клубове. В спортен комплекс „Пирин“ ще се водят заниманията по спортна гимнастика, кик-бокс, футбол, лека атлетика, естетическа гимнастика, самбо, а плуване -в закрития басейн в кв. „Еленово“. Спортната стрелба ще бъде на стрелбището на ул. „Антон Чехов“ 1, художествената гимнастика – III ОУ. Баскетбол ще има и в IV ОУ „Димчо Дебелянов“, а тенис – на кортовете в парк „Бачиново“. В летните спортни занимания, участие могат да вземат всички ученици от 1 клас до 12 клас. Не е необходимо предварително записване на желаещите. Всеки, който има интерес към спорта ще има възможност да тренира с лицензирани треньори и професионалисти, напълно безплатно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Община Благоевград организира спортни занимания през лятната ваканция"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-26/", "text": "Кирстен Дънст: Мразя суетата на червения килим В киното бягам от себе си. Чистата уязвимост като популярна женска черта в киното ме отегчава       Лили Иванова трябва да влезе в учебниците Интервю на Светла Йорданова с певеца Стефан Илчев, победител в „Като две капки вода“", "date": "2019.06.28", "title": " „Труд Уикенд“ – един вестник за два дни"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%82%d0%bf%d1%83%d1%81%d0%ba%d0%b0-%d1%81%d1%80%d0%b5%d0%b4%d1%81%d1%82%d0%b2%d0%b0-2/", "text": "Нови две двойки с репродуктивни проблеми ще бъдат подпомогнати за извършване на инвитро процедури. Решението бе гласувано по време на сесия на Общински съвет – Благоевград. За всеки един заявител ще бъдат заделени по 4000 лева.  Общо 200 000 лева са предвидени от Бюдежт 2019 на Община Благоевград за инвитро процедури.  Благодарение на политиката на кмета д-р Атанас Камбитов и екипа му, всяка година десетки семейства в Община Благоевград получават финансова помощ за извършване на инвитро процедури. Именно за това, кметът на Благоевград д-р Атанас Камбитов бе награден за целенасочена политика на Община Благоевград в подпомагане на двойки с репродуктивни проблеми от Фондация „Искам бебе“ – Ангели на благодарността“. Община Благоевград подпомага двойки с репродуктивни проблеми, които не отговарят на условията за национално финансиране или са над 43-годишна възраст. По предложението от кмета Камбитов, кандидатите са вписани не по имена, а под „Заявител с Вх.№“. По време на редовното заседание на Общински съвет стана ясно, че ще бъдат сформирани нови паралелки в VIII СУ и XI ОУ, заради големия брой желаещи родители да запишат децата си в съответните учебни заведения. Решението за допълнителни паралелки е взето на база направен анализ на Общинска администрация и регионално управление на образованието АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Община Благоевград отпуска средства на две двойки за инвитро процедури"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82%d0%b8%d0%b2%d0%b0-%d0%bd%d0%b0-%d0%bf%d0%be%d1%81%d0%b5/", "text": "Президентът Румен Радев ще бъде на държавно посещение в Китайската народна република (КНР) от 1 до 5 юли по покана на своя колега Си Цзинпин, съобщи днес прессекретариатът на държавния глава. Издигането на двустранните отношения между България и Китай на стратегическо равнище и определянето на насоки за тяхното последващо развитие и задълбочаване ще са водещите акценти на срещите на държавния глава Румен Радев с председателя на КНР Си Цзинпин и с министър-председателя Ли Къцян. Във фокуса на разговорите на президента Румен Радев с представителите на китайските държавни институции и бизнеса ще бъдат и перспективите за увеличаване на китайските инвестиции в България, насърчаването на контактите между бизнеса, както и партньорството в информационните технологии, транспортната инфраструктура и комуникациите, туризма, науката, образованието и културата, земеделието, устойчивото развитие и градското планиране. На 1 юли президентът Румен Радев ще проведе среща с министър-председателя Ли Къцян в град Далян. На срещата българският президент ще представи план за основните насоки за развитие на българо-китайските отношения. Държавният глава ще участва в церемонията по откриването на Световния икономически форум в Далян, известен като „Летния Давос“, на 2 юли и ще направи изказване в рамките на сесията „Диалог между китайските държавни предприятия и българската власт“. Румен Радев ще се срещне с Клаус Шваб, основател и президент на Световния икономически форум в Давос. В град Далян българският президент ще проведе среща и с губернатора на провинция Хъбей Сю Цин. На 3 юли в Пекин ще се състои церемонията по официалното посрещане на българския държавен глава и негова съпруга в Китайската народна република. Румен Радев и Си Дзинпин ще ръководят пленарните разговори между официалните делегации на България и Китай. Очаква се на срещата на двамата държавни глави да бъде приета Съвместна декларация между Република България и Китайската народна република за установяване на отношения на стратегическо партньорство. В Пекин президентът Румен Радев ще проведе срещи и с председателя на Постоянния комитет на Общокитайското събрание на народните представители Ли Чжаншу, с представители на държавните и политическите институции, ще отдаде почит и ще положи венец на мемориала на народните герои на площада „Тянанмън“. На 4 юли българският държавен глава ще посети Шанхай, където ще проведе среща с кмета на града, а на 5 юли ще изнесе лекция в Шанхайския университет „Джао Тонг“. В Шанхай държавният глава ще посети централата на китайския туристическа корпорация „Ctrip Corporation“ и ще проведе среща с главния изпълнителен директор Джейн Джо Сън. В рамките на държавната визита на президента Румен Радев в Китай ще се проведат и икономически форуми с участието на български и китайски компании и институциите, насърчаващи диалога между деловите среди. Във водената от държавния глава делегация са председателят на парламентарната Комисия по регионална политика, благоустройство и местно самоуправление Искрен Веселинов, председателят на Комисията по транспорт, информационни технологии и съобщения Халил Летифов, както и народните представители, членове на Групата за приятелство България – Китай в Народното събрание – Христо Проданов, Георги Колев, Боряна Георгиева. В делегацията са включени представители на научните и образователните институции, както и представители на български компании в областта на информационните технологии, инвестициите, туризма и земеделието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Президентът Румен Радев отива на посещение в Китай"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0%d1%82%d0%b0-%d0%b7%d0%b0-%d0%ba%d1%83%d0%bf%d0%b0-%d0%bd%d0%b8%d0%ba%d0%be%d0%bb%d0%b0/", "text": "Колоездачното състезание за купа „Никола Козлево“ стартира в петък следобяд при гостоприемното домакинство на малката шуменска община. За първи път разнообразното трасе в Николакозлевско е предпочетено от състезание от такъв ранг. Надпреварата е кръг от Черноморска колоездачна лига и в нея участват лицензирани състезатели от Варна, София, Пловдив, Бургас, Стара Загора, Казанлък, Троян, Несебър. Голяма атракция за публиката се оказа първата дисциплина – „Индивидуално бягане по часовник“. Преди старта секретарят на Черноморска колоездачна лига Георги Енчев благодари на общинското ръководство за подкрепата и добрата организация: „Нашето желание е „Никола Козлево“ да стане традиционна купа. Да се провежда шампионат или национална купа за тези две възрастови групи. Виждам огромно желание от местните хора това да бъде традиционна проява“. Зам.-кметът на община Никола Козлево Иван Иванов пожела:„Успешен старт и успешен финал без проблеми“. Съдийска колегия следи за стриктното спазване на правилата. Главен съдия е Неделчо Петров, който обясни: „В тази дисциплина, ако има застигане, състезател няма право да кара зад другия, трябва в страни два метра да го изпревари и да продължи. Другият съответно да изостане на минимум 10 метра от него“. Той призова за колегиалност и в съботния ден, когато от 10 часа участниците в шампионата ще премерят сили в дисциплината „Общ старт“. Стартът е от село Стоян Михайловски, а финалът е в село Вълнари. Трасето е с обща дължина 90 километра. Награждаването е от 14 часа в събота на центъра в село Вълнари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Стартира надпреварата за купа „Никола Козлево“"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%b5%d0%bd-%d0%b1%d1%80%d0%be%d0%b9-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d1%81%d1%8a%d0%b1%d0%b8%d1%80%d0%b0-%d0%ba%d0%b0%d0%bf%d0%b0%d0%bd/", "text": "Рекорден брой участници, над 800 от 55 състава и 20 индивидуални изпълнители, ще се включат в IX Капански събор, който ще се проведе в събота в местността „Пчелина“, край Разград. В него ще се представят фолклорни участници от 30 населени места в Лудогорието. Официалното откриване е в 10 часа. През целия ден ще има занаятчийски щандове с изделия от дърво. Голяма атракция ще е производител на хвърчила, посочват от общинската администрация. За малките гости ще има детска работилница за приложни изкуства, където експерти от читалищата ще ги обучават да плетат, рисуват, да бродират, под ръководството на майстори занаятчии. Гост-изпълнител за заключителния концерт,  който е насрочен за вечерта, ще бъде певицата Райна. Съборът се провежда под патронажа на кмета на Разград  д-р Валентин Василев. Целта на организаторите пък е да се съхранява и популяризира красотата и богатството на капанския фолклор и традиции. Във връзка с осигуряване безопасността на участниците и гостите от полицията обявиха, че са взети специални мерки, според които се забранява паркирането на автомобили по пътя Разград – Попово, по протежение на района на местността „Пчелина”. Забрана има и за паркиране по локалния път в местността, за да се избегне блокиране на движението. Автомобили могат да се спират само на обозначените места на временни паркинги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.28", "title": " Рекорден брой участници събира Капанският събор в Разград"}
