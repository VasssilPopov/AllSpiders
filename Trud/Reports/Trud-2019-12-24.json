{"url": "https://trud.bg/%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d0%bf%d1%80%d0%b8%d1%81%d1%82%d0%b8%d0%b3%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d0%ba%d0%be%d0%bb%d0%be-22/", "text": "Цял ден Дядо Коледа обикаля света и неуморно раздава подаръци. Пътят на шейната по традиция се следи от Северноамериканското военновъздушно-космическо командване (NORAD). Очаква се добрият старец да прелети над България към 22:00 часа. Пътят на Дядо Коледа по всета може да бъде следено на сайта  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tДядо Коледа пристига в България около 22.00 часа, вижте маршрута му по света\t\t\t"}
{"url": "https://trud.bg/%d1%81%d0%bf%d0%b8-%d1%81%d0%bf%d0%be%d0%ba%d0%be%d0%b9%d0%bd%d0%be-%d0%bf%d0%be%d0%bb%d1%88%d0%b0/", "text": "Полша се готви за свирепа отбрана, в очакване Путин да нареди настъпление и окупация на страната. Правителството на управляващата националконсервативна партия „Право и справедливост“ развърза кесията и купува оръжие като за деня на Страшния съд. Ракети „Пейтриът“ ($4,7 млрд. – най-голямата поръчка засега), артилерия. Правителството подготвя купуването на 32 изтребителя Ф-35, а президентът Анджей Дуда, който е от същата популистка партия, настоява за постоянна американска база в Полша, която да носи името на настоящия му колега – Доналд Тръмп. Малко по- на север, Украйна вече има проблеми с Русия. Меко казано. Случаят там е различен – неуредени сметки от времената на СССР и преди това. Гражданска война, от която Кремъл се възползва. Още по- на север – Румъния също се подготвя за отбрана. И там чакат Путин да нападне и купуват оръжия. \nВ България също купуваме оръжия, за да сме готови за окупация от Путин. Тук обаче е особено. Има голяма вероятност, ако някога това се случи, в Добруджа да чакат руските солдати с хляб и сол. Какво да правиш – историческа памет. Принципно е потискащо да си съсед и да спиш до хралупата на мечка с биполярно разстройство и психопатски навици, но когато се калкулира един евентуален конфликт, емоциите са най-малко полезни. Историята рядко се повтаря, поне не в един и същи вид. Войната е сложно и скъпо занимание, а подготовката за евентуален конфликт винаги е подготовка за минала война. \nАко погледнем назад към Втората световна война, ще отбележим как всички, които са инвестирали милиарди в отбранителни системи срещу евентуална германска агресияq са били помитани. Линията „Мажино“ във Франция се строи близо 10 години (1929-1939 г.) – сложна система от бункери и траншеи, всякакви съоръжения в протежение на над 400 километра, с възможност ефективно да воюва армия от над 300 хиляди души. Практически непревземаемо съоръжение, с малка подробност. Ако ставаше дума за Първата световна война. \nВермахтът разработва плана Sichelschnitt и задейства фалшиво настъпление по целия фронт, докато ударните сили с леки танкове преминават през Ардените в Белгия и Холандия и приключват войната. Блицкриг, дами и господа. Същото се случва и с Гърция и отбранителната линия „Метаксас“ – 155 километра съоръжения, преминати на шега от германската армия – за две седмици Югославия и Гърция. \nВ днешно време войните са още по-скъпо начинание и затова няма и няма как да има пълномащабна война, освен ако големите мозъци в света не са решили да приключат с цивилизацията в днешния u вид. Да се върнем към нашия Източен блок. Русия никога не е печелила война, която не е отечествена. Окупацията на Източна Европа е вследствие на Великата отечествена война и договорка с Чърчил и Рузвелт. СССР никога нямаше да спечели войната, без финансовата и материална подкрепа от САЩ и Великобритания. Цената, която народите на Съветите плащат, е колосална, невъобразима. \nВсяка война има цена. Участието на Русия в гражданската война в Украйна, анексирането на Крим, военните операции в Сирия, вече дават своите негативни резултати в икономическо и политическо отношение. Стандартът на живот във Федерацията рязко спадна. Влошиха се отношенията с всички партньори. Агресивните действия, несъобразени с международното право и междудържавните договори изолира все повече и повече Русия, а и даде много добър претекст на САЩ да се опита да блокира изключително важните инфраструктурни енергийни проекти на Кремъл. Русия може да изнася само оръжие и енергия. Нищо друго не е конкурентно на световния пазар. Русия се срива икономически, заради участия във войни заради интереси, които Москва и руският народ смятат за изконни. Крим – това е Екатерина Велика, това e Кримската война и Севастополската епопея (две поред). В Донбас се говори на руски език, а украинското правителство искаше да забрани изучаването на родните езици на малцинствата, разбирай руския език. И пак цената е огромна. Я сега да си представим Русия да извърши инвазия в Полша и Румъния едновременно. Аз лично не мога да си представя. Това ще е краят на Руската империя веднъж и завинаги. В света има толкова много тлеещ реванш към тази империя – от Курилските острови до „Каваказкия емират“. \nЦелият този шум, на който сме свидетели, не е заради „очаквана окупация на Източна Европа“, а за бизнес. Откакто ни плашат с война, ние, имам предвид Източна Европа, сме купили оръжие за десетки милиарди и все повече продавачът е един. Става дума за бизнес, защото ефективността на нито една източно-европейска армия не е повишена. Ние строим някакви картонени имитации дори на „Мажино“ и „Метаксас“. Ако Ким Чен Ун може да е „симпатичен, умен младеж“, щом Тръмп има нужда от него, всеки може да си направи изводите. \nТова, което в бъдеще ще ни съхранява от инвазия от този вид, е нашата принадлежност към обща Европа, а това, което ще ни направи great again е просперитет – образование, здравеопазване, некорумпирана съдебна система, технологии. Иначе роби можем да бъдем – играли сме го има няма 700 години. Непосилната цена на окупацията Нека направим едно грубо сравнение с Афганистан и Полша. Съюзническите сили на САЩ окупираха средноазиатската държава за нула време. След това започна да се върти калкулаторът. Към този момент – от 2001 до 2019 г., окупацията струва на американския данъкоплатец $975 милиарда. Това са директните разходи. Тук не се включват индиректните, като например поддръжката на ветераните. Бюджетът на департамента (тук се включват ветераните от всички войни, водени от САЩ), вече надхвърлят $200 млрд. годишно. За сравнение, руският военен бюджет е четири пъти по-малък. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tСпи спокойно, Полша!\t\t\t"}
{"url": "https://trud.bg/%d1%81%d0%b8%d0%bd%d0%be%d0%bf%d1%82%d0%b8%d0%ba-%d0%bf%d0%be%d0%bd%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b8/", "text": "Досега температурите са около и над нормите и затова няма как да вали сняг. Понижението на температурите, което е вече факт, няма да е достатъчно да завали сняг в равнинната част на страната, но в планините такъв все пак ще има.Това каза пред БТВ Анастасия Стойчева от НИМХ. В близките дни, включително и в София, дъждът ще се примесва със сняг. Западна Европа ще посрещне новата година с топло време за разлика от Източна, където студът ще обхване по-голямата част от района. Средиземноморският циклон, който ще мине южно от България в дните между Коледа и Нова година, няма да донесе толкова много сняг. Около 30 декември минималните температури ще са доста ниски. В планинските райони максималните температурите ще са под нулата. Вятърът вече ще е северозападен и с него ще усетим нахлуването на студения въздух и понижението на температурите. В Дунавската равнина и на места в Горнотракийската низина отново ще има силен вятър. Не е изключено на места да има заледявания. Вчера в Стара Загора се изсипа градушка. Анастасия Стойчева обясни, че с понижението на температурите няма как да не се развие облачност, от която да пада градушка. „Когато температурната разлика между двете въздушни маси е толкова голяма, резултатът е такъв. Градушките не са толкова обичайни и масови, както през лятото, но не са изключени“, допълни Стойчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tСиноптик: Понижението на температурите няма да е достатъчно за сняг в равнинната част на страна, но ще има в планините\t\t\t"}
{"url": "https://trud.bg/4-%d1%85%d0%b8%d1%82%d1%80%d0%b8-%d0%bd%d0%b0%d1%87%d0%b8%d0%bd%d0%b0-%d0%b4%d0%b0-%d0%bd%d0%b5-%d0%bd%d0%b0%d0%bf%d1%8a%d0%bb%d0%bd%d0%b5%d0%b5%d1%82%d0%b5-%d0%bf%d0%be%d0%ba%d1%80%d0%b0%d0%b9-%d0%bf/", "text": "Сладкото и пиенето не са забранени Един снежен човек се брои за спорт Покрай коледните и новогодишните празници е в реда на нещата да си позволите да нарушите режима си, да прекъснете тренировки и да опитате от неустоимите традиционни ястия и десерти. Потопени в празничния дух, лесно може да прекалите с калориите, което неминуемо ще се отрази на фигурата. Другата крайност – пълно въздържание от въглехидрати, захар и алкохол, също не е добра опция, тъй като би внесло излишно напрежение и стрес в дните, в които можете да сте спокойни и отпуснати. Идеята е да откриете баланса между това да си угодите и това да не прекалите с изкушенията, като тази задача ще постигнете лесно и бързо с тези 4 хитри начина, благодарение на които ще си спестите излишните килограми покрай празниците. Хранене преди храненето Идеята на това правило е, преди да се отправите към коледната вечеря/обяд, да хапнете нещо нисковъглехидратно и високопротеиново като кисело мляко с плодове/семена, шепа сурови ядки или просто един плод. По този начин ще заситите глада си и респективно няма да се чувствате изкушени от обилната трапеза, което означава и че ще консумирате по-малко храна. В допълнение към тази хитрина е важно да се отбележи, че пропускането на основно хранене също е много погрешна стратегия. Някои хора предпочитат да не закусват или обядват преди коледната вечеря, което обикновено води до преяждане и приемане на повече от необходимите калории за деня. Така освен с тежест в стомаха те се прибират у дома и с гузна съвест. По една „награда“ на ден Сред богатото разнообразие от коледни ястия и ароматни десерти е трудно човек да се ограничи и същевременно е много лесно да прекали. Затова най-добрият съвет е да се спрете на едно единствено позволено прегрешение за целия ден или поне за конкретното хранене (обяд/вечеря), било то основно ястие или десерт. Още по-добра стратегия е това да е нещо типично коледно като щолен или джинджифилови курабийки, които не бихте опитали през останалата част от годината. По този начин ще очаквате с вълнение и нетърпение момента, когато ще си позволите да хапнете, а самото ястие ще бъде много по-специално от останалите. Без сладки разредители към алкохола За да не прекалите с калориите, криещи се в алкохола, добра идея е да заложите само на един вид и да се ограничим до 2-3 чаши. Всички сокове, газирани напитки и сиропи ще добавят още калории към питието ни, затова коктейлите може спокойно да замените с червено вино, типично за сезона. Покрай алкохолните питиета е добре да си припомним, че хидратацията е особено важна за правилното усвояване на храната от стомаха. Чаят от мента е много подходящ за моментите на преяждане или подуване на корема. Поне малко движение всеки ден Тук не става дума да посещавате фитнес залата 3 пъти седмично, а просто да останете активни. Пълното заседяване или застояване на едно място ще ви направи лениви и без настроение. Ако навън е твърде студено, винаги може да отделите няколко минути за йога или стречинг у дома, благодарение на които ще забързате метаболизма и ще имате повече тонус. При по-хубаво време разходката в парка, кънките на лед и дори правенето на снежен човек, са забавни и приятни начини да се раздвижите, а и да прекарате повече време с близки, приятели и роднини. Най-добрата идея е да правите дълги разходки след по-тежките и обилни хранения, с което ще намалите подуването и дискомфорта в стомаха. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\t4 хитри начина да не напълнеете по празниците\t\t\t"}
{"url": "https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d1%81%d0%b8%d0%bb%d0%b5%d0%bd-%d0%b2%d1%8f%d1%82%d1%8a%d1%80-%d0%b2-19-%d0%be%d0%b1%d0%bb%d0%b0%d1%81%d1%82%d0%b8-%d0%b2-%d1%81%d1%82%d1%80/", "text": "Жълт код за силен вятър е обявен за 19 области в страната, сочи справка на сайта на Националния институт по метеорология и хидрология. Предупреждението е валидно за областите Видин, Монтана, Враца, Плевен, Ловеч, Велико Търново, Габрово, Русе, Търговище, Разград, Сливен, Стара Загора, Хасково, Кърджали, Пловдив, Пазарджик, Благоевград, София-град и област София. Ще духа силен северозападен вятър със скорост 14 – 19 м/с и пулсации над 20 м/с. Във връзка с обявения код за опасно време, хората трябва да бъдат внимателни за летящи във въздуха предмети. По тази причина са възможни локални нарушения на обичайните дейности на открито. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tЖълт код за силен вятър в 19 области в страната\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%ba%d0%be%d1%80%d0%b5%d0%ba%d1%82%d0%b5%d0%bd-%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d0%b4%d0%b6%d0%b5%d0%bd%d0%b4%d1%8a%d1%80-%d0%b1%d0%b5/", "text": "Ой, Коледо, мой Коледо, \nроди ми се боже чедо. \nКравай скача от полица \nври в котлето кървавица. Запей, бабо, като лани, \nвесело на нас да стане: \nой, Коледо, мой, Коледо, \nроди ми се боже чедо! Иван Вазов Не мислите ли, че стихотворението “Коледа” на Вазов е безвъзвратно остаряло в навечерието на 2020 година? След превода на новобългарски на “Под игото” абсолютно належащ е и нов прочит на детската класика, съобразен с наболелите реалности на съвремието. Как така защо? \n“Творбата на Вазов е погрешна на толкова много нива”, биха казали в характерния си стил радетелите на политическата коректност – тя обижда само с един замах куп хора, етноси и вероизповедания. Да вземем двустишието “Кравай скача от полица/ври в котлето кървавица”. Защо точно кравай да скача стереотипно от полицата, а не неговите етно-събратя турски геврек, еврейски бейгъл или австрийски претцел? Как така в котлето ще ври кървавица – та това е варварство! Обида е както за вегетарианците, които биха предпочели в бакъра да къкрят киноа или броколи, така и за правозащитниците на животните – бахурът сочи недвусмислено към наскорошно обредно зверство с домашно прасе на двора. Затова нека приведем Дядо Коледа в крак с времето: Пол – Асоциирането на Главното действащо лице по празниците с мъжкия пол е проява на сексизъм и полова дискриманация спрямо жените. То е еманация на вековно изграждания стереотип на доминиращия представител на силния пол, спрямо когото женските индивиди са обречени на субординантна роля – гледачки на деца, готвачки, секретарки или просто секс обекти. Простата замяна на Дядо Коледа с Баба Коледа обаче не би решило проблема, а само би го изместило в друга плоскост. Затова най-добре е Главното действащо лице на празника да е от неутрален пол и да се обръщаме към него с джендър ненатовареното ТО/ТЕ. Брада – Дългата брада на стареца буди асоциации с надвисналата терористична заплаха за света и с нейни най-видни представители като Осама бин Ладен, Абу Бакр ал-Багдади и пр. Правилният коледен персонаж трябва да е гладко избръснат или най-много с тридневна дизайнерска брада. Облекло – Коланът, пухкавата яка и ръкавиците от животинска кожа са неприемливи за защитниците на животните. За тяхното създаване са били жестоко убивани невинни твари и на това трябва да се сложи край. Тези атрибути обезателно трябва да са от неутрална еко кожа, направена от рециклирани велосипедни гуми. Физическа кондиция – Дядо Коледа очевидно е с наднормено тегло и има розови бузи – ранен признак на високо кръвно налягане и сърдечни проблеми вследствие на системна злоупотреба с храни и алкохол. Това дава лош пример на подрастващите и трябва тутакси да се вземат мерки – нека строгата диета и посещенията на фитнесзалата от Дядо Коледа да започнат сега! Лулата – Нужно ли е изобщо да споменаваме колко лош пример е тютюнопушенето – дори и електронна лула не върши работа, аут веднага! Джуджета – Старецът впряга в принудителен труд вертикално ощетени индивиди. (“джуджета” е обидна дума и трябва да се замени с “Малки хора” по примера на Г. Софкин) Те са принудени да изработват стотици играчки с нечовешки труд – условията им на работа напомнят на жестоката експлоатация на детски труд в страни от Третия свят, където напълно липсва профсъюзна защита. Спрете това безобразие! Елени – Всичките северни елени на Дядо Коледа са женски, защото имат рога. Този атрибут пада от главите на мъжките екземпляри по естествен път до края на месец ноември. Естествено, трябва да се въведе полово равновесие във впряга на стареца, да не говорим колко тъпо е женски елен да се казва Рудолф. Комин – Тайното промъкване на Дядо Коледа през комина също е анахронизъм. Комините са символ на отоплението с твърдо гориво и замърсяването на въздуха с фини прахови частици. Освен това в модерните европейски градове като София комините са снабдени с филтри, което прави влизането на Стареца невъзможно. Да се помисли за алтернативна доставка на подаръците – например в бъдеще да се разпространяват чрез държавната пощенската мрежа заедно с вестниците. Терминът Според дефиницията на известния американски политолог и журналист Уилям Сафир “политически коректен” означава подчиняващ се на либералните или крайнолевите възгледи по сексуални, расови и екологични въпроси. Политическата коректност води началото си в страните от индустриалния Запад от 70-те години на XX век. Целта на политическата коректност е по адрес на дадени обособени социални малцинствени групи да се избягва употребата на думи и изказвания, които членовете на тези групи считат или евентуално биха могли да счетат за оскърбителни, а вместо това да се използва неутрален “политически коректен език”. ЗА НЕГО Крайно време е за сериозен дебат за бъдещето на Дядо Коледа. Обществените настроения се променят и празниците трябва да бъдат в крак с времето. А времето е такова, че все повече хора са готови за джендър неутрален Дадо Коледа. Скорошно изследване показва, че 27,8% от хората в САЩ и Великобритания искат Дядо Коледа да е жена или без определен пол. А в Нова Зландия вече представиха “женска, регионална, маори, куиър” версия на Дядо Коледа. \n BBC, СВЕТОВНА МЕДИЯ  Със сигурност не трябва да е бял мъж. Нека е пингвин Дядо Коледа е иконичен образ, който ви се натрапва. Той е силна културна фигура и оказва влияние на децата по цял свят. Затова не трябва вече да е бял мъж. Трябва да се противопоставим на расистките стереотипи, които владеят американската култура. И не само. Трябва да спестим на децата, които не са бели, неудобството и срама от това да израснат с бял Дядо Коледа. Срамът, който аз нося от малка, знаейки, че Дядо Коледа може да бъде само стар бял мъж. Затова предлагам да премахнем белия мъж Дядо Коледа и да го превърнем в пингвин. Всички обичат пингвините. Той е консерватор  Истината е, че Дядо Коледа е консерватор. Той вярва в отчетността и в носенето на отговорност. Има широко сърце и може да прощава, но за него е важно дали сте слушали. Има силен характер и живее според кодовете на честта. Вярва в постигането на резултати, в награждаването, но и в наказанието.       Не ме плашетес брадати старци Винаги давам Дядо Коледа за пример, когато споря със силно вярващи. Те започват да ме плашат с адските мъки, а аз им отвръщам, че да плашиш атеист с пъкъла е все едно малко дете да каже на възрастен, че няма да получи подаръци от Дядо Коледа. При всички положения, не ме плашете с брадати старци, защото няма смисъл. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tПолиткоректен Дядо Коледа – Джендър белс\t\t\t"}
{"url": "https://trud.bg/%d0%bd%d0%b0-%d1%82%d0%be%d0%ba-%d0%b8-%d0%b1%d0%b5%d0%bd%d0%b7%d0%b8%d0%bd-%d0%b4%d0%b0%d0%bb%d0%b5%d1%87-%d0%be%d1%82-%d0%b3%d1%80%d0%b0%d0%b4%d0%b0/", "text": "Горивният резервоар е пълен догоре с 46 л бензин, електрическата батерия е заредена. Хибридната Plug-in „петица“ BMW 530е изглежда напълно готова за потегляне. Предстоят 450 км от София по Подбалканския път до подножието на Шипченския проход и обратно. Приятен и разнообразен маршрут с красиви гледки и приличен (за нашите стандарти) асфалт. Всички предпоставки за едно приятно пътуване са налице, но въпреки това усещам леко безпокойство от факта, че тръгвам с хибриден автомобил. С известно притеснение натискам предпазливо газта и колата потегля плавно и безшумно. В началото бордовият компютър показва, че енергията в батерията ще стигне за 33 км. Шофирам с мисълта, че – след като токът привърши – ще продължа на бензин. Хибридите са предназначени основно за експлоатация в градска среда, където на ден се изминават не повече от 50 км. Цикълът на експлоатация е зареждане – шофиране на къси интервали. При наличие на електрически контакт в гаража или на паркомястото, всяка сутрин можеш да потеглиш с пълна батерия. Именно това е смисълът на Plug-in хибрида – да караш максимално на ток. По заводски данни „петицата“ може да навърти до 49 км без капка гориво при идеални условия. В първите километри на извънградското пътуване поддържам скорост около 90-95 км/ч, за да се натоварва минимално задвижващата система с обща мощност 252 к.с. Автомобилът се носи леко и тихо по асфалта, без да дава никакви признаци, че ще промени с нещо поведението си след изчерпване на енергията в батерията. При скорост до 140 км/ч не е нужно да се включва 4-цилиндровият турбо двигател. Електромоторът се справя със задачата да задвижва тежащата над 1700 кг лимузина. Като водач мога да избирам различни режими на работа на автомобила, както и да съхраня определено количество от енергия в батерията за края на пътуването, например ако финалната точка се намира в екозона с ограничения за конвенционални автомобили. Но аз съм любопитен да разбера как ще се държи „баварецът“ с привършени запаси от електрическа енергия на дълъг път. Дългоочакваният миг, в който капацитетът на батерията става 0%, не носи никаква драматичност. Почти неусетно се активира бензиновият двигател, което се усеща не толкова в промяна на звука, колкото по различните показания на контролните уреди. Моторът с вътрешно горене работи с модерна технология на турбо пълнене и е много отзивчив при подаване на газ. При всяко отпускане на газта обаче той спира да работи, а колата се „носи“ по асфалта благодарение на инерционните сили, като бордовите системи продължават да работят на ток от батерията. Тя сякаш никога не се изчерпва напълно, макар компютърът да показва 0 процента, защото осигурява нормалното функциониране на колата и дори подпомага бензиновия двигател при рязко ускорение. Така спринтът от 0 до 100 км/ч отнема само 6,2 сек, а максималната скорост е 232 км/ч.   Макар и по-натежала заради батерията, хибридната Серия 5 се управлява с удивителна лекота. Тя стои много солидно на пътя и взима прецизно завоите, като се усеща положителното влияние на ниския център на тежестта. При спускане енергията от движението се акумулира обратно в батерията и така може да се осигури електрически пробег за още няколко километра. Колкото по-дълго време шофираш, толкова по-добре разбираш философията на хибридната технология и нейните възможности. В такъв автомобил водачът има по-различна роля, защото енергийната ефективност на превозното средство зависи в много по-голяма степен от него. В края на междуградското пътуване след 450 км и едно междинно зареждане на батерията BMW 530e запази около 30 процента от горивото в резервоара си и фиксира среден разход на бензин 5,1 л. Хибридната система разсея всякакви съмнения, че може по някакъв начин да доведе до дискомфорт след изчерпване на електрическата енергия.     Дистанционният ключ на хибридната Серия 5 е голям и разполага с цветен сензорен екран. На него по всяко време водачът може да провери нивото на енергията в батерията и на горивото в резервоара. Показват се и данни за пробега, който колата може да измине при потегляне в конкретния момент. Това е най-важната информация за един Plug-in хибрид, до която собственикът има достъп дистанционно от менюто на ключа. Тези параметри се изобразяват и на бордовия компютър в купето. То е разточително просторно и удобно, което не е изненада с оглед на характеристиките на „петицата“ на бизнес лимузина. Комфортни кожени седалки, голям Head-up дисплей, йонизация на въздуха, пълна дигитализация на контролните уреди, функция за безжично зареждане на телефон – Серия 5 се представя безупречно по отношение на преживяването в пътническата кабина. Добрата шумоизолация не допуска вътре звукове от външния свят, което още повече повишава комфортна при пътуване. Багажникът на хибрида побира стотина литра по-малко в сравнение с бензиновите и дизеловите модификации. Обемът му възлиза на 410 л, тъй като под него е разположена батерията.       Хибридният вариант на Серия 5 е оборудван с богат пакет от системи за безопасност и подпомагане на водача. Те позволяват при извънградско шофиране автомобилът да се движи полуавтономно. Чрез адаптивния круиз контрол и асистента за движение в лентата, „петицата“ поддържа зададени скорост и дистанция до превозното средство отпред, като завива сама в средата на лентата. Водачът може да зададе до каква степен да се спазват ограниченията на скоростта – например да се превишават с до 10 км/ч или колата да минава с 10 км/ч по-бавно. По отношение на пътното поведение човекът зад волана също има избор между традиционните за BMW три режима на работа на автомобила – екологичен, комфортен и спортен. Към тях са добавени и режими за контрол на енергийните източници – автоматичен, изцяло на ток и съхраняване на определено количество електричество в батерията за по-късен етап на пътуването. Хибридната задвижваща система е свързана с 8-степенна автоматична трансмисия. Тъй като електромоторът е разположен пред скоростната кутия, той работи със същите предавателни числа и се елиминира необходимостта от преобразувател на въртящия момент. Това прави още по-неусетна за водача разликата от конвенционалния автомобил. Трансмисията е перфектно калибрирана към спецификата на хибридния пакет. Реално водачът изминава много повече километри и прекарва много повече време в автомобила, отколкото предполага, без да работи бензиновият мотор. Хибридната система управлява енергията по интелигентен начин, като използва за целта и данни от навигационната система за маршрута на движение. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tНа ток и бензин далеч от града\t\t\t"}
{"url": "https://trud.bg/%d0%bc%d0%b5%d1%82%d0%b0%d0%bb%d0%bd%d0%b0-%d0%be%d0%b3%d1%80%d0%b0%d0%b4%d0%b0-%d1%81%d0%b5-%d1%81%d1%82%d0%be%d0%b2%d0%b0%d1%80%d0%b8-%d0%b2%d1%8a%d1%80%d1%85%d1%83-%d0%b6%d0%b5%d0%bd%d0%b0-%d0%b8/", "text": "Метална ограда пада върху жена и дете в центъра на София на 20 декември, за инцидента се разбра вчера. Случило се е на ул. „Бачо Киро“13-15. „Ще си потърся права в съда от този, който е отговорен“, каза пред   пострадалата Деница Аргирополус. Оградата се стоварва върху нея, когато се прибира заедно с дъщеря си. Майката успява да предпази с тялото си детето и да го избута. Оградата се стоварва върху нея и тя едва успява да се измъкне изпод тежкото съоръжени. Тялото й е в хематоми от лявата страна. Жената живее на 100 м от изоставената сграда и семейството й минава всеки ден покрай нея по няколко пъти. Този ден вятърът не е бил толкова силен. „По информация от колегите от техническия отдел е на братя Ашраф. Сградата е обезопасена от неизвестни за общината хора. Преди няколко години дошли, почистили и обезопасили с оградни пана. Назначена била и охрана, но след известно време. Правени са предписание и проверки от администрацията“, коментира районният кмет на „Оборище“ Николай Александров. От думите му стана ясно, че общинската администрация няма много механизми, по които да принуди собствениците да обезопасят постройката. Пострадала жена веднага е подала сигнал на тел. 112, попитали я има ли нужда от линейка, тя отказал медицинска помощ, но помолила да подадат сигнал за опасната ограда. В общината разбират една вчера от репортажите по телевизията и чак тогава премахват оградата от тротоара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tМетална ограда се стовари върху жена и дете в центъра на София\t\t\t"}
{"url": "https://trud.bg/%d1%81%d0%b5%d1%80%d0%b8%d1%8f-%d0%be%d1%82-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d0%b2-%d1%82%d0%b8%d1%85%d0%be%d0%be%d0%ba%d0%b5%d0%b0%d0%bd%d1%81%d0%ba%d0%be/", "text": "Пет земетресения с магнитуд от 4,2 до 6 разлюляха в понеделник тихоокеанското крайбрежие на Канада, предаде БТА. Последният трус с магнитуд 4,8 е локализиран на дълбочина от 5 км. Епицентърът му е на 168 км западно от град Порт Харди с население около 5 000 души, предава БТА. По-рано в същия район бяха регистрирани още четири земетресения с магнитуд от 4,2 до 6. Няма информация за разрушения и пострадали хора. Предупреждение за цунами не е обявено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tСерия от земетресения в тихоокеанското крайбрежие на Канада\t\t\t"}
{"url": "https://trud.bg/%d0%b1%d0%b5%d0%b7-%d1%81%d0%b8%d0%bd%d1%8f-%d0%b8-%d0%b7%d0%b5%d0%bb%d0%b5%d0%bd%d0%b0-%d0%b7%d0%be%d0%bd%d0%b0-%d0%b2-%d1%81%d0%be%d1%84%d0%b8%d1%8f-%d0%bf%d0%be-%d0%bf%d1%80%d0%b0%d0%b7/", "text": "На Бъдни вечер, Коледа и Васильовден паркирането в централната градска част и районите със „зелена” зона в София ще бъде безплатно. На официалните празнични дни 24, 25 и 26 декември, както и на 1 януари зоните за почасово платено паркиране „синя“ и „зелена“ няма да работят. Жителите и гостите на столицата ще могат да паркират автомобилите си на обозначените места без да изпращат SMS. От Център за градска мобилност напомнят, че във всички останали дни важат правилата за паркиране в зоните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tБез „синя“ и „зелена“ зона в София по празниците\t\t\t"}
{"url": "https://trud.bg/25-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b2-%d0%b8%d0%bd%d0%b4%d0%be%d0%bd%d0%b5%d0%b7%d0%b8%d1%8f-%d1%81%d0%bb%d0%b5%d0%b4-%d0%bf%d1%80%d0%b5%d0%be%d0%b1%d1%80%d1%8a%d1%89%d0%b0%d0%bd/", "text": "25 души загинаха при падане на автобус в клисура на индонезийския остров Суматра, предадоха информационните агенции. Изглежда спирачките на автобуса са отказали. Най-малко 14 души са хоспитализирани с наранявания след катастрофата, а един от тях е в критично състояние. Инцидентът е станал малко преди полунощ в понеделник, на ветровит склон в района на град Пагаралам, Южна Суматра. От местната полиция съобщиха, че автобусът се е преобърнал в клисура, дълбока 80 метра, и е паднал в бърза река, след като шофьорът изгубил контрол над превозното средство. Спасители все още издирват пътници, които може да са били отнесени от бързото течение. Автобусът може да превозва до 52 души, но колко точно са пътували във фаталната нощ все още не е известно. Шофьорът и двама служители на транспортната компания са сред жертвите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\t25 загинали в Индонезия след преобръщане на автобус в пропаст\t\t\t"}
{"url": "https://trud.bg/%d0%b4%d0%be%d1%86-%d0%b4-%d1%80-%d0%b0%d0%bd%d0%b0-%d0%b4%d0%b6%d1%83%d0%bc%d0%b0%d0%bb%d0%b8%d0%b5%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0/", "text": "Ръководството на Комисията за защита от дискриминация /КЗД/ отчита 2019 г. като година на рекордите за институцията. Образуваните преписки в Комисията са 906, като за цялата 2018 г. те бяха 721. Постановените решения за тази година са 612, като в предходния период те бяха 511. Самосезиранията са също без аналог за институцията от нейното създаване досега 620, при 386 през 2018 г. Статистиката е както удовлетворение, така и резултат от целогодишния труд на можещи и знаещи хора, които работят в институцията и доизграждат доброто име. През годините КЗД ефективно и ефикасно изпълнява целите, поставени пред нея като единствения български орган по равнопоставеност, с ангажимент и стремеж към едно бъдеще без дискриминация, казва доц. д-р Ана Джумалиева, председател на Комисията за защита от дискриминация. По думите и е необходимо преодоляване на стереотипите, повишаване чувствителността на обществото към неблагоприятното и нетолерантното отношение и дискриминацията чрез конкретни мерки и действия. Необходимо е предотвратяване и санкциониране на всички форми, видове и конкретни случаи на дискриминация и обхващане на всички лица, особено най-уязвими социални групи, които са най-често обект на дискриминация. В това отношение медиите са най-добрият съратник на нашата комисия в общото дело за недискриминация. Тяхна е привилегията да посочат отговорностите на държавата, на институциите и на хората в борбата с нетолерантността, за да могат различните да бъдат себе си, коментира доц.Джумалиева. Тя допълва, че в КЗД постъпват множество жалби и сигнали, от които всяка година се забелязва разширяване на предметния обхват. Неизменна тенденция е преобладаващи да бъдат оплакванията на хората с увреждания. Най-често те са заради недостъпна архитектурна среда или недостъпност в градския транспорт, която затруднява лицата, ползващи услугите му. Сигнал до КЗД през годината засяга така наречените умни светофари, като се твърди за трудности, които те създават основно за незрящите хора заради разположението им. Обект на дискриминация хората с увреждания често са и в сферата на заетостта. \nПродължиха през годината оплакванията за различно отношение в сферата на здравеопазването. За дискриминационен характер на нормативна и поднормативна уредба, за диференциран подход при предоставянето на социални услуги и при кандидатстване за работа. Имаме жалби за дискриминация в областта на образованието проблеми в обучението на деца със специални образователни потребности или с хиперактивно поведение, наложен квотен принцип при прием на ученици момчета и момичета. Получаваме оплаквания за ограничаване на достъпа на лицата до определени стоки и услуги. Преобладават и сигналите за дискриминация в сферата на заетостта.Голям брой оплаквания са за множествена дискриминация тогава, когато твърдяното неравно третиране е извършено по няколко защитени признаци, споделя доц. Джумалиева. Тя изтъква, че перманентни са жалбите до КЗД от сдружения на хората с редки болести, като негодуват от невключване в реимбурсния списък на определено скъпо лекарство и липсата на субсидирането му от държавата. Десетки са постановените решения на КЗД в полза на хората с редки болести. В образуваните преписки в КЗД през 2019 г. преобладават признаците увреждане, лично положение, обществено положение, етническа принадлежност, образование, възраст и пол. \nВ българския Закон за защита от дискриминация са посочени 19 защитени от дискриминация признаци, като опцията е отворена за всякакви други признаци, установени в закон или международен договор, по който Република България е страна. Именно големият брой защитени признаци прави нашия антидискриминационен закон уникален в Европа сравнено с другите европейски страни. Това предполага и голяма всеобхватност на производството пред Комисията, обяснява доц.Джумалиева. Тя информира, че постановените решения от КЗД изискват извършването на разностранни по своето естество действия от страна както на правно задължените субекти, така и на субектите по упражняването на контрол по изпълнението им. С постановяване на решение, заседателният състав установява извършеното нарушение, както и нарушителя и засегнатото лице. Например състав на Административния съд в София град потвърди решението на Комисията за защита от дискриминация, с което се установява наличие на дискриминация по признак възраст при заплащането на поставянето на зъбни протези от НЗОК.Пак през 2019 г. Върховен административен съд отхвърли жалбата на НЗОК срещу решение на КЗД, с което се установява, че пациентите със сколиоза са дискриминирани. Решението на съда е окончателно, не подлежи на обжалване и на практика задължава здравната каса да заплаща лечението и имплантите на тези пациенти, подчертава доц.Ана Джумалиева. Друго решение на КЗД дава препоръка на две министерства да изготвят проект, който да предвиди законова възможност лица, които преди своето инвалидизиране са придобили автомобил, да могат да се възползват от законовата възможност за освобождаване от винетни такси, без значение от мощност и кубатура на този автомобил. КЗД установява със свое решение, че с липсата на нормативна възможност, която да определи допълнително възнаграждение към основното трудово възнаграждение на държавни служители, придобили научната степен от естество, свързано с изпълняваната работа, се създава непряка дискриминация по признак обществено положение. Препоръчва се промяна на нормативната уредба. Решение на КЗД, постановено през годината след оплакване на гражданин от София, установява, че липсата на задочна форма на обучение по специалност Право е дискриминация. Дава се предписание за промяна на нормативната уредба, за да бъде осигурено равно третиране на работещите и на хората с увреждания, които искат да се обучават в задочна форма. КЗД в друго решение установява, че прилагането на чл. 168 от Закона за данъка добавена стойност (ЗДДС) поставя в по-неблагоприятно положение българските граждани, внесли в Република България употребявани превозни средства от страни членки на ЕС. Съпоставка се прави с други наши съграждани, закупили вече регистрирани в България подобни употребявани превозни средства, но които са внесени на територията като нови превозни средства. Установено е, че привидно неутралната разпоредба на закона представлява непряка дискриминация и нарушение на чл. 4, ал.3 от ЗЗДискр. по признак имуществено състояние. Препоръчва се прецизиране на разпоредбата на ЗДДС, изброява доц.Джумалиева. Тя подчертава, че за извършена дискриминация Комисията налага глоби от 250 до 2000 лева. При повторно нарушение глобата е в двоен размер. При неизпълнение на решение на КЗД санкциите могат да стигнат до 20 000 лева. Събирането на глобите и имуществените санкции е възможно, когато решението на Комисията е в сила. Необходимо е да се подчертае, че приоритетите ни не са само и единствено в налагането административни наказания. Направеното от нашата институция в областта на превенцията е убедително в основата на борбата с дискриминацията. Ненапразно и законодателят е решил в първото заседание в производството пред Комисията страните по преписката да бъдат поканени да се помирят, казва доц.Джумалиева. Според нея важен фактор за успех в продължителната борба срещу дискриминацията е превенцията. Редица събития и инициативи на КЗД през годината са свързани с превенцията в борбата срещу дискриминацията, като международното сътрудничество и координираната национална политика имаха съществен дял в дейността на КЗД. Продължи взаимодействието с редица национални органи, както и с органи на международни организации със сходни компетенции или сфери на дейност. Все в посока превенция и недискриминация през 2019 г. КЗД подписа споразумения за сътрудничество със Сдружение Национален съвет на религиозните общности в България, с Иракската върховна комисия за права на човека, с омбудсмана на Република Турция, с учебни заведения и неправителствени организации в страната. Всички тези споразумения са обусловени от общата кауза за гарантиране на човешките права и за повече толерантност. Не на последно място искам да посоча, че в края на ноември КЗД беше официално посетена от комисаря по правата на човека в Съвета на Европа, като това е първото нейно официално посещение в България, категорична е доц.Джумалиева. Тя допълва, че по този начин Комисията продължава да се утвърждава като фактор в изграждането и прилагането на политики в областта на равенството и борбата срещу дискриминацията както в национален, така и в международен план. Чрез дейността на КЗД страната успешно изпълнява част от поетите международни задължения относно утвърждаването на човешките права и гарантирането на ефективни процедури за тяхната защита. Практиката през годините и нейният анализ водят до извода, че защитата от дискриминация при упражняване правото на труд заема значителна част от дейността на Комисията за защита от дискриминация. Логично Комисията изпълнява проект Противодействие на дискриминацията на пазара на труда, финансиран от Оперативна програма Развитие на човешките ресурси, съфинансирана от Европейския съюз чрез Европейски социален фонд, коментира председателят на КЗД. Дейностите по проекта целят изготвяне на изследване за дискриминацията на пазара на труда, качествено изследване на уязвимите групи на регионален принцип, изготвяне на механизъм за сертифициране и въвеждане на стандарт за недискриминация в сферата на заетостта, разработване на стратегия за недискриминация. Кампания Достъпна България също е инициатива на Комисията за защита от дискриминация, която стартира в края на 2017 г. В рамките на кампанията членове и служители на КЗД от дирекция Регионални представители обследваха обществени сгради, бюра по труда и дирекции Социално подпомагане в страната, банки, офиси на доставчици на комунални услуги, частни и редица други обекти за наличие на достъпност. В резултат на тези проверки досега се изготвиха 1531 констативни протоколи за липса на достъпност на обекти в столицата и страната. Самосезиранията на Комисията, свързани с кампанията, са 997. Броят и на образуваните преписки по инициативата от нейното начало е също 997. В процеса на работа по кампанията КЗД провежда самостоятелно оценка на достъпната среда, образува производства и налага предвидените в закона санкции и принудителни административни мерки, за да се гарантира създаването и поддържането на достъпна за хората с увреждания обществена среда. Същевременно КЗД има за цел да се покажат добрите примери за осигурена достъпна среда. \nКЗД с тревога отбелязва, че недостъпността е навсякъде и в големите областни центрове, и в по-малките населени места. Направените изводи сочат съществуването на сериозен проблем с достъпната среда, информира доц.Джумалиева. Тя е категорична, че КЗД продължава работата си за изпълнение на отговорностите, свързани с прилагане на Закона за защита от дискриминация при спазване на принципите за независимост, ефективност и прозрачност. Всичко това сочи и степента на значимост на институцията в борбата срещу всички форми на дискриминация и нейното предотвратяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tДоц. д-р Ана Джумалиева, председател на Комисията за защита от дискриминация: Образувани са 906 преписки и 612 постановени решения\t\t\t"}
{"url": "https://trud.bg/4-%d0%b3%d0%be%d0%b4%d0%b8%d1%88%d0%bd%d0%be%d1%82%d0%be-%d0%b4%d0%b5%d1%82%d0%b5-%d0%b1%d0%bb%d1%8a%d1%81%d0%bd%d0%b0%d1%82%d0%be-%d0%be%d1%82-%d0%b4%d0%b2%d0%b5-%d0%ba%d0%be%d0%bb%d0%b8-%d0%b2/", "text": "Четиригодишното   на оживен булевард в Русе, е в стабилно състояние. От болницата, в която детето е настанено, съобщиха, че то има счупвания, но не е с опасност за живота, предаде  . Заради травмите то ще остане под наблюдението на медиците. В понеделник след обяд, докато вървяло с майка си по тротоара, детето се отскубнало от ръката й и тръгнало да пресича улицата. Тогава било ударено последователно от два автомобила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\t4-годишното дете, блъснато от две коли в Русе, е със счупвания, но без опасност за живота\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d1%82%d1%80%d0%b5%d0%bb%d1%87%d0%b0-%d1%81%d1%82%d0%be%d0%b9%d0%bd%d0%be-%d1%87%d0%b0%d1%87%d0%be%d0%b2-%d0%b5-%d0%be%d1%82%d1%81%d1%82%d1%80/", "text": "Отстраниха кмета на Стрелча Стойно Чачов от поста на градоначалник. Това стана с решение на Общинската избирателна комисия, предаде  Причината за отстраняването е търговското му дружество „Българска асоциация по белот“ ЕООД, от чието управление нито е излязъл, нито търговската дейност на фирмата е прекратена. „За“ предсрочно прекратяване на пълномощията му гласуваха общо 10 члена на ОИК. Настоящото решение подлежи на обжалване пред Административен съд – Пазарджик по реда на чл. 459 от Изборния кодекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tКметът на Стрелча Стойно Чачов е отстранен от длъжност\t\t\t"}
{"url": "https://trud.bg/%d0%b4%d0%bd%d0%b5%d0%b2%d0%b5%d0%bd-%d1%85%d0%be%d1%80%d0%be%d1%81%d0%ba%d0%be%d0%bf-%d0%bd%d0%b0-%d0%b0%d0%bb%d0%b5%d0%bd%d0%b0-%d0%b7%d0%b0-%d0%b2%d1%82%d0%be%d1%80%d0%bd%d0%b8%d0%ba-24-12-2019/", "text": "ОВЕН Време е да планирайте грижливо бюджета си и за първата половина на годината, въпреки почивния ден. Но проявявайте щедрост, защото скоро ще имате нужда от пари и ще съжалявате, че сте били неблагоразумни. Днес се срещнете и поговорете с ваши колеги извън работното място. Така някой няма да ви притеснява и ще получите желаната информация. В интимните отношения ще имате успех, ако не изневерявате и си спестите хвалбите колко сте ухажвани и желани. Вашето поведение се проектира и върху сексуалните желания на интимната ви половинка. Подгответе се за Бъдни вечер. ТЕЛЕЦ Ще се ядосате в почивния ден, защото ще получите отказ от ваш приятел на когото разчитате и сте помолили да ви помогне, но той е появил егоизма си и завистта си към вашите бъдещи успехи. И без него ще сте блестящи. Трудностите са причина да се справяте по-бавно със задачите си, но успехът няма да ви изостави. Бъдете отговорни към работата си. Стига на да не сте на работа през деня пътуванията с близките ви са начин да се освободите от напрежението. Вечерта се отдайте изцяло на чувствата си и на сексуални наслади. Подгответе Бъдни вечер. БЛИЗНАЦИ Работете активно и не отказвайте предложенията за помощ в почивния ден. Ще се справите успешно с всичките си задължения. Промените и пътуванията са успешни. Обогатете се с нови знания. Не отказвайте изгодни предложения за работа, дори и да са свързани с промяна на работното място. Вечерта не е изключена разправия у дома заради нежеланието ви да пазарувате следобед. Приключете отношенията си с роднини, които правят опити да навредят на личните ви отношения. Подгответе трапезата за Бъдни вечер. РАК Днес денят е почивен, а вие сте заредени с оптимизъм и желание да изясните недоразуменията на вашето работно място. Стабилните отношения ви гарантират подкрепа от страна на ваши делови партньори. Емоцията няма да ви позволи да сте обективни и ще стане причина за разправия с колегите ви, ако решите, че сте уверени в правотата си. Вечерта си създайте приятни емоции, поканете си гости или отидете при приятели. Сексуалните удоволствия са естествения завършек на вечерта. Не забравяйте – Бъдни вечер е. ЛЪВ Действайте организирано и целенасочено в този ден, в който сте планирали да завършите изостаналите задачи. Днес, в почивния ден, сте в отлична форма. Въпреки този факт не отказвайте помощ, ако искате да се справите без проблем с работата си. От вашата упоритост зависят успехите ви на работното място и бъдещите ви професионални планове. Няма как да избегнете проблемите в семейството си. Бъдете сговорчиви, ако ви молят да свършите някаква работа у дома. Вечерта не пропускайте сексуалните удоволствия. Подгответе трапезата за Бъдни вечер. ДЕВА Деня е почивен и не е добър за преглед на документи. Не отказвайте пътуване, дори и ако се налага да ви заместят на работното място. Справяте се отлично с професионалните си задължения. Прибързаността е забранена. Увеличете приходите си. Не се колебайте и проведете важните си разговори. Прекалените емоции в семейството са принудили интимната ви половинка да мисли за изневяра. Все още имате възможност да си я върнете. Сексът е желан и от двама ви. Емоцията е водеща, затова сте малко изнервени. Бъдни вечер ви очаква. ВЕЗНИ Постигнете стабилност на работното място въпреки почивния ден. Имате възможност да завършите доходни задачи. Радвате се на успех и признание. Оценката, която ще получите на работното си място днес е от значение за материалното ви състояние. Не сте изкушени от чаровни обожатели и отказвате поканите им за вечеря. Озлоблението им ще бъде повод за интриги за вашата непочтеност. Докажете на интимната си половинка, че истината е друга, за да избегнете раздяла или липса на сексуални удоволствия. Пригответе се да посрещнете Бъдни вечер. СКОРПИОН Имате нужда от подкрепа на вашите планове, но и шанс за възход, дори и ако вашите колеги отказват да ви подадат ръка. Ако работите в почивния ден ви съветвам да не предявявате прекалено високи изисквания към колегите си. Деловите разговори са успешни. Пазете се от прикрити недоброжелатели. Бъдете внимателни към новите делови запознанства. Вечерта очаквайте романтична среща, която ще ви зарадва, защото ви помага да избегнете самотата в тези дни, ако не сте семейни и нямате любим човек до себе си. Празнувайте с вашите близки Бъдни вечер. СТРЕЛЕЦ Ще се зарадвате на добро заплащане, след като работите активно в почивния си ден и завършвате в срок задачите си. Очаквайте промени и приятни новини, свързани с материални успехи. В лошо настроение сте във втората половина на деня, но ще го преодолеете. Отложете деловите срещи и разговори. Отношенията с близките ви са нестабилни, заради прояви на ревност от тяхна страна. Добре знаете защо се случва това. Не е изключено да се разминете със сексуалните удоволствия. Време е да подготвите и празнувате Бъдни вечер. КОЗИРОГ Днес денят е почивен, а вие сте избухливи и заядливи. Въпреки намерението ви да не работите, се налага да се заемете с преките си професионалните задължения. На работното място завършете започнатото. Начинанията са нежелателни. Настроението ви е променливо и води до грешки. Следобед ще ви занимават проблеми на ваши близки. Привидно са сериозни, но изобщо не бива да ви притесняват. С намесата си в роднински спор ще заслужите по-голямата привързаност на своята половинка. Вечерта се отдайте на сексуални удоволствия. Празнувайте Бъдни вечер. ВОДОЛЕЙ Използвайте възможността да промените нещо в живота си, а крачката направете в почивния ден. Рутинните занимания ще ви помогнат да се освободите от напрежението. Не планирайте срещи с приятели и не спорете с никого. На работното си място, отложете деловите разговори и оставете начинанията за друг ден. Не се колебайте да предложите пътуване на любимите си хора в следващите два дни. Вечерта посетете ваше любимо заведение, а след това се отдайте на сексуални наслади. Подгответе се за Бъдни вечер. РИБИ Ще изпитате желание да се скриете, да се отдадете на себеанализ, за да прецените какво постигнахте през изминалата седмица. За съжаление служебните ви задачи не търпят отлагане. Не отказвайте предложение за допълнителна работа, защото ви гарантира добри приходи в началото на тази седмица. Семейните да не се лишават от вниманието на близките си и да споделят проблемите си с тях. Сексът може да ви разтовари от напрежението през деня и да заличи разочарованията, които сте изживели. Подгответе празничната трапеза на Бъдни вечер. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tДневен хороскоп на Алена за вторник, 24.12.2019\t\t\t"}
{"url": "https://trud.bg/%d1%81%d0%b0%d1%89-%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d0%b4%d0%be%d0%b3%d0%be%d0%b2%d0%be%d1%80-%d0%b7%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2/", "text": "Министерството на отбраната на САЩ подписа договор с няколко турски компании за извършване на строителни работи в авиобазата Инджирлик в провинция Адана, Турция, за период до края на 2024 г. и на обща стойност от 95 млн. долара, предава TACC. \nТова съобщиха от пресслужбата на Пентагона. „С осем турски строителни компании бяха подписани договори на стойност 95 млн. долара за проектиране и строителни работи по изграждането на военна инфраструктура с общо предназначение в авиобазата на ВВС на САЩ в Турция. Работата ще приключи до 31 декември 2024 г.“, се казва в съобщението. В авиобазата в Инджирлик в момента е разположена 39-та ескадрила от ВВС на САЩ. Турският президент Реджеп Тайип Ердоган по-рано заяви, че страната му може да затвори базата, ако Вашингтон наистина наложи санкции срещу Анкара във връзка с придобиването на руски системи за ракетна отбрана С-400. Това не е първият път, когато Турция говори за възможността за затваряне на авиобазата в Инджирлик за американските военни. Обикновено Анкара използва такава реторика след отправянето на различни заплахи от страна на Вашингтон. Въпреки това до сега Турция не е предприемала конкретни стъпки в тази посока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tСАЩ подписаха договор за строителство на допълнителна инфраструктура в авиобазата в Инджирлик до 2024 г.\t\t\t"}
{"url": "https://trud.bg/%d1%89%d0%b5-%d0%bf%d0%be%d0%b1%d0%b5%d0%b4%d0%b8-%d0%bb%d0%b8-%d1%82%d1%80%d1%8a%d0%bc%d0%bf-%d0%b4%d1%8a%d0%bb%d0%b1%d0%be%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%b0/", "text": "Демократите се опитаха с импийчмънта да спасят Обама и Байдън от разкрития за гигантска корупция Понятието „дълбока държава“ (deep state) обозначава наличието на координирана неофициална мрежа, която държи административни, политически, финансово-икономически и медийни ресурси, и е способна да насочва държавните дела според своите интереси, независимо от легитимираната чрез демократични избори политическа власт. В САЩ се смята, че тази мрежа има своите агенти на влияние в държавни институции, специални служби, партии, медии. Още през 1956 г. известният американски социолог Чарлз Милс описва в „Управляваща класа“ съществуването на властова каста, която дирижира управлението често без оглед на волята на избирателите. Проф. Джейсън Линдзи от щатския университет в Минесота, писа наскоро, че „дълбоката държава“ е „царството на тайната власт, упражнявана от специалните служби“. През 70-те години на ХХ век, тази мрежа успя да се разправи с Ричард Никсън, чието дългогодишно политически могъщество дразнеше „дълбоката държава“, изтласка традиционните американски консерватори в миманса и така отвори път на симбиозата на неоконсерватори и неолиберали, която превзе двете американски партии по времето на Роналд Рейгън. Оттогава официалната политическа власт във Вашингтон действаше безусловно като върха на айсберга на „дълбоката държава“. Идването на власт на 45-ия президент на САЩ Доналд Тръмп обаче разтресе системата. Върхът на айсберга започна да се разпада, а най-влиятелният политически център във властовата структура на Америка – Белият дом – пое по самостоятелен път. Първоначално, глашатаите на статуквото, установено от „дълбоката държава“ – неолиберален модел на глобализация и еднополюсен свят, ръководен от САЩ – ехидно се подсмихваха, че Тръмп щял да бъде „опитомен“. Политиката на новия американски президент обаче ги опроверга – въпреки ожесточената война, която „дълбоката държава“ поведе, засега успява да отвоюва педя след педя властовата територия, окупирана от тайната власт. Ефективно премахна неолибералните споразумения за свободна търговия, които предават цялата икономическа власт на транснационалната капиталистическа класа, за сметка на суверенните нации. Сложи прът в колелата на цитаделите на неолибералния глобализъм – Световната търговска организация, Г-7, Парижкото споразумение. Деескалира в известна степен напрежението с Русия, предоговаря отношенията с Китай, преформатира близкоизточната политика и прати в полагаемото им се регионално кьоше свикналите да се изживяват като „глобален фактор“ на гърба на американските данъкоплатци Германия и Франция, респ. ЕС. Поредните епизоди от този сблъсък се случиха миналата седмица. Първият епизод беше останалото почти незабелязано в медийния дискурс унищожително становище на Държавния департамент на САЩ по занопроекта DASKA. Тази абревиатура означава: „Закон за защита на американската сигурност от кремълската агресия“. През 2018 г., група сенатори от двете партии го внесоха, за да усилят натиска срещу Тръмп относно диалога с Русия. Предвиждаше извънредно твърди санкции, които влизат в сила с приемането на закона. „Санкции от ада“, по думите на влиятелния сенатор от Републиканската партия – Линдзи Греъм, който иначе е твърд поддръжник на Тръмп. Този законопроект се търкаля оттогава из коридорите на Сената, не за друго, а заради категоричната съпротива на Белия дом. В становището, което сенаторите получиха миналата седмица, проектът е напълно отречен като „ненужен“ и „възпрепятстващ гъвките възможности“ на президентската администрация да ръководи външната политика, както изисква американската конституция. Конкретният резултат е, че вносителите се принудиха да отстъпят и внесоха поправка, според която предвидените санкции не са задължителни и евентуалното им налагане няма да е по усмотрение на Конгреса, а само ако са изчерпани възможностите на президента да гарантира националната сигурност на САЩ. За пореден път Тръмп успява да вземе тактическо преимущество пред „дълбоката държава“, която продължава да тласка към остра конфронтация с Русия. Вторият епизод от сблъсъка с „дълбоката държава“ разбира се е злополучният опит на опозиционното мнозинство на демократите в долната камара на американския Конгрес да повдигне обвинения срещу президента Тръмп. Журналисти от „Уошинтън поуст“ туитнаха в социалната мрежа аплодисменти и си честитиха събитието. Същото сториха и редица техни колеги от ляво-либералните медии начело със CNN. Тъжно свидетелство за упадъка на част от американската журналистика и свеждането на някога иконични със своята обективност издания до нивото на пропагандно дадзибао и инструмент на „дълбоката държава“ за манипулиране на общественото мнение. Тръмп обаче удържа категорична победа, която ще му помогне по пътя към втори мандат. Какво се случи? Нефелният и правно, и политически маскарад на опозицията, наречен „импийчмънт на президента Тръмп“, се превърна в истинско ритуално самоубийство за демократите. Американската конституция предвижда улеснена процедура за повдигане на обвинение – всеки отделен конгресмен може да внесе проект, който може да се приеме с обикновено мнозинство от присъстващите. Това не е отстраняване от власт на президента. Единствената правна последица е, че Сенатът трябва да разгледа повдигнатите обвинения и да се произнесе. Американската конституционна и политическа практика са установили, че за да бъде легитимна такава процедура, обвинението трябва да е подкрепено не само от едната партия, а и от възможно повече представители на другата, т. е. да има толкова сериозни и солидни юридически аргументи, че въпросът да не надхвърля партийните страсти. Не е нужно обвиненията да са свързани с извършено престъпление, но е ключово да са доказани толкова безспорни и тежки постъпки на президента, че и в двете партии да преценят, че оставането му на власт би увредило националния интерес. Несъгласията с политиката не могат да са основания за импийчмънт. Заедно с това обвиненията трябва да са за действия, свързани с правомощията на Белия дом, а не с личния живот на президента – затова Бил Клинтън беше оправдан по случаите с Моника Люински и Пола Джоунс. В случая с Тръмп обаче имаме чисто партизанско гласуване само от опозицията, която контролира долната камара. При това дори те не са единни, а се разцепиха – трима конгресмени от Демократическата партия не подкрепиха импийчмънт-а – 2 „против“ и 1 „въздържал се“, а 1 подкрепи само едното обвинение. Въпреки истеричните манипулации на ляво-либералните медии по време на „разследването“ в Камарата на представителите не се появиха никакви доказателства, че Тръмп е сторил нещо нередно. Всичко беше „казаха ми, че един човек е чул, че президента бил казал“. И това, при наличие на официален документ – записа от разговора с украинския президент Зеленски. Това автоматично означава, че Сенатът ще отхвърли без много дискусии несъстоятелното предложение на долната камара. Именно Сенатът е конституционният орган, който може да отстрани от власт както президента, така и много други висши длъжностни лица (министри, съдии, шефове на агенции и пр.). За да бъде отстранен от власт президентът, е необходимо квалифицирано мнозинство от 2/3 от всички сенатори. Нулева е вероятността такова мнозинство да бъде постигнато по отношение на президента Тръмп. \nЕкипът на Доналд Тръмп триумфира, но с цел да мобилизират до краен предел електоралната база на президента, публично заемат по-обрана позиция, за да изглеждат като жертва на партиен произвол от една анархистична опозиция. Иначе, политическите резултати от импийчмънт-а са изцяло в полза на Тръмп: Републиканската партия се консолидира като истинска крепост зад него – повече от 95%, което е рядко срещана мобилизация; общественото доверие в президента се повиши със средно 5 пункта от началото на процедурата, според различните проучвания. В желанието на всяка цена да спасят Обама и Байдън от разкрития за гигантска корупция по украинския случай, демократите опитаха да отклонят вниманието чрез импийчмънт, но се самоубиха. Това са само епизоди. Но за всеки непредубеден наблюдател е ясно, че Тръмп съумява не просто да се съпротивлява на „дълбоката държава“, но и печели ключови сражения. Нещо повече, в ход е демонтаж на старата мрежа, която нелегитимно се опитва да диктува официалната политика. При евентуален втори мандат на Тръмп, ръцето му ще бъдат напълно развързани, а „дълбоката държава“ – подчинена на новите глобални реалности и политически приоритети на Белия дом. Дали това ще стане, зависи най-вече от неотслабващото доверие в Тръмп на средния американец, който е доволен от неговото управление. И все пак, голямата битка с „дълбоката държава“ тепърва предстои. Тръмп очевидно има и воля, и „амуниции“ да я води. Дали ще постигне окончателна победа? Ще поживеем, ще видим. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tЩе победи ли Тръмп “дълбоката държава”\t\t\t"}
{"url": "https://trud.bg/%d0%bd%d0%b0-24-%d0%b4%d0%b5%d0%ba%d0%b5%d0%bc%d0%b2%d1%80%d0%b8-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", театрален режисьор, 76 г. \n , зам.-министър на труда и социалната политика. \n , писател и литературен критик, директор на издателство „Захарий Стоянов“, 66 г. \n , музикант от ФСБ, 67 г. \n , председател на ДОСТ, бивш депутат, 59 г. \n , депутат от БСП в 44-ото НС, 48 г. \n , кинокритик, писател, 69 г. \n , директор на НЦЗПБ, национален консултант по микробиология, 64 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tНа 24 декември 2019 да почерпят\t\t\t"}
{"url": "https://trud.bg/7-%d0%bf%d0%be%d1%81%d1%82%d0%bd%d0%b8-%d1%8f%d1%81%d1%82%d0%b8%d1%8f-%d0%b7%d0%b0-%d1%82%d1%80%d0%b0%d0%bf%d0%b5%d0%b7%d0%b0%d1%82%d0%b0-%d0%bd%d0%b0-%d0%b1%d1%8a%d0%b4%d0%bd%d0%b8-%d0%b2%d0%b5%d1%87/", "text": "По традиция на Бъдни вечер се сервират нечетен брой постни ястия 7, 9 или 11, които събират цялото семейство на трапезата. В бройката влиза както содената питка, която се замесва от жените в къщата, така и вкусни десерти със сушени плодове. №1 Лозови сарми с леща и ориз Необходими продукти (20 бр.): 20 консервирани лозови листа \n500 мл зеленчуков бульон \n50 гр ориз \n50 гр червена леща \n3 с.л. пресен лук \n1 скилидка чесън \n1 малък домат (обелен) \n2 с.л. печени бадеми/кедрови ядки \n1 с.л. настъргана лимонова кора \n3 с.л. лимонов сок \n1 с.л. пресен джоджен \n2 с.л. зехтин \nсол \nпипер Начин на приготвяне: Запържете лука и чесъна в тиган, а после прибавете ориза и лещата, както и солта и пипера. След 2-3 минути се добавя и доматът, 1 чаша гореща вода и се оставя да къкри, докато се сварят оризът и лещата. Прибавят се и ядките, джодженът, лимоновата кора и лимоновият сок. С получената смес се пълнят лозовите листа, като лъскавата страна трябва да остане навън. Навиват се стегнато и се подреждат в подходяща тенджера. Върху сармичките се слага огнеупорна чиния или друга подходяща тежест, за да ги притиска. Заливат се със зеленчуковия бульон и се слагат да се варят 45 мин. на тих огън.   №2 Пълнени чушки с боб Необходими продукти: 500 гр боб \n6 бр сушени чушки \n1 морков \n100 гр лук \n100 гр глава целина \n1 домат \n1 глава чесън \n1–2 люти чушки \n100 гр доматено пюре \n2–3 стръка магданоз \n1 ч.л. червен пипер \n1 ч.л. чубрица \n1 ч.л. джоджен \n100 мл олио \nсол \nчерен пипер Начин на приготвяне: Бобът се накисва за 24 часа в тенджера със студена вода. След това водата се изхвърля, налива се нова и бобът се вари до готовност в 1,5 л вода, като тя се сменя поне още 2 пъти. Сушените чушки се накисват за 15 минути в хладка вода докато поомекнат. Нарязват се морковът, лукът, целината и се задушават в сгорещеното олио и малко вода. Прибавят се нарязаният на кубчета домат и накълцаният чесън. Поръсва се червеният пипер, разбърква се и се добавят отцеденият боб и скълцаните люти чушки. Сместа се залива с доматеното пюре, към което се добавят и 200 мл вода. Овкусява се със сол, черен пипер, чубрицата и джоджена. Задушава се още 15–20 минути на слаб огън. С готовия боб се пълнят чушките. На дъното на глинен съд се сипва останалата част от боба и се подреждат чушките. Ястието се поръсва със ситно нарязания магданоз и се пече около 20 минути в сгорещена до 200 градуса фурна.   №3 Постен ориз с маслини и праз лук Необходими продукти: 3 стръка праз 1 к.ч. олио \n1 стрък целина \n200 гр ориз \n1 кубче зеленчуков бульон \n3 ч.л. доматено пюре \n100 гр черни маслини Начин на приготвяне: Празът се нарязва на колелца и се запържва в сгорещеното олио. Прибавя се ситно нарязаната целина и се наливат 4–5 с.л. топла вода. Зеленчуците се задушават 5–6 минути на слаб огън под капак. След това се прибавя оризът, сипва се разтворения в 700 мл вода бульон и се добавя доматеното пюре. Щом сместа кипне, се прехвърля в тава, прибавят се почистените от костилките маслини и се разбърква. Пече се в умерено загрята фурна на 160–170 градуса, докато оризът стане готов.   №4 Сарми с гъби и праз лук Необходими продукти: кисело зеле (листа) За плънката: 2 големи стръка праз лук \n15 средни пресни печурки \n1/3 ч.ч. ориз \n1 морков \nчубрица \nриган \nчерен пипер \nсол на вкус \nолио Начин на приготвяне: Нарежете праз лука на ситно, а после почистете и нарязваме гъбите и моркова на кубчета. В голям тиган се запържват лука и гъбите, докато омекнат. Накрая се прибавят и ориза и се пържи докато оризът стане прозрачен. Тиганът се сваля от котлона, добавят се моркова и подправките. Зелевите листа се пълнят със сместа и се завиват във формата на сарми, които се подреждат в тава. Залейте ги с подсолена вода (да ги покрие малко повече от 2/3), а накрая и с малко олио. Печете ястието около 50-60 минути на 200 градуса. По желание сервирайте сармите с пресен магданоз, прясно смлян черен пипер и микс от сладък и лют червен пипер.   №5 Содена питка Необходими продукти: 1 кг брашно \n1 ч.л. сол \n1 ч.л. сода \n1 супена лъжица оцет или 3 супени лъжици кисело мляко (с киселото мляко се постигат по-добри резултати, макар и да не се използва на Бъдни вечер) \nхладка вода, колкото поема Начин на приготвяне: Брашното се пресява и в него се прави кладенче, в което се поставят изброените продукти. Сипва се по малко вода и се замесва тесто. Меси се хубаво, докато стане гладко (ако ще слагате късмети, сега е моментът). Содената питка не трябва да втасва. Откъсва се малко парче за украса, а останалото се оформя на питка. Поставя се в намаслена тавичка. Украсява се и се намазва с олио. Надупчва се с вилица, за да не се спука при печенето. Пече се в предварително загрята фурна. След изваждането от фурната се напръсква със студена вода и се завива с кърпа, за да омекне.   №6 Щрудел с ябълки Необходими продукти: 1 пакет точени кори \n10 бр ябълки \n200 гр захар \n4–5 с.л. олио \n4 с.л. грис \nпудра захар за поръсване \nмазнина за тавата Начин на приготвяне: Ябълките се обелват и се настъргват на едро ренде. Отцеждат се от сока и се смесват с гриса. Върху 2 листа от корите се разпределя от ябълковата смес и се поръсва със захар. Навива се на охлюв и се слага в намазнена тава. Така се прави и с останалите кори, които накрая се поставят в намазнена тава. Поръсват се с олиото и се пекат до зачервяване в предварително загрята на 200 градуса фурна. Изпечeният щрудел се поръсва с пресята пудра захар. Оставя се да се охлади и е готов за сервиране.   №7 Печени плодове с винен сос (вариация на традиционния ошав с плодове) Необходими продукти: (4 порции) 2 бр червени ябълки \n2 бр круши \n1 бр дюля \n1 пакет розов локум \n4 с.л. стафиди \n1 с.л. настъргана кора от портокал \n1 с.л. фъстъчено масло \n6 с.л. кафява захар \n2 с.л. мед \n100 мл червено вино \n2 с.л. портокалов сок Начин на приготвяне: Ябълките, крушите и дюлята се почистват и се нарязват на парчета. Подреждат се в топлоустойчиви купички и се смесват с локума и стафидите. Слагат се да се карамелизират леко олиото, захарта и медът. Добавят се виното и портокаловият сок. Сиропът се оставя да се редуцира и сгъсти. Разпределя се в купичките. Плодовете се покриват с фолио и се слагат да се пекат на 200°С около 15 мин. Запичат се още 5 мин. без фолио, за да се зачервят. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\t7 постни ястия за трапезата на Бъдни вечер\t\t\t"}
{"url": "https://trud.bg/%d0%bd%d0%b5%d0%b3%d0%be%d0%b2%d0%be-%d0%b2%d0%b8%d1%81%d0%be%d0%ba%d0%be%d0%bf%d1%80%d0%b5%d0%be%d1%81%d0%b2%d0%b5%d1%89%d0%b5%d0%bd%d1%81%d1%82%d0%b2%d0%be-%d0%b2%d0%b5%d0%bb%d0%b8%d0%ba%d0%be%d1%82/", "text": "Потъваме в блатото на духовната нищета, давим се и ще трябва като Барон Мюнхаузен да се издърпаме за косите сами Ден преди Рождество Христово разговаряме с Митрополит Григорий Великотърновски за това защо подменихме един от най-светлите празници с Дядо Коледа. Защо толкова лесно се поддаваме на голямото ядене и пазаруване, вместо празникът да бъде духовно наслаждение. С Негово Високопреосвещество разговаряме и за страха, липсата на търпение и опасностите пред християнска Европа, за вероучението. Висшият духовник отправя и своите Рождественски пожелания към читателите на „Труд“. – Ваше Високопреосвещенство, Рождество Христово или Дядо Коледа? Има ли значение кой как възприема празника? \n– Рождество Христово е исторически факт в световната история, забелязано е и отразено с всичките данни. Поднебесните сили на злото в неистовото си желание да подменят Рождество Христово с Дядо Коледа предоставят най-голямото доказателство за божествената истина. Иначе не биха хвърлили толкова ресурси, сили и време за затъмняване светлината на витлеемската звезда и Рождеството на Богомладенеца Христа. Всички по-големи медии днес упорито натрапват Дядо Коледа. Не съм чул някой да е казал Рождество Христово. Всички като по заповед отговарят и казват: Дядо Коледа. Но това не е от сега. Преди години пък беше Дядо Мраз… –  Е, тогава Дядо Мраз беше за Нова година… \n– Дед Мороз си беше на мода, няма какво да се заблуждаваме. Тук ще спомена думи на хитлеровия Гьобелс – една лъжа, повторена 1000 пъти става истина. Не вървим ли по неговите поуки и сега? Това е нещо твърде ужасно и страшно. – Ето и децата пишат писма до Дядо Коледа, а не до дядо Боже. \n– Това че децата пишат писмо до Дядо Коледа, а не до Дядо Боже, е доказателство за продължаващата атеистична и насилствена пропаганда още от другарското време. Още от деня Рождество на Богомладенеца силните на деня никога не са искали децата да знаят за Дядо Боже. По този повод цар Ирод избива 14 000 младенци мъченици, което Светата Църква го отбеляза в календара. И днес някои силни в света стига да можеха не биха се поколебали да извършат подобни на Ирод „подвизи“. Как иначе да си обясним упоритото инатене срещу божествените истини, при това в световен мащаб. – И българите, като много други християни, вече са заменили църквите с шопинг молове, празнуваме раждането на Христа, а сякаш празнуваме идването на материалния Дядо. Защо стигнахме дотам празникът да се заключава само в ядене и пиене, а не в духовно наслаждение? \n– За съжаление, е така. Има българи, които могат да си позволят принудително да наложат тази подмяна. Днес не е демокрация, както претендираме, а насилствено налагане на чужда воля от една шепа хора над мнозинството. Ето как се иска промяна на традиция, вяра, стремеж за спасение на човешката душа. Повечето медии са старателно послушни и огласяват това, което им се нареди. Плакатите, рекламите, скандално ниските цени – това са 30-те сребърника, заради които Юда Икариот лудва като за последно, пренебрегвайки примера на мъдреците и духовното им поклонение пред Богомладенеца. По неговия пример правим това и сега като лудваме по тези 30 сребърника. – Има ли християнска рецепта как човек да стане щастлив и богат? Задължително ли е да си богат, за да си щастлив? \n– Най-точната рецепта за щастие и богатство се съдържа в благовестието Божие – Евангелето. Трябва всяка сутрин на гладен стомах да прочетем поне по една глава от него. Така постепенно ще се научим как да имаме богатства, които не трупат ръжда и молец не ги изяжда. Виждаме и чуваме как по цял свят стремежът към материално богатство води до разруха и духовен разпад. Истинското богатство е в молитвата и вярата в Бога. Ако имаме вяра колкото синапово зърно и планини ще преместваме, ни казва Господ. Вярата в Бога е най-силното оръжие, богатство и неизтощим енергоподател. Мъдрият ни народ казва: когато Бог е с тебе, кой е против тебе? Другото е от лукавия. – От Брюксел отново настояват за приемането на Истанбулската конвенция. Как гледате на такъв силов подход, ще успеем ли да издържим на този натиск? \n– Веднага ще запитам ръководството на държавата и всеки един: „Кои сме ние и кои сте вие?“. Всички хора трябва да издържат на съблазните. Не става дума за омраза към идеята за другомислещите. Ние не ги ненавиждаме, те просто така са си решили, но трябва да се грижим за предпазване от поредната вълна на омерзение върху повечето хора. Защото в историята имаме какви ли не люде, щения, но това не значи, че трябва да вървим подир такива налудничави и неодообмислени искания. Имаме големи световни лидери, които буквално са били обземани от своите страсти, от своите налудничави идеи и това е косвало живота на хиляди и милиони люде. Вземете Хитлер или който и да е диктатор, в древността Нерон и т. н. – ние тук трябва да бъдем внимателни. – В желанието за изпълнение на някои идеи се стига до абсурдното нещо да бъдат притискани и правителства. Дотам ли стигна мисленето? \n– Разбира се, правителствата винаги ще бъдат притискани, за да дават милиарди тук, там и както е в джунглата – по-силният ще побеждава. Но ако не се обединим и да посочим на нашите управляващи как трябва да се държат – отговорността на медиите тук е огромна, то ще бъдат подхлъзнати, защото и те са хора. Нека не се плашим от това, че ни го налагат. Първо да видим кои са те. Знаете ли, че за началото на новата учебна година бе спусната някаква наредба или директива, която много ме възмути. На децата им се обясняваше под сурдинка от учители и директори, че не трябвало да носят знаците на вярата – например кръстчета и каквито и да било символи, отличаващи ги като православни. И много дечица дойдоха при мен да питат откъде накъде ще има такива препоръки. И те са протестирали срещу своите учители. – Това във Велико Търново ли се е случило? \n– Да, но не само там, а и на други места. Това си е нареждане и подбутване „под вратата“ на този обиден лист от наредби, които целят децата да нямат кръстчета на гърдичките си. Този кръст който ни е водил винаги, когато сме просвещвали други народи и сме ги покръствали. Този кръст, който е бил на калпаците на нашите освободители и на самите нас, когато предците ни са се борили. Този кръст, който е знакът на спасението на човечеството. Защо не казват да няма нещо друго, а тъкмо знаците на нашата вяра? Това не значи ли вече конфронтиране на човечеството, не значи ли една стъпка към омразата и дали това не желаят тези, които отгоре спускат и предписват разни директиви? – Всъщност, вие отдавна сте намерили лек – с тезата, че Вероучението ще ни предпази от насилие, а не Истанбулската конвенция. Децата, които вярват и обичат Господ, не преодоляват ли много по-лесно многобройните порочни съблазни в днешния материален свят? \n– Разбира се, че Истанбулската конвенция само може да ни подхлъзне и да стане трагедия. Не само в нашето общество, а където и да било. Тази конвенция ще мине и ще замине, колкото и ресурси да хвърлят за нея. Идеята за вероучение на децата е открадната и заключена някъде в сейфовете на властимащите – било сегашни или предишни, защото през тези 30 години не се намери нито един кабинет, който да разсъди за това как да се устрои такъв час. – И какъв ще е този час? \n– В него няма да се говори само за Отче наш. Час по вероучение означава час по България, означава, че Васил Левски е бил йеродякон Игнатий, за будната съвест на поп Харитон и много други, които показват единението на нацията чрез църквата. А като знаят това децата, те ще растат в своята среда като наследници на достойни българи, и оттам ще имат трезвата мисъл да отстоят на другите съблазни, които им се поднасят доста насилствено. Това е успешно, защото техните родители нямат тази резистенция, нямат основата, тъй като и те не са учили вероучение. И така поколение след поколение, стоейки в слепота, се получава следното: слепци да водят слепци и оттам идва трагедията за бъдещето на нашите деца. – Как се промени Европа според вас, не стана ли тя много неспокойна, усеща ли се страх в душите на европейците, заплашено ли е християнството? \n– Радикални групи казваха, че следващия век Европа ще бъде друга, няма да бъде християнска. Не вярвам Господ да допусне това. И то целта не са доброто и любовта, а някакви политически въжделения и амбициите на някои празни глави. Всичко това ще води до напрежение в човечеството, до нови войни. А може би точно това се търси. Как ще протече животът в Европа е трудно на когото и да било да каже. Защото всеки един властник на деня крие в главата си своите бъдещи планове. Чува се какво ли не – че ЕС е пред разпад, че НАТО е пред разпад…. всичко тава са плодове все на човешки грешки, които в началото ни пропагандират как ще стане и какъв светъл ден ще дойде, а 30 години у нас този светъл ден все не идва и мъглата и мракът все повече се наслояват върху нас. – Все пак надеждата за по-добра перспектива я има. \n– Има я, но не можем да се надяваме на кой знае каква перспектива. Не е за вярване това, което се разбра за боклуците, докарвани у нас от Италия, за да ги изгаряме и да замърсяваме нашия въздух, за да се оформи корупция, и това на гърба на нашия народ. Имат ли съвест тези хора, които са знаели и са подписали това? Но добре, че италианските журналисти имат съвест, нали те разкриха всичко това. А ние си мълчим, и сигурно нямаше и да разберем. – Толкова ли е голямо търпението на българите? Има ли страх? \n– Има страх, разбира се, и той се усеща. Ние сме били толкова векове под робство, а реално свободни не сме се видели никога. След Освобождението ни веднага се натрупват някои идеологии, въжделенията на възрожденците ни са потушени. Петко Рачов Славейков неслучайно се провиква: Не сме народ, а…“ (мърша). Започват Балканската война, Първата световна война, националните катастрофи… сега сме във века на Ньойския договор. От България са откъснати живи кървави парчета, страхът ни притиска, не смеем да кажем „не!“. И този страх ни кара да бъдем многозначително подтискани и задушавани от какви ли не неща, дори от мръсния въздух. А нас ни използват за площадка на европейски и световни отпадъци. Кой знае какво е реалното състояние… – Благосклонен ли бе Господ към българския народ през годината? \n– Господ е винаги благосклонен – Бог е любов. Света Богородица специално се застъпва за нас. Защото при престола Божий има много, хиляди български мъченици, отдали живот енергия и вяра за своя народ. И това не е било напразно. Бог е милостив. За съжаление, ние не щем да вървим подир неговата милост, бягаме от неговата топлина и това е нашата трагедия. Как да не е благосклонен, като виждаме колко сме глупавички в определени насоки и Господ пак ни търпи. Ако имаме вярата, ще заслужим и Божията благодат. Защото вярата ни прави щастливи, тя ще доведе и любовта, и надеждата. Честно казано, и аз понякога не смея да говоря. Защото има ужасни отмъщения. Ха си решил да кажеш нещо по-радикално, по-истинско, то все ще се намери някаква организацийка – най-вече соросоидна, или кабинетче, където ще решат как да те ударят, веднага ще насочат стрелите си към теб. Ще спретнат разработката, тя ще излезе, а нареждането ще бъде: „Да го няма този!“ Затова хората се страхуват да изкажат свободната си воля. – Затова ли сме толкова снишени сега? \n– Живял съм и в предишната диктатура, но това, което сега става, се доближава „тет а тет“ с тогава. Но тогава ние бяхме свикнали и знаехме кой е душманина насреща. И това ни държеше винаги боеготовни, но сега не знаем откъде ще дойде ударът. А трябва да мислиш за децата си. И остава единствено свободно да мислят духовниците, в частност калугерите, но колко от нас са такива… Дори и дядо поп има деца, семейство, енория и все търси по-приемлив начин да се бори със заплахата. Обществото е притиснато и всеки, който се опитва да каже истината, е гледан накриво. А клакьoри има много, те са винаги на опашката, за да си вземат своята плaта за освиркването на когото и да било. – Сега най-важната дума като че ли е политкоректност. Оттам идват всякакви нови изисквания, има най-строги наказания за думи, камо ли за действия, а НПО-та са се превърнали в жандарм. \n– Затова я въвеждат думата, за да ги търпим. Соросоидите продължават да тровят живота ни, защото те са имащите, те са можещите, на тях се дава финансирането. Всеки приказва срещу корупцията, но всеки я и поддържа. Властимащите, които и да са те, имат сметка да поддържат корупцията, защото така по-лесно се управлява. Дори и срещу малко парички, срещу само 30 сребърника стават големите предателства. И като прибавим и това, което чак сега разбираме – фалшивите новини. И в онова време беше пълно с тях. Но полека-лека започваме да прозираме как ни заблуждават. – Но нали днес е демокрация? \n– Аз обаче бих попитал така: Къде отидоха големите надежди за великата демокрация, за просперитет и светло бъдеще? Същото е, което го чувахме и през другарското време. Потъваме в блатото на духовната нищета. Нещата вече са стигнали до гушата. Наистина се давим. Ще трябва като Барон Мюнхаузен да се издърпаме за косите сами. Защото ние не искаме някой друг да ни издърпа. Не се обръщаме към Господ за помощ, дори и към по-други общества от други страни, които биха могли да ни помогнат. – Какво трябва да искаме от Господ на Рождество?  \n– Трябва да държим Евангелието много близо до нас. Църквата сме ние всички и ако един други всички по църковному с Божия любов се прегърнем, обичаме и радваме на това, що Бог ни дава, няма начин да не сме щастливи. Открито, честно, силно и почтено трябва да изразяваме нашата вяра, тя е огромно оръжие. Имаш ли вяра колко синапово зърно, планини ще преместиш. Православната вяра е по-силна от ядрена бомба, защото с нея привличаме Божията милост, а тя може да стопява греховните намерения на когото и да било. Но тази вяра трябва да я изразяваме смело, с надежда, че Бог ще ни я даде. Дори за малко обръщайте всеки ден живота си към Бог, защото Бог няма да остави никога своите чеда. – Какво ще пожелаете на читателите на „Труд“, на всички наши сънародници за този светъл християнски празник? \n– На всички пожелавам да усилваме вярата си, която е част от нашето родолюбие, от нашето съществуване и нашата надежда. Тази вяра ще ни направи щастливи в Бога. А имаме ли щастието в Бога, ще имаме и любовта му, и любовта между нас. \nЧестито Рождество Христово и Божието благословение и милост да приидват над всички домове и над чедата и нека Богомладенецът винаги да прегръща и да целува нашите деца! Нашият гост Светското име на митрополит Григорий е Йорго Иванов Стефанов. Роден е през 1950 г., учи в Софиийската духовна семинария и Духовната академия “Св. Климент Охридски” в София. Има богословска специализация в университета в Нюшатъл, а по-късно и в институтите в Босей и Женева, Швейцария. Специализира в Лондон, Бирмингам, Кентърбъри и Оксфорд, Англия. През 1985 г. е хиротонисан в епископски сан с титлата “Константийски” и е назначен за викарий на Старозагорския митрополит Панкратий. Бил е ректор на Пловдивската, а след това и на Софийската духовна семинария. През 1994 г. е канонически утвърден за Великотърновски митрополит. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tНегово Високопреосвещенство Великотърновският митрополит Григорий пред „Труд“: Вярата в Бога е  най-силното оръжие, богатство и неизтощим енергоподател\t\t\t"}
{"url": "https://trud.bg/%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb-%d1%81%d1%83-57-%d0%bf%d0%b0%d0%b4%d0%bd%d0%b0-%d0%b2-%d1%85%d0%b0%d0%b1%d0%b0%d1%80%d0%be%d0%b2%d1%81%d0%ba%d0%b8%d1%8f-%d0%ba%d1%80%d0%b0/", "text": "Изтребител Су-57 падна в тайгата в Хабаровска област в Русия, но няма пострадали, предаде  . Това се е случило при изпитания в тайгата. Пилотът е успял да катапултира, не е получил травми, съобщи представител на администрацията на град Комсомолск на Амур. Източникът уточни, че става дума за модел Т-50 (официалното наименование на Су-57) на авиационния завод в Комсомолск на Амур, който правел изпитания. Изтребителят от пето поколение Су-57 е предназначен да унищожава всички видове въздушни, наземни и надводни цели. Самолетът има свръхзвукова скорост на полета, вътрешнофюзелажно въоръжение, радиопоглъщащо покритие, както и най-новото бордово оборудване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tИзтребител Су-57 падна в Хабаровския край в Русия\t\t\t"}
{"url": "https://trud.bg/%d1%89%d0%b0%d0%b9%d0%bd%d0%bc%d0%b0%d0%b9%d0%b5%d1%80-%d0%b4%d0%b5%d0%bc%d0%be%d0%ba%d1%80%d0%b0%d1%86%d0%b8%d1%8f%d1%82%d0%b0-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d0%b2/", "text": "В своето коледно послание германският президент Франк-Валтер Щайнмайер призова гражданите на Федералната република към по-голямо уважение, сплотеност и вяра. „Вече 30 години германците живеят в единство, свобода и демокрация. Това не трябва да се възприема като даденост. Нуждаем се от демокрация, но мисля, че в момента демокрацията се нуждае на първо място от нас“, се казва в коледното послание на федералния президент, което ще бъде излъчено в първия ден на Рождество Христово. Той констатира, че през отиващата си година в Германия е имало повече дискусии и конфликти. В тази връзка Щайнмайер напомни за изборните резултати в източните провинции, за дебатите за вътрешното единство по случай 30-та годишнина от мирната революция и споровете за защита на климата. Въпросът в момента е как да трансформираме търканията в уважение, перманентното възмущение в достойна дискусионна култура и противоречията в единство, посочи той. Според Щайнмайер отговорът на тези въпроси трябва да бъде намерен от гражданите в демокрацията. „Вие всички държите в ръцете си частица от Германия“, подчерта федералният президент. Той също така припомни и за антисемитското нападение в Хале, в резултат на което загинаха двама души. Щайнмайер заяви, че образът на вратата на синагогата, устояла на изстрелите на престъпника, се е запечатала дълбоко в неговата памет. „Тази врата символизира нещо повече – всички нас. Гражданите дават отпор на тези, които обиждат слабите или правят расистки изказвания. Те се притичват на помощ и протестират в интернет. Тъй като това е така, то нас ни обединяват значително повече неща, отколкото ни разделят“, обобщи Франк-Валтер Щайнмайер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tЩайнмайер: Демокрацията се нуждае от всеки германец\t\t\t"}
{"url": "https://trud.bg/%d0%b4%d0%bd%d0%b5%d1%81-%d0%bf%d1%80%d0%b0%d0%b7%d0%bd%d1%83%d0%b2%d0%b0%d0%bc%d0%b5-%d0%b1%d1%8a%d0%b4%d0%bd%d0%b8-%d0%b2%d0%b5%d1%87%d0%b5%d1%80-3/", "text": "Миряните във всички епархии на Българската православна църква празнуват днес Бъдни вечер – денят преди Рождество Христово. В храмовете се отслужва света литургия. На трапезата на Бъдни вечер се слагат само постни ястия, тъй като е последният ден от Рождественския пост. Според обичаите на нея трябва да присъства нечетен брой ястия – 7, 9 или 11 ястия. Задължително на масата се слагат варено жито, варен фасул, сърми, пълнени чушки с боб (или ориз), ошаф, туршии, лук, чесън, мед и орехи, вино. След вечерята трапезата се оставя неприбрана, в символ на очаквания гост – младият Бог, който ще се роди. Негом символ, а също и на очакваното с него плодородие е бъдникът – дебело дъбово или крушово дърво, което домакинът на всеки дом трябва да отсече. Бъдникът се миросва за плодородие и добър живот. Предвестници на добрата вест са малките коледари – деца от 8 до 12 години, – които обикалят къщите, удрят с дряновите си тояги по прага и благославят „Да се роди, да се роди, дето рало ходи и дето не ходи!“, а домакинята ги посреща със сито, пълно с пшеница, посипва ги със семена и ги дарява с кравайчета. Централно място заема обредният хляб. Първото парче от погачата се оставя за Света Богородица. Традиционно хлябът в обредната символика се свързва с дома и семейството. Според част от народните вярвания, каквото е времето на Бъдни вечер, такова ще е и през юни, ако на Бъдни вечер времето е облачно, пролетните култури ще са добри и пчелите ще носят повече мед, а ако на Бъдни вечер вали сняг, пчелите ще се роят много. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.24", "title": "\n\t\t\tДнес празнуваме Бъдни вечер\t\t\t"}
