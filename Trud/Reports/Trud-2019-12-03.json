{"url": "https://trud.bg/%d0%ba%d0%be%d0%bb%d1%83%d0%bc%d0%b1%d0%b8%d1%8f-%d0%b7%d0%b0%d0%b4%d1%8a%d1%80%d0%b6%d0%b0-%d0%ba%d1%80%d0%b0%d0%bb%d1%8f-%d0%bd%d0%b0-%d0%ba%d0%be%d0%ba%d0%b0%d0%b8%d0%bd%d0%b0/", "text": "Пералта пренасял тонове за САЩ и Европа Над 60 операции са проведени за разбиване на мрежата Доминиканецът Сесар Емилио Пералта, известен пред международните полицейски служби като “краля на кокаина”, защото изпращал тонове дрога от Карибите към САЩ и Европа, беше арестуван в Колумбия, съобщи АФП. Четиридесет и четири-годишният Пералта, известен още като “Грубиянина” е бил задържан призори в северния колумбийски град Картахена, заяви главният прокурор на Доминиканската република Жан Ален Родригес на пресконференция в Санто Доминго. Мрежата за трафик, разработена от Пералта, според американското Федерално бюро за разследвания (ФБР) имала разклонения във Венецуела, Пуерто Рико и Колумбия. Операцията по задържането му следвала над 60 съвместни операции на силите за сигурност, при които били задържани 18 души, добавил главният прокурор Родригес, без да уточнява кои точно служби са съдействали. Трима заподозрени вече са били екстрадирани към САЩ, а четвърти предстои да бъде предаден на американските власти. ФБР беше обещало награда от 100 хиляди долара за всяка информация, която може да доведе до залавянето на Сесар Емилио Пералта, припомня АФП. Американското министерство на финансите постави през август миналата година Пералта в черния си списък на лицата, замесени в международен наркотрафик, подозирайки го че е организирал пренасянето на “тонове опиати към САЩ и Европа” от Доминиканската република.", "date": "2019.12.03", "title": " Колумбия задържа „Краля на кокаина”"}
{"url": "https://trud.bg/%d0%bd%d0%b0%d0%b4-130-%d1%81%d0%bd%d0%b5%d0%b3%d0%be%d0%bf%d0%be%d1%87%d0%b8%d1%81%d1%82%d0%b2%d0%b0%d1%89%d0%b8-%d0%bc%d0%b0%d1%88%d0%b8%d0%bd%d0%b8-%d0%be%d0%b1%d1%80%d0%b0%d0%b1%d0%be%d1%82%d0%b2/", "text": "След обяд започна изпълнението на обработки със смеси срещу заледяване на улици и булеварди преди интензивния трафик в града. Това съобщиха от пресслужбата на Столична община. На терен в момента са над 130 снегопочистващи машини. Обработват се трасетата, по които се движи градският транспорт, както и стръмни участъци, мостове и основни улици в районите на Столична община. В момента градският транспорт се движи навсякъде по обичайните си маршрути. Водачите на превозни средства да карат със съобразена скорост и автомобили, оборудвани за движение при зимни условия. Подходите към планината Витоша се опесъчават. Обработени са пътищата Драгалевци – Алеко и Бояна – Златни мостове. Автомобили, които ще предприемат пътуване в планината, трябва да бъдат снабдени с вериги. Шест екипа на Аварийна помощ и превенция извършват обходи на терен в различни райони на града, както и на Южната дъга на околовръстен път. Екипи на Столичен инспекторат контролират дейността на почистващите фирми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Над 130 снегопочистващи машини обработват пътищата в София"}
{"url": "https://trud.bg/%d1%82%d1%83%d0%bd%d0%b1%d0%b5%d1%80%d0%b3-%d0%b0%d0%ba%d0%be%d1%81%d1%82%d0%b8%d1%80%d0%b0-%d0%b2-%d0%bf%d0%be%d1%80%d1%82%d1%83%d0%b3%d0%b0%d0%bb%d0%b8%d1%8f/", "text": "Ще оглави в петък поход към Мадрид Шестнадесетгодишната шведска климатична активистка Грета Тунберг акостира във вторник в пристанището на португалската столица Лисабон на борда на катамарана, който я превозваше през Атлантическия океан от септември насам от Ню Йорк, където говори пред Общото събрание на Организацията на обединените нации (ООН), предаде Ройтерс. Лодката “Вагабондката” превози Тунберг от САЩ, след като тя отказа да се качи на самолет заради ефектите от този вид превоз върху състоянието на планетата. Пристигането й в Лисабон, макар и със закъснение, имаше за цел да съвпадне с 25-тото издание на Световната конференция за климата, която се провежда цялата тази седмица в Мадрид. След срещи с активисти и симпатизанти в Лисабон се очаква Грета Тунберг да оглави поход от португалската столица към испанската в петък и да участва в огромен митинг, предвиден успоредно на заседанията и срещите на световните лидери в Мадрид.", "date": "2019.12.03", "title": " Тунберг акостира в Португалия"}
{"url": "https://trud.bg/%d0%b2%d0%bb%d0%b0%d0%b4%d0%be-%d0%bd%d0%b8%d0%ba%d0%be%d0%bb%d0%be%d0%b2-%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0-%d1%82%d0%b0%d0%bb%d0%b0%d0%bd%d1%82%d0%b8/", "text": "Волейболната легенда Владимир Николов награди призьорите от Програмата за закрила на деца с изявени дарби на Столична община и Фондация „София – европейска столица на спорта“. 18 млади таланти бяха отличени на церемонията, на която присъства зам.-кметът Тодор Чобанов и Анатоли Илиев, организационен секретар на фондацията.  „Надяваме се всички вие да ни радвате и в бъдеще с международните си успехи – заяви Чобанов. – Спортът спомага за самоусъвършенстването на личността, за развитие на положителните качества у всеки, който е избрал активния и здравословен начин на живот.“  Учениците получиха ваучери на стойност 30 лв., а шампионите – ваучер за 180 лв. и раничка.", "date": "2019.12.03", "title": " Владо Николов награждава таланти"}
{"url": "https://trud.bg/%d0%bc%d0%b5%d0%bb%d0%b0%d0%bd%d0%b8%d1%8f-%d0%b8-%d1%82%d1%80%d1%8a%d0%bc%d0%bf-%d1%81%d0%bf%d1%8f%d1%82-%d0%b2-%d0%be%d1%82%d0%b4%d0%b5%d0%bb%d0%bd%d0%b8-%d1%81%d0%bf%d0%b0%d0%bb%d0%bd%d0%b8/", "text": "Днес излезе биографичната книга „Free, Melania“, посветена на живота на първата дама на САЩ Мелания Тръмп, дело на журналистката на CNN Кейт Бенет. Според Бенет Мелания и Доналд не само спят в отделни спални, но и живеят на различни етажи. Съпругата на Тръмп е успяла да си издейства свое лично пространство, където преди това е живяла майката на Мишел Обама, за да помага с гледането на децата. Това може да се счита за истинско постижение, имайки предвид, че дори отварянето на прозореца или разходката в двора на Белия дом, трябва първо да бъдат одобрени от секретните служби, охраняващи семейство Тръмп. Освен своя лична спалня, на етажа си Мелания разполага и с гримьорна и частен фитнес, където тренира пилатес.", "date": "2019.12.03", "title": " Мелания и Тръмп спят в отделни спални"}
{"url": "https://trud.bg/%d0%b3%d0%b5%d1%80%d0%b1-%d0%be%d1%82%d1%85%d0%b2%d1%8a%d1%80%d0%bb%d1%8f%d0%bd%d0%b5%d1%82%d0%be-%d0%bd%d0%b0-%d0%bf%d0%b5%d1%82%d0%b8%d1%86%d0%b8%d1%8f%d1%82%d0%b0-%d0%b2-%d0%b5%d0%bf-%d0%b4%d0%b0/", "text": "Българските евродепутати защитиха изграждането на автомагистрала „Струма“ през Кресненското дефиле, заявиха в своя позиция от ГЕРБ: На редовното заседание на комисията по петиции вчера в . Пагубната за развитието на регионa петиция, внесена от поредните „еколози“, целящи спирането на важни инфраструктурни проекти в България, беше затворена с общите усилия на българските представители в ЕП. Евродепутатите Андрей Новаков, Ангел Джамбазки, Андрей Слабаков Илхан Кючюк, Емил Радев и Александър Йорданов се изказаха в защита на проекта за автомагистрала „Струма“. Те подчертаха неговата важност за развитието не само за района на Югозападна България, но и за икономиката на цялата страна- тъй като той представлява част от изграждането на европейския коридор № 4, свързващ гр. Хамбург, Германия с гр. Солун, Гърция. След сериозен дебат и добре обосновани аргументи против петицията, тя бе обявена за затворена. Припомняме, че петицията беше внесена от група „еколози“ и целеше маршрутът на предвидената автомагистрала „Струма“ да бъде променен, за да се опази флората и фауната в района на Кресненското дефиле. Отхвърлянето на петицията предоставя възможност на българската държава да продължи изграждането на изключително важния инфраструктурен проект, който да осигури по – безопасно пътуване на всички, преминаващи този опасен пътен възел.", "date": "2019.12.03", "title": " ГЕРБ: Отхвърлянето на петицията в ЕП дава възможност държавата да продължи изграждането на магистрала „Струма“"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%bf%d1%80%d0%be%d1%85%d0%be%d0%b4%d0%b0-%d1%82%d1%80%d0%be%d1%8f%d0%bd-%d0%ba%d1%8a%d1%80%d0%bd%d0%b0%d1%80%d0%b5-%d1%83%d1%82%d1%80%d0%b5-%d0%b7/", "text": "Поради усложнена метеорологичната обстановка на няколко места в страната проходът Троян – Кърнаре се затваря за автомобил над 12 тона до12 часа утре, 4 декември. Това съобщиха от пресслужбата на МВР. Проходите „Витиня“ и „Петрохан“ към 15.45 ч. са обработени и проходими за всички автомобили. Усложнява се метеорологичната обстановка на някои места в страната. Почти във всички райони на Северна България и планините вали сняг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Затварят прохода Троян – Кърнаре утре заради снега"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d0%bd%d0%b0-%d0%b2%d1%82%d0%be%d1%80%d0%be-%d1%87%d0%b5%d1%82%d0%b5%d0%bd%d0%b5-%d0%b7%d0%b0%d0%ba%d0%be/", "text": "Общата сума е 4,7 млрд. лв. Парламентът прие на второ четене Закона за НЗОК за 2020 г. Общата сума на разходите и трансферите по бюджета на Касата за следващата година е 4,7 млрд. лв. Депутатите преразпределиха 99, 9 млн. лв. за лекарствени продукти. Парите бяха предвидени за лекарства, които са изключение от общия механизъм за даване на отстъпки. Средствата за това изключение бяха в размер на 99,9 млн. лв. От ГЕРБ обаче оттеглиха този текст и това наложи преразпределянето на парите. 68 млн. лв отидоха за лекарствени продукти, медицински изделия и диетични храни за специализирани медицински грижи и за домашно лечение на територията на страната. 31, 9 млн. лв. бяха разпределени за лекарствени продукти за лечение на злокачествени заболявания и лекарствени продукти при животозастрашаващи кръвоизливи и спешни оперативни и инвазивни интервенции, в условията на болничната медицинска помощ, които НЗОК заплаща извън стойността на оказваните медицински услуги. Народните представители запазиха размера на 8% здравна вноска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Депутатите приеха бюджета на НЗОК за 2020 г.\t"}
{"url": "https://trud.bg/%d0%b4%d0%b2%d0%b5-%d0%bd%d0%be%d0%b2%d0%b8-%d0%be%d0%b3%d0%bd%d0%b8%d1%89%d0%b0-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%b2-%d1%88%d1%83/", "text": "Две нови огнища на африканска чума при диви свине са обявени от вчера в Шуменско, предаде БТА. „Със заповед на изпълнителния директор на Българската агенция по безопасност на храните от 2 декември са обявени първично възникнали огнища на болестта при диви свине в землището на с. Долина, община Каолиново и в землището на село Драгоево, община Велики Преслав. На 22 ноември е регистрирано огнище и в района на село Сушина, община Върбица“, обяви д-р Наташа Баева от ОДБХ-Шумен. Трите огнища са обявени след като са взети проби от отстреляни диви свине, при редовен лов, при който са отчетени положителни резултати при изследване. От началото на годината в областта са обявени общо шест огнища на африканска чума при диви свине. Четири са огнищата в стада от породата „Източнобалканска свиня“, припомнят от пресцентъра на областната администрация. От умрели прасета в промишлените свинеферми в региона са взети близо 200 проби през ноември, като резултатите са отрицателни. Продължават и проверките на ОДБХ-Шумен в свиневъдни обекти тип „заден двор“, като до момента в областта са проверени общо над 700 такива обекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Две нови огнища на африканска чума в Шуменско"}
{"url": "https://trud.bg/%d0%b5%d0%bd%d0%b5%d1%80%d0%b3%d0%be-%d0%bf%d1%80%d0%be-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8-%d1%83%d1%81%d0%bb%d1%83%d0%b3%d0%b8-%d0%bf%d1%83%d1%81%d0%bd%d0%b0-%d0%b2-%d0%b5%d0%ba/", "text": "През октомври 2019 г. заработи фотоволтаичната централа, която ЕНЕРГО-ПРО Енергийни услуги изгради за нуждите на своя клиент и партньор в областта на енергийната ефективност – Доля-9-Ценев ЕООД.  Слънчевите модули са монтирани върху покрива на производствения цех на фирмата в гр. Банкя, а очакваната годишна генерация от централата е около 31 MWh.  Доля-9-Ценев е специализирана в производството, преработката и търговията с месо и месни продукти. Постоянният ѝ стремеж към усъвършенстване и разра-ботване на нови асортименти, предназначени за различни топлинни обработки я налагат като предпочитана марка на кулинарния пазар.  Предложението за оптимизиране на разходите за електрическа енергия е отпра-вено към Доля-9-Ценев след извършен оглед на производствената база от екс-пертите на енергийния търговец. В резултат на изграденото доверие между пар-тньорите, производителят с готовност приема да инвестира в производството на екологично чиста енергия, с която да покрива част от собствените си нужди.  Соларният парк работи на пълни обороти, а изградената система за мониторинг показва във всеки един момент, генерираната енергия от централата и общата консумация на предприятието. Експертната оценка сочи, че срокът за откупуване на направените инвестиции ще бъде в рамките на 6 години и половина.  ЕНЕРГО-ПРО Енергийни Услуги е лицензиран консултант по енергийна ефек-тивност за извършване на енергийни обследвания на промишлени системи и сгради. В рамките на своята програма „Енергийна ефективност“, компанията ре-ализира проекти за постигане на реална оптимизация на енергийните разходи при индустриални, търговски и битови потребители. Чрез своите собствени екс-перти и в партньорство с утвърдени доставчици и производители ЕНЕРГО-ПРО Енергийни Услуги предлага на клиентите си енергоспестяващо осветление, фо-товолтаични инсталации, климатични системи, термопомпи, системи за енергиен мониторинг и управление на консумацията на електроенергия, енергоспестяващи електроуреди, както и различни специализирани услуги и консултации.", "date": "2019.12.03", "title": " ЕНЕРГО-ПРО Енергийни услуги пусна в експлоатация ФЕЦ Доля 9 в град Банкя"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d1%85%d0%be%d0%b0%d0%ba%d0%b8%d0%bd-%d1%84%d0%b8%d0%bd%d0%b8%d0%ba%d1%81-%d0%b7%d0%b0-%d0%bb%d0%b8%d1%87%d0%bd%d0%be%d1%81%d1%82-%d0%bd%d0%b0-2019/", "text": "Актьорът Хоакин Финикс беше обявен за Личност на 2019 година на организацията PETA (Хора за етично отношение към животните), съобщи Контактмюзик. 45-годишният Финикс е веган още от дете и е виден защитник на правата на животните, заради което от организацията решават да го изберат за носител на почетната титла. „Хоакин Финикс никога не пропуска възможността да отклони вниманието от себе си и да го насочи към бедственото положение на животните. Като човек, който върви по пътеката на веганството, той е и достоен пример за подражание. Горди сме да поставим началото на наградния сезон, отдавайки почит към неговата отдаденост да показва на всички, че когато става въпрос за страх, болка и любов, човешкото същество не се различава от кокошка или хамстер“, казва президентката на PETA Ингрид Нюкърк, цитирана от БТА. Хоакин Финикс неотдавна се появи на билборд, поставен от организацията на Таймс скуеър в Ню Йорк. Актьорът често участва в кампании за хуманно отношение към животните, припомня изданието.", "date": "2019.12.03", "title": " Обявиха Хоакин Финикс за Личност на 2019"}
{"url": "https://trud.bg/%d0%ba%d0%b0%d0%ba-%d0%b4%d0%b0-%d0%bd%d0%b0%d0%bc%d0%b0%d0%bb%d0%b8%d0%bc-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5%d1%82%d0%be-%d0%be%d1%82-%d0%ba%d0%be%d0%bb%d0%b8%d1%82/", "text": "В началото на миналата седмица ръководството на Столична община предложи увеличение на данъците за по-стари и мощни коли с аргумента, че това ще доведе до намаление на замърсяването на въздуха в града. По-конкретно идеята е от следващата година собствениците на автомобили с евростандарти от 0 до 4 да плащат с между 7 и 40 лв. повече. Данъкът ще се вдигне и в зависимост от мощността на колата. Въпреки че малко по-малко качеството на въздуха в София се подобрява, все още това си остава най-значимият екологичен проблем на града. Основите местни източници на замърсяване са два: отоплението с твърди горива и транспортът, като частните автомобили играят много по-голяма роля от обществения, който вече е сравнително нов и чист. Да, София трябва да се бори със замърсяването от колите. За да решим как, трябва да сме наясно, че проблемът е преди всичко в концентрацията на фин прах. Това води до големия брой жертви на мръсния въздух у нас, а се явява и причината срещу България да има наказателна процедура от ЕК. Второ, все повече расте и замърсяването с азотни оксиди, което е големият проблем в Западна Европа. Кои са трите основни фактора, определящи дали и колко един автомобил замърсява въздуха в София? Потреблението или изминатото разстояние: Ако един автомобил се ползва само през уикенда и приоритетно за пътувания в провинцията, със сигурност замърсява доста по-малко от друг, който прави по 30, 50, 100 км всеки ден из града. Просто е. Задвижването или горивото: Както стана пределно ясно след скандала с VW през 2015 г., дизеловите автомобили са много по-значим източник на замърсяване с фин прах и азотни оксиди от бензиновите – в пъти повече при един и същи евростандарт. Това не важи за най-новите коли, но в България 80% от автопарка е на над 10 г., така че коментираме преди всичко по-старите. Всъщност, най-чисти са хибридите и автомобилите на газ (LPG и CNG). Електромобилите също са отлично решение, но те са отскоро, много са скъпи, така или иначе не плащат данък (вкл. паркиране) и скоро няма да бъдат значим фактор у нас. Нивото на поддръжка: Голям брой автомобили замърсяват непропорционално силно (топ 10% от силно замърсяващите коли често дават над 50% от всички емисии), заради умишлено премахнати катализатори и филтри или проблеми с двигателя, маслото, уплътнения и т. н. Ясно видими са – пушат като комини на парен локомотив. И не, съвсем не са само стари бракми – почти всеки ден мяркам и доста новички „пушачи“. Мисля, че става пределно, ясно: С предложените промени в данъчните ставки, Столична община не адресира нито един от горните фактори, следователно няма да постигне особен ефект. Всъщност говорим за крещяща несправедливост, защото облагайки по-старите коли на общо основание, общината реално казва на хората, които карат на газ или поддържат колите си дълго време в добро състояние: „Вие сте абсолютни тъпанари – платете си за това, че сте почтени!“ Мощността пък често корелира с цената на колата, което обикновено означава по-качествени и дълготрайни системи за пречистване на изгорелите газове, както и собственик, който може да си позволи по-добра поддръжка. Мощността има връзка с потреблението на гориво и неразривно свързаните с това емисии на СО2, но те не влошават качеството на въздуха. Не, няма пряка зависимост между възрастта и мощността на една кола и замърсяването, което отделя. За съжаление, Столична община е с вързани ръце по отношение на компонентите на данъчната формула (може да коригира само коефициентите и то в малки граници), защото тя се задава от Министерството на финансите. Решението за състоянието на колите пък е изцяло в системата за годишни технически прегледи, която зависи от Министерството на транспорта. Очевидно най-доброто решение за ограничаване на замърсяването е никой да не ползва личен автомобил в града. Може много да се направи за повече придвижване пеша, с велосипед или привличане на хората в градския транспорт. Реалността обаче е, че колата ще продължава да бъде основен инструмент за придвижване за жителите на София. Въпреки ограничените пълномощия Столична община може да въведе конкретни мерки за спазване на принципите „замърсителят плаща“ и „потребителят плаща“: Обособяване на зона с платено влизане в центъра или разширяване и вдигане на цените на синята и зелената зона: Само това може да доведе до намаляване на трафика в централните части на града. Разширяване на безплатното (или по-евтино) паркиране в синя и зелена зона с обхващане не само на електромобили, но и хибриди и автомобили на газ: Последните два вида коли са много по-евтини и достъпни (неслучайно масово такситата и куриерските коли са на газ), а замърсяват не повече от електромобилите. Ако получат някакви предимства, много бързо могат да се увеличат значително като брой.   Засичане в реално време Въвеждане на система за отчитане на емисиите на замърсители в реално време (подобно на камерите за скорост) в пътни условия е работещ механизъм. Това вече беше направено като пилотен проект и показа, че може да работи. Обхваща не само регистрираните в София коли, но и всички приходящи, които са много и често са сред „пушачите“. Ако поне най-големите замърсители бъдат сериозно глобявани или даже спирани от движение, ефектите за качеството на въздуха ще бъдат много бързи. *Авторът е експерт по управление на околната среда и устойчиво развитие", "date": "2019.12.03", "title": " Как да намалим замърсяването от колите\t"}
{"url": "https://trud.bg/%d0%bf%d1%80%d0%be%d0%b2%d0%b5%d0%b6%d0%b4%d0%b0%d1%82-%d0%b7%d0%b0%d0%bd%d1%8f%d1%82%d0%b8%d1%8f-%d0%bf%d0%be-%d0%b3%d0%b8%d0%bc%d0%bd%d0%b0%d1%81%d1%82%d0%b8%d0%ba%d0%b0-%d0%b7%d0%b0-%d0%b1%d1%80/", "text": "Отделението по Акушерство и гинекология към МОБАЛ „Д-р Стефан Черкезов“ във Велико Търново е едно от малкото лечебни заведения в страната, където бъдещите майки могат да посещават занятия по гимнастика в последния триместър от бременността си. Гимнастиката стартира пилотно в началото на декември, като заниманията води стажант- акушерката от Филиала на Варненския медицински университет във Велико Търново Йоана Браткова, която е и дългогодишен кинезитерапевт. „Идеята е да успеем да обучим бременните жени адекватно за предстоящото раждан. С този тип занимания целта ни е да ги подготвим физически и психически за предстоящото нормално раждане“, разказва стажант-акушерката Йоана Браткова. Вече година фитнес топките се използват в родилната зала на отделението, но по думите на акушерка Любка Кръстева е необходимо бъдещите родилки предварително да бъдат обучавани, тъй като това помага и за преодоляването на психологическата бариера, постъпвайки в родилна зала.„Видяхме ползи от това, а сега целта ни е предварителната подготовка на бременните. С топките създаваме почивка между контракциите, освен това упражненията намаляват емоционалното напрежение, с което пристигат почти всички жени за раждане“, споделя акушерка Любка Кръстева. Гимнастиката с фитнес топка, чрез спонтанен биомеханизъм, успява да подготви мускулатурата на тазовото дъно за предстоящото раждане, като в същото време подпомага релаксацията и тонуса на мускулите, разказват специалистите. „Гимнастиката с фитнес топка стимулира по-бързото постигане на разширението маточнатана шийка и ускорява родилния процес“, допълва стажант – акушерката Йоана Браткова. По думите й, по време на цялата бременност е препоръчително една бременна жена да подобри своята двигателна култура, но когато процесът е насочен към самото раждане, е хубаво упражненията да започнат в третия триместър.Даниела Стойчева е една от първите бременни, които се включват в заниманията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Провеждат занятия по гимнастика за бременни в аг-отделението на болницата в Търново"}
{"url": "https://trud.bg/%d0%b1%d0%b0%d0%bd%d0%ba%d0%b5%d1%80%d0%b8-%d0%b8-%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82%d0%b5%d0%bb%d0%b8-%d0%b7%d0%b0%d0%bb%d0%b5%d1%81%d0%b8%d1%85%d0%b0-1300-%d0%b4/", "text": "Близо 1 300 дръвчета залесиха банкери от клоновете на банка ОББ в Шумен, Варна и Добрич, застрахователи от ДЗИ и горски от ДГС-Преслав. Инициативата е част от петото предизвикателство „Екип Синьо преминава на зелено“ и в нея участват над 3290 души от България. Това беше финалът на предизвикателството за Регион Варна, чийто служители се включиха активно в събирането на 4 тона отпадъци от хартия, пластмаса, метал и стъкло, електронни устройства, които бяха извозени и предадени за специализирано рециклиране, каза Христина Димитрова, регионален мениджър на Североизточен регион за банката. Тя допълни, че благодарение на колегите, взели участие в предизвикателството, със засадените дръвчета на мястото на изгорялата преди 2 години гора в землището на с. Ловец, община Велики Преслав, ще израсте нова, за един по-зелен и хубав свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Банкери и застрахователи залесиха 1300 дръвчета"}
{"url": "https://trud.bg/%d0%b7%d0%b0%d0%b5%d0%b2-%d1%81%d0%b5%d0%b2%d0%b5%d1%80%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b5-%d0%bf%d0%be%d1%82%d0%b2%d1%8a%d1%80%d0%b4%d0%b5%d0%bd%d0%b0-%d0%ba/", "text": "Сбъдваме мечтата на поколения наши граждани – ставаме член на НАТО, в съюз с най-мощните партньори в демократичния свят, написа днес премиерът Зоран Заев в своя профил във Фейсбук. „Тук, в Лондон, Северна Македония е потвърдена като следващия 30-ти член на НАТО, на 70-ия рожден ден на алианса. Защитени, сигурни и стабилни, ние продължаваме да укрепваме икономиката в полза на всички наши граждани“, добави Заев. Министър-председателят ръководи правителствена делегация днес и утре на срещата на върха в Лондон, за да отбележи 70-годишнината от съществуването на алианса. Правителствената делегация включва вицепремиера и министър на отбраната Радмила Шекеринска, вицепремиерът и отговорен по европейските въпроси Буяар Османи и външният министър Никола Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Заев: Северна Македония е потвърдена като 30-и член на НАТО"}
{"url": "https://trud.bg/%d1%81%d0%bc%d0%b0%d1%80%d1%82%d1%84%d0%be%d0%bd%d0%b8%d1%82%d0%b5-%d0%b2-%d1%80%d1%83%d1%81%d0%b8%d1%8f-%d1%89%d0%b5-%d1%81%d0%b5-%d0%bf%d1%80%d0%be%d0%b4%d0%b0%d0%b2%d0%b0%d1%82-%d1%81%d0%b0%d0%bc/", "text": "От първи юли догодина всички смартфони и компютри в Русия ще се продават с предварително инсталиран руски софтуер. Това предвижда подписан от президента Владимир Путин закон, придобил известност като „законът анти-Apple“, предаде  . Авторите на документа твърдят, че целта му е да подкрепи руските производители на софтуер и да даде на потребителите възможност за избор. Депутатите обаче не са наясно конкретно какви програми ще бъдат инсталирани и на какви устройства. Според тях този въпрос трябва да бъде решен от правителството. В края на ноември от Асоциацията на търговските компании и производители на битова електроника и компютърна техника изпратиха писмо до президента Путин с молба да отклони законопроекта. Според организацията, в която членуват компании, като „Епъл“, „Гугъл“, „Самсунг“ и „Дел“ документът ще навреди и на пазара, и на потребителите, които по идея трябва да защитава.", "date": "2019.12.03", "title": " Смартфоните в Русия ще се продават само с инсталиран руски софтуер"}
{"url": "https://trud.bg/%d0%b1%d1%80%d0%b0%d0%b4-%d0%bf%d0%b8%d1%82-%d0%bd%d0%b5-%d1%81%d1%8a%d0%bc-%d0%bf%d0%bb%d0%b0%d0%ba%d0%b0%d0%bb-%d0%be%d1%82-20-%d0%b3%d0%be%d0%b4%d0%b8%d0%bd%d0%b8/", "text": "Актьорът Брад Пит, който през последните 3 години преживя един от най-тежките и трудни разводи в Холивуд, призна пред Interview Magazine, че не е плакал от 20 години. „Известен съм с това, че не плача. Не съм плакал от някъде 20 години, но напоследък се хващам, че много по-често се трогвам. Както от децата ми, така и от приятелите ми, и от новините“, сподели 55-годишният Брад и допълни: „Мисля, че това е добър знак“. В същото интервю бившият съпруг на Анджелина Джоли проговори и за битката си с алкохола, който дълго време му е служил като бягство от проблемите. Той не скри, че му е коствало много усилия да прости на себе си заради грешните избори, които е правил, но именно те са го направили по-мъдър и чувствителен днес.  ", "date": "2019.12.03", "title": " Брад Пит: Не съм плакал от 20 години"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%b0%d1%89%d0%b0-%d0%b7%d0%b0-%d0%ba%d0%be%d0%bb%d0%b0-%d0%bf%d0%be%d0%bc%d0%bb%d1%8f%d0%bd%d0%b0-%d0%be%d1%82-%d0%b4%d1%8a%d1%80%d0%b2%d0%be/", "text": "Община Нови пазар е осъдена да заплати 831 лв. щети по паркиран автомобил, върху който рухнало дърво. Към това се добавят и още 357 лв. деловодни разноски, които кметството дължи на собственика на помляния „Фолксваген Голф“ Х.Ю. Решението е на Районния съд в Нови пазар и може да бъде обжалвано. За сега общината не е успяла да докаже, че вината е на природата. Инцидентът станал на 20 юни т.г. на централната улица в града, близо до завод „Китка“. Собственикът работел в предприятието и бил втора смяна, когато към 20 часа колеги му казали, че колата му е затисната от огромно дърво. Навън заварил пожарникари да се борят с него и да го отстраняват от автомобила. Голфът бил с премазано купе, щети по вратите и стъклата и ремонтът струвал 831 лв. с лихвите до момента. Искът на шофьора за причинени материални щети към общината бил за 1500 лв. От кметството реагирали, че причината е в силната буря в същия ден с вятър и дъжд и не могат да влияят на прирордната стихия. Дървото обаче рухнало след спиране на вятъра, освен това било изсъхнало и корените му били изгнили, опонирал ищецът. Според магистрати, в деня на инцидента е имало валеж и вятър, но не с такъв интензитет, че да се приеме непреодолима сила. „В случая именно общината, чрез съответните си служби е задължена да се грижи и поддържа крайпътното озеленяване на територията на града“, пише в решение на съда, който приема иска за доказан.", "date": "2019.12.03", "title": " Община плаща за кола, помляна от дърво\t"}
{"url": "https://trud.bg/%d0%b8%d0%ba%d0%b0%d1%80-%d0%be%d1%82-%d0%ba%d0%be%d1%87%d0%b5%d1%80%d0%b8%d0%bd%d0%be%d0%b2%d0%be-%d1%81-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0/", "text": "Документалната лента разказва за конструктора на първия български хеликоптер и за цената на мечтите Филмът на Емил Спахийски “Икар от Кочериново” бе показан за първи път пред пловдивската публика на фестивала “Златен ритон” снощи. Документалната лента разказва за конструктора на първия български хеликотер – Николай Поповски. Това е може би най-пловдивската лента на фестивала, защото прототипът Н11В1 полита на летище Крумово през 1991 г. и веднага след това остава като музеен експонат в току-що открития Музей на авиацията. Филмът на режисьора и сценарист Емил Спахийски обаче не е толкова разказ за конструирането на вертолета, а за цената, която всеки мечтател плаща, за да създаде нещо, за да търси. “В какво се превръщат мечтите и каква е цената, която заплащаш, за да ги преследваш докрай? И колко е трудно да го правиш, когато живееш в едно малко селце в България и си сам. Това е историята на Николай Поповски от Кочериново, която следя повече от 25 години”, разказва режисьорът, който е и политически наблюдател във вестник “Труд”. Емил Спахийски е един от водещите журналисти в печатните медии в България. Отразявал е войните в Босна и Косово, бил е кореспондент на “Труд” в Грузия и кавказките страни. Носител е на наградите “Паница” и “Черноризец Храбър” за публицистика. Той е съсценарист на филма “Съдилището” на режисьора Стефан Командарев, за което получава наградата за най-добър сценарист, споделена с Марин Дамянов и Командарев. Това е неговият дебют като режисьор в киното.", "date": "2019.12.03", "title": " „Икар от Кочериново” с премиера на „Златен ритон”\t"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%82%d1%8a%d1%80%d0%b3%d0%be%d0%b2%d1%86%d0%b8-%d0%bd%d0%b0-%d0%b0%d0%bd%d1%82%d0%b8%d0%ba%d0%b8-%d0%b2-%d0%bc%d0%be%d0%bc%d0%b5%d0%bd%d1%82-%d0%bd%d0%b0/", "text": "Двама търговци на монети са били задържани в момент на сделка с монети, като целта е била антиките да бъдат изнесени в чужбина. Те са били арестувани в неделя и към момента са в ареста за 72 часа, предстои прокуратурата да поиска от съда да им определи мярка „задържане под стража“. Това съобщиха от Окръжна прокуратура Пловдив. Единият е на 44, а другият – на 49 г. След задържането им са иззети културни ценности от адреси в София, Пловдив, Стамболийски и Асеновград. „Става дума за общо 877 археологически обекта, сред които 820 монети. Те са от бронз, сребро и злато и са от различни епохи – от античността, от Римската епоха и Средновековието“, обясни окръжният прокурор на Пловдив Румен Попов. Експертиза ще определи стойността на антиките. На този етап от прокуратурата отказват да съобщят за коя страна е трябвало да бъдат изнесени монетите. Двамата задържани са от Пловдив и София, занимавали са се с иманярство, но са с чисто съдебно минало. В последните години се посветили само на търговия с антики. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Спипаха търговци на антики в момент на сделка"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bc%d0%bb%d0%b0%d0%b4-%d0%bc%d1%8a%d0%b6-%d0%b7%d0%b0-%d0%b1%d0%bb%d1%83%d0%b4%d1%81%d1%82%d0%b2%d0%be-%d1%81-8-%d0%b3%d0%be%d0%b4%d0%b8/", "text": "26-годишен мъж е арестуван в Панагюрище за блудство с 8-годишно момиченце. Посегателството е станало миналата седмица, но не е съобщено от МВР, тъй като при престъпленията с малолетни и непълнолетни се проявява повече деликатност и дискретност, обясни говорителят на Областната дирекция на МВР в Пазарджик Мирослав Стоянов, предаде  Сигналът е бил подаден на 27 ноември следобед. Педофилът е успял да примами детето в необитаем строеж в Панагюрище. След блудството 26-годишният мъж се опитал да завърже детето, но не успял и бил забелязан от група младежи. Те се опитали да го задържат, но престъпникът успял да избяга. Малко по-късно той е задържан от полицейски екипи, а в петък съдът в средногорския град му е наложил постоянна мярка „задържане под стража“. По случая се води полицейско производство под наблюдението на Окръжната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Арестуваха млад мъж за блудство с 8-годишно момиченце в Панагюрище"}
{"url": "https://trud.bg/%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%bd%d0%b0%d1%82%d0%be-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d0%be%d1%82%d0%b3%d0%be%d0%b2%d0%be%d1%80%d0%b8-%d0%bd/", "text": "НАТО е готов да отговори на военните заплахи от страна на Китай, което е принципно нова задача за Алианса, който по-рано е бил насочен единствено към сдържане на СССР и Русия. Това заяви генералният секретар на Северноатлантическата организация Йенс Столтенберг след срещата си с американския президент Доналд Тръмп преди срещата на върха на НАТО в Лондон, предава ТАСС. „НАТО е готово да отговори на военните заплахи от страна на Китай. Нямаме намерение да местим НАТО в Южнокитайско море, но трябва да отговорим със съвместни усилия на заплахите от Китай, включително и в киберпространството. Това е принципно нова задача за НАТО, който по-рано беше прицелен само върху СССР и Русия“, заяви генералният секретар. „Ставаме свидетели на промени в света и мощният подем на Китай е една от тях“, заяви той. По думите на Столтенберг Пекин е създал междуконтинентални и хиперзвукови ракети, които могат да достигнат Европа. Генералният секретар отбеляза още „огромният икономически потенциал“ на Китай. Преди това страните от НАТО решиха да поемат контрола и в бъдеще да ограничат използването на китайски технологии при разработването на безжични системи от пето поколение (5G), както и във високотехнологичното военно оборудване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Столтенберг: НАТО е готов да отговори на военните заплахи от страна на Китай"}
{"url": "https://trud.bg/%d0%bf%d1%83%d1%82%d0%b8%d0%bd-%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%b0%d1%82%d0%be-%d0%b5-%d0%b7%d0%b0%d0%bf%d0%bb%d0%b0%d1%85%d0%b0/", "text": "Във вторник руският президент Владимир Путин разкритикува продължаващото разширяване на НАТО, нещо, което той предположи, че е безсмислено предвид липсата на заплаха от страна на Москва след разпадането на Съветския съюз през 1991 година. Изказвайки се на среща на руските военни лидери в черноморския курорт Сочи, Путин заяви, че разширяването на НАТО представлява заплаха за Русия, но подчерта, че се надява, че ще надделее споделеният интерес към обща сигурност. Въпреки съществуващото напрежение, Путин заяви, че Русия остава готова да си сътрудничи с атлантическия военен съюз. Изказването му идва в момент, когато в Лондон се провежда двудневна среща на върха на НАТО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Путин: Разширяването на НАТО е заплаха за Русия"}
{"url": "https://trud.bg/%d0%bb%d0%b8%d1%82%d0%b5%d1%80%d0%b0%d1%82%d1%83%d1%80%d0%b5%d0%bd-%d1%81%d0%b0%d0%bb%d0%be%d0%bd-%d0%bb%d0%b5%d0%b3%d0%b5-10-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80-3/", "text": "На 4 декември Литературен салон „Леге 10“ организира вечер, посветена на 110 години от рождението на Никола Вапцаров. В събитието ще вземат участие Мая Вапцарова, Иван Гранитски, Лъчезар Еленков, Матей Шопкин и други. Литературната вечер ще се проведе от 18.00 часа в залата на 1-вия етаж на Градския съвет на БСП – София на ул. „Леге“ №10. Съорганизатори са Съюзът на българските писатели и издателство „Захарий Стоянов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Литературен салон „Леге 10“ организира вечер, посветена на 110 г. от рождението на Никола Вапцаров"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%be%d1%82-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f%d1%82%d0%b0-%d0%b7%d0%b0-%d0%b7%d0%bb%d0%b0/", "text": "Четвърт век по-късно Христо Стоичков отново стъпи на червения килим край Айфеловата кула. Този път за да изведе Лионел Меси към историята – за шеста „Златна топка“. Много звездни офицери е имал Цар Футбол, но никога такъв герой.  „Лео е много по-голям човек, отколкото футболист – възкликна Стоичков пред „Труд“. – Всички го виждаме на терена. Дали ще е в последния мач срещу „Атлетико“, дали ще е във всеки друг двубой. Но личността Меси е много, много по-значима. Той е символ не само на „Барселона“, не само на съвременния футбол. Меси е символ на спорта. Един от най-велиите, които са се раждали. Напълно заслужено получи „Златната топка“. Не бих се учудил, ако прибави още няколко в колекцията… Аз съм горд, че съпреживях неговия триумф. И 25 години след моя звезден миг бях отново тук на галата в Париж. Настръхнах. Припомних си как Йохан Кройф беше до мен, а съпругата ми Марияна ме гледаше от трибуните. България беше на върха на света. Видях се с много приятели и фигури от футболния елит. Килиън Мбапе ми прати коледен подарък за внучката Мия – фланелка на „Пари Сен Жермен“ с нейното име на гърба…“  На световните медии не убягна факта, че Меси показа огромно уважение към Стоичков. Когато видя Камата в залата, капитанът на „Барса“ веднага отиде при него за да прегръдка. И двамата тръгнаха заедно по червения килим. Рядко се случва Меси да бъде засенчен, но това се случи именно на 2 декември 2019-а. Много повече снимки и коментари заслужиха двете му момчета Тиаго и Матео. Никой не може да предположи дали двамата ще станат футболисти от калибъра на баща си, но със сигурност след тази вечер те вече са известни.  Победата на Меси, №1 в света и на ФИФА, беше изключително инфарктна. Аржентинецът има само 7 гласа повече от Вържил ван Дайк („Ливърпул“). Трети остана Кристиано Роналдо, който се погрижи отново за полемика.  По традиция португалецът не уважи награждаване на своя голям конкурент, а като че ли по негова заявка бе организирана церемония за футболист №1 на Серия А. Точно 850 км е разстоянието между Милано и Париж, където двамата едновременно вдигаха купи за най-добър. Но, разбира се, тази на Меси е с много карати по-значима.“Когато преди две години Кристиано ме изравни с пет „Златни топки“, признавам, че ме заболя малко – каза Лео пред „Франс Футбол“. – Вече не бях сам на върха. Дали съм бил разочарован, че от 2015 година не бях печелил? Нека кажем, че разбирам защо е станало така. Като отбор с „Барселона“ не постигнахме голямата цел – Шампионската лига. Чрез нея най-лесно се печели „Златната топка“. Кристиано заслужено я взимаше. Някои предпочитат него, други са за Килиън Мбапе, трети – за мен. Хората имат право да посочат този, когото харесват.“  За първи път от 2010-а Роналдо не е сред един от първите двама в класацията за „Златната топка“ и неслучайно изглежда кисел в последните мачове на „Юве“.", "date": "2019.12.03", "title": " Христо Стоичков от церемонията за „Златната топка“:  Меси е много по-голям човек, отколкото футболист"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%81%d0%b1%d0%bb%d1%8a%d1%81%d1%8a%d0%ba-%d0%b2-%d1%81%d0%bd%d0%b5%d0%b3%d0%b0-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Два леки автомобила – Форд Фокус със софийска регистрация и БМВ Х6 с варненска се сблъскаха в първия мокър снежен ден във вторник в Шуменско. Катастрофата без пострадали стана на околовръстния път от Варна към Бургас, край отбивката за село Васил Друмев, съобщават от полицията. Водачите на двата автомобила са правоспособни, тествани са за алкохол и не е отчетено наличие. По първоначални данни водачът на форда – 19-годишен от Шумен, е навлязъл в лентата за насрещно движение и се е ударил челно в БМВ-то. Движението се регулира от екипи на Пътна полиция, съобщават от ОДМВР-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Първи сблъсък в снега в Шуменско"}
{"url": "https://trud.bg/%d0%b1%d0%b8%d0%b2%d1%88%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%ba%d0%b0-%d1%83%d0%b6%d0%b8%d0%bb%d0%b8-%d0%bd%d0%be%d0%b8-%d1%81-3-%d0%bc%d0%bb%d0%bd-%d0%bb%d0%b2-%d1%81-%d1%84/", "text": "Прибирали пари и от плащания за стаж Иззети са 11 фалшиви печата и 169 пенсионни досиета Бивша служителка ужили НОИ с 3 млн. лв., представяйки фалшиви документи за стаж на свои клиенти от фалирали още през 90-те години фирми.  След като напуснала НОИ-Пловдив, жената регистрирала фирма за пенсионни услуги и започнала да подготвя пенсионни досиета с фалшиви удостоверения за пенсия (УП). След задържането є са иззети 11 фалшиви печата и 169 пенсионнни преписки, 116 от тях били откраднати от НОИ през 2013 г. “Издавала е УП-30 (за трудов стаж) от фирми, които са приключили дейността си отдавна или са без архив, за да не може да се направи проверка”, обясни районният прокурор на Пловдив Чавдар Грошев. Сега обаче неправомерно пенсионираните хора ще трябва да връщат парите на НОИ. На този етап няма данни те да са знаели, че участват в измама. С помощта на дъщеря си и мъжа, с когото живее на семейни начала, бившата служителка на НОИ завлякла хора и по друга схема. Взимала пари от кандидат-пенсионери, които имат право да си купят стаж, но не внасяла парите, а ги задържала за себе си. Клиентите напразно чакали да получат решение за пенсионирането си и накрая започнали да подават сигнали. Към прокуратурата се обърнали и от НОИ, защото имали съмнения за фалшиви УП-та в някои от преписките. Така жената, дъщеря и партньорът й били задържани и обвинени в измама в големи размери. В момента те са в ареста за 72 часа, предстои съдът да се произнесе по мерките им за неотклонение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Бивша служителка ужили НОИ с 3 милиона лева"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8-%d1%81%d0%b0-%d0%bd%d1%8f%d0%ba%d0%be/", "text": "Няколко варианта за увеличаване на обема на язовир „Студена“ са предложени от хидроинженери и ще бъдат обсъдени от експерти в Министерството на регионалното развитие и благоустройството утре. Това обяви пред   ресорният министър Петя Аврамова. По думите й, количества са отклонени и от Владайския канал като те варират в зависимост от валежите. „Много спекулации се чуха относно случващото се с язовир „Студена“. Искам да уточня, че ремонтът на язовирната стена приключи още през 2018 г. Не са източвани количества вода през лятото, за да се ремонтира стената. Търсят се варианти обаче за допълнителна модернизация на съоръжението“, обясни Аврамова. На въпрос дали ще бъде намален водният режим от първоначално планираните четири месеца, министър Аврамова обясни, че се прави всичко възможно и ако количествата в язовира го позволят, ще бъде възстановено възможно най-бързо непрекъснатото водоподаване. Министърът разкритикува и съществуващия в момента воден режим като недостатъчно ефективен. По думите ѝ, заради честото спиране на водата се получават чести аварии и не е ясно колко ефективно се пести вода и какви са загубите заради възникналите аварии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Министър Аврамова: Предложени са няколко варианта за увеличаване на обема на язовир „Студена“"}
{"url": "https://trud.bg/%d1%81%d0%be%d1%84%d0%b8-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d1%89%d0%b5-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%80%d0%be%d0%b6%d0%b4%d0%b5%d0%bd%d0%b8%d1%8f-%d1%81%d0%b8/", "text": "Ромският славей Софи Маринова ще посрещне 44-ия си рожден ден в Дубай, но без своята половинка Гринго. Певицата сподели в интервю за „На кафе“, че синът й Лоренцо я изненадал с пътешествие до една от любимите й дестинации, но любимият на Софка няма да се присъедини към тях. Тя не коментира дали с Гринго все още са заедно, но имайки предвид   и изтритите общи снимки в профила на Софи Маринова, е много възможно те отново да не са двойка. В профила си в Instagram изпълнителката вече сподели видео от Дубай, на което се вижда как тя, синът й и техни приятели се возят в автомобил и са облечени в традиционни за дестинацията дрехи.", "date": "2019.12.03", "title": " Софи Маринова ще празнува рождения си ден в Дубай без Гринго"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81%d0%bd%d0%b8%d1%82%d0%b5-%d0%b1%d0%b8%d0%bb%d0%b5%d1%82%d0%b8-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d1%81%d0%b5-%d0%ba/", "text": "Първата акаунт базирана система, даваща гъвкавост и управление на градската мобилност в реално време, у нас заработи успешно в Стара Загора. Приложението „Градски транспорт Стара Загора“ е достъпно в Apple App store и Google Play. От компанията доставчик – „Телелинк”, споделиха някои от основните предимства, които го отличават от останалите подобни услуги в областта. Приложението е изградено върху иновативна платформа за предоставяне на набиращата все повече популярност в света на „умните градове“ „Мобилност като Услуга“ (Mobility as a Service, MaaS), съобщиха от пресцентъра на Община Стара Загора. Платформата предоставя услуги в областта на градската мобилност, както в България, така и на международния пазар. Приложението е първото в региона и едно от само няколко в Европа. Приложението на „Градски транспорт Стара Загора“ има възможност да поддържа абонаментни карти с намаления. Административният портал на системата предлага на администраторите да въвеждат сами правилата за използване на всеки отделен билетен продукт или карта, като по този начин се предлага на масовия потребител, а именно – постоянно пребиваващите в града, възможността да използват своята абонаментна карта през мобилния телефон без да се налага да я носят в себе си. Всички продукти могат да бъдат зареждани както в центровете за обслужване на клиенти – наличните автомати разположение по ключови спирки и в самите автобуси, така и през сайта. Реализацията на проекта за „Модернизация и развитие на устойчив градски транспорт в град Стара Загора“ включва още въвеждане на видеонаблюдение на основните кръстовища и интелигентна система за превенция на задръствания. В ход е и подмяната на съществуващите светофарни уредби и трафик контролери, три ще бъдат и светофарите, даващи с бутон предимство на пешеходците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Автобусните билети в Стара Загора се купуват и чрез мобилно приложение"}
{"url": "https://trud.bg/%d1%82%d0%b8%d1%80-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%ba%d1%80%d0%b0%d0%b9-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be/", "text": "Тир катастрофира на изхода на Велико Търново в посока прохода „Хаинбоаз”. Инцидентът е станал малко преди 15 часа днес, съобщава Нова телевизия. В условия на силен снеговалеж и мокра пътна настилка товарния автомобил е излязъл от пътното платно. При инцидента няма пострадали. В момента движението в района се регулира от служители на „Пътна полиция”. Превозното средство е спряло на жп надлез. Имало е опасност то да падне на влаковата линия Русе – Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " Тир катастрофира край Велико Търново, няма пострадали"}
{"url": "https://trud.bg/22-%d0%bc%d0%b0%d1%88%d0%b8%d0%bd%d0%b8-%d0%b8%d0%b7%d0%bb%d0%b8%d0%b7%d0%b0%d1%82-%d1%81%d1%80%d0%b5%d1%89%d1%83-%d1%81%d0%bd%d0%b5%d0%b3%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be/", "text": "22 машини от различен тип, включително и малогабаритни снегорини за квартал „Варуша“, са в пълна готовност да излязат по улиците на Велико Търново, ако снегът започне да се задържа или има риск от замръзване. Снегопочистващата фирма разполага в наличност с 1000 тона пясъчно-солна смес, 800 тона сол и 50 тона противообледителна химическа смес с основа магнезиев сулфат. В процес на доставка са още 1000 тона пясък и сол. В пълна готовност са и екипите на общинското предприятие „Зелени системи“, които отговарят за почистването на тротоарите, стълбищата и обществените пространства. Община Велико Търново апелира шофирането да бъде разумно, с подготвени и оборудвани за условията автомобили, а паркирането да е по начин, по който не се пречи на снегопочистващата техника. Метеорологичните условия и промяната им е под постоянно наблюдение от дежурните екипи. При понижение на температурите незабавно ще започне обработка на улиците, а приоритетно ще се започне от стръмните участъци на първостепенната пътна мрежа. С достатъчно количество инертни материали и техника в готовност разполага фирмата, която отговаря за поддръжката на общинската пътна мрежа. От експлоатационните дружества имат сформирани дежурни екипи, които да реагират максимално бързо при проблеми с тока, водата и съоръженията по газопреносната мрежа. До момента не са постъпвали сигнали за усложнени пътни условия или проблеми с енергоснабдяването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " 22 машини излизат срещу снега във Велико Търново"}
{"url": "https://trud.bg/%d0%b5%d1%81-%d1%89%d0%b5-%d0%be%d1%82%d0%b3%d0%be%d0%b2%d0%be%d1%80%d0%b8-%d0%b5%d0%b4%d0%b8%d0%bd%d0%bd%d0%be-%d0%b0%d0%ba%d0%be-%d1%81%d0%b0%d1%89-%d0%bd%d0%b0%d0%bb%d0%be%d0%b6%d0%b0%d1%82-%d0%bd/", "text": "Европейският съюз ще отговори на евентуални наказателни мита на САЩ срещу френските стоки „единно“, предава AFP. „Както и в другите въпроси, свързани с търговията, ЕС ще действа и реагира единно и ще остане обединен“, заяви говорителят на Комисията Даниел Росарио, след като САЩ заплашиха да увеличат митата върху френски стоки. Заплахата беше в отговор на френски данък за цифрови услуги, за който Вашингтон  , че е дискриминационен, тъй като отделя американски гиганти като Google и Facebook.", "date": "2019.12.03", "title": " ЕС ще отговори единно, ако САЩ наложат наказателни мита на френските стоки"}
{"url": "https://trud.bg/%d0%bf%d0%be-%d0%bc%d0%b0%d0%bb%d0%ba%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%81%d0%bc/", "text": "Апелативен съд – Бургас измени присъдата на Владимир К. признат за виновен за катастрофата в гр. Приморско, при която загина велосипедиста Евелин Д. Съдът е преквалифицирал извършеното престъпление в по-леко наказуемо и е намалил наказанието „лишаване от свобода“ от 17 години на 10 години и наказанието „лишаване от право да управлява МПС” от 18 години за срок от 11 години години. В останалата част първоинстанционната присъда е потвърдена. Инцидентът стана през март, 2017 г., на ул. „Трети март“ в гр.Приморско. Владимир К., нарушил правилата за движение по пътищата. Шофирайки с превишена скорост – 94 км/ч., навлязъл в лентата за насрещно движение, като по този начин допуснал пътно-транспортно произшествие с насрещно движещия се по пътното платновелосипедист Евелин. Д. и по непредпазливост причинил смъртта му. По време на катастрофата Владимир К. е бил в пияно състояние – 2,70 промила алкохол в кръвта, като след удара е избягал от местопроизшествието. Въззивната инстанция не споделя извода, че деянието на подсъдимия Владимир К. следва да се квалифицира и като „особено тежък случай“ , съобщиха от пресслужбата на Апелативния съд в Бургас. Според въззивния състав действията на подсъдимия не покриват предпоставките на посочения текст, тъй като с оглед на настъпилите вредни последици и на всички отегчаващи обстоятелства, не се разкрива изключително висока степен на обществена опасност както на самото деяние, така и на дееца, са мотивите на магистратите. В решението е посочено, че нарушенията на правилата за движение по пътищата, при които макар и по непредпазливост се причинява смъртта на други лица, се отличават с по-висока степен на обществена опасност, в сравнение с други групи престъпления, непредпазливи такива, тъй като засягат комплекс от обществени отношения, пряко свързани с гарантираните в Конституцията изконни човешки ценности – правото на телесна неприкосновеност и правото на живот. В конкретния казус обаче, доказателствената съвкупност не сочи на завишена обществена опасност на престъплението извършено от Владимир К., както и на завишена лична обществена опасност, които да са различни от обичайните за този вид престъпна деятелност, допълват апелативните съдии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.03", "title": " По-малка присъда за шофьор, причинил смъртта на колоездач в Бургас"}
{"url": "https://trud.bg/%d1%81%d0%b5%d1%81%d1%82%d1%80%d0%b0%d1%82%d0%b0-%d0%bd%d0%b0-%d0%ba%d1%807-%d1%81%d0%b5-%d0%b3%d0%b0%d0%b2%d1%80%d0%b8-%d1%81-%d0%b2%d0%b0%d0%bd-%d0%b4%d0%b0%d0%b9%d0%ba/", "text": "Вторият в класацията на „Франс Футбол“ – холандецът Вържил ван Дайк, се пошегува с отсъстващия Кристиано. В телевизионно интервю защитникът беше запитан за отсъствието на Роналдо. „Той въобще беше ли конкурент“, отвърна с усмивка Ван Дайк. Бясна от тези думи се включи Катя Авейро, сестрата на Роналдо. „Сега, скъпи Върджил, там, на където отиваш, Кристиано Роналдо е бил и се е върнал хиляди пъти – написа в социалните мрежи дамата. – Виж, мой скъпи Върджил, Кристиано Роналдо е бил три пъти шампион в първенството, където играеш от много години и още не можеш да станеш. Кристиано Роналдо е дори най-добрият футболист и голмайстор в страната, където играеш. И беше по-млад от теб. И после, скъпи Върджил, Кристиано Роналдо отиде на други места и стана най-великият в историята на клубния футбол. „Реал“ (Мадрид) говори ли ти нещо, Върджил? Може би, защото този клуб с това момче Кристиано те победи във финала на Шампионската лига. От тези „Златни топки“ Кристиано има пет. А същият този Роналдо победи твоите „оранжеви“ на финала на Лигата на нациите. Болеше ли, Върджил? И, скъпи Върджил, в една от не най-силните си години Роналдо пак спечели повече от теб. Кофти ли ти е? Сега, Върджил, почти да печелиш трофеи и тогава ще говорим. Когато имаш, тогава можеш да седнеш с Кристиано на една маса. За мен Кристиано е и винаги е бил най-добрият футболист в света.“ Няколко часа по-късно Ван Дайк публикува съобщение, че уважава безкрайно Роналдо и думите му са извадени от контекста ни интервюто.", "date": "2019.12.03", "title": " Сестрата на КР7 се гаври с Ван Дайк"}
{"url": "https://trud.bg/%d0%b7%d0%b0-%d0%bc%d0%be%d1%80%d0%b0%d0%bb%d0%b0-%d0%b8-%d0%b7%d0%b0%d0%b2%d0%b8%d1%81%d0%b8%d0%bc%d0%be%d1%81%d1%82%d0%b8%d1%82%d0%b5-%d0%b2-%d0%bf%d1%80%d0%b0%d0%b2%d0%be%d1%81%d1%8a%d0%b4%d0%b8/", "text": "Поставяйки поведението на противниците на Иван Гешев в по-широк, международен аспект, може би ще даде по-голяма яснота и по-разумно обяснение относно тяхното поведение Процедурата по избор на нов главен прокурор, проведена по правилата, изготвени от екипа на бившия правосъден министър Христо Иванов, вече е в историята. Президентският указ за назначаването на Иван Гешев бе обнародван в Държавен вестник, така че остават броени седмици до встъпването в длъжност на новия ръководител на държавното обвинение. Каквито и оценки да получава Иван Гешев за своите професионални и личностни качества, фактите са такива, че на същия не могат да му бъдат отречени сериозният професионален опит, изграден на базата на работата му в различни звена и постове в съдебната система, както и доверието, с което се ползва сред мнозинството от своите колеги. Атаките срещу него бяха лишени от всякаква конкретика, не беше посочено нито едно нарушение на Гешев във връзка с работата му или нарушение на Кодекса за етично поведение на българските магистрати. Изказваха се опасения, че Иван Гешев не бил достатъчно дипломатичен и умерен, липсвала му висока академичност, без да се отчита, че процедурата за избор не е нито за министър на външните работи, нито за председател на БАН. Къде тогава е лакмусът към разбирането на въпроса дали заявената позиция на гласувалите против избора на Иван Гешев за главен прокурор е автентичен израз на тяхното субективно убеждение, че същият не притежава необходимите качества или е плод на предразсъдъци и внушения от страна на политически и бизнес среди, част от лидерите на които се намират извън пределите на страната. Отговорът на поставения въпрос се съдържа в анализа на поведението на въпросните лица по други, чисто технически, професионални въпроси, свързани с администрирането на съдилищата, осигуряване на нормални условия на труд и кадрова обезпеченост. При решаването на тези въпроси не би следвало да има никакъв политически оттенък, а водещ принцип би трябвало да е общият интерес на магистратската общност и на гражданите. За целта нека разгледаме няколко примера за поведението на т.нар. „опозиция на статуквото“ и в този Висш съдебен съвет: – пасивна позиция относно необходимостта от оптимизиране на съдебната карта; – опит за саботиране от страна на председателя на ВКС Лозан Панов и на кадровика Олга Керелска на реформата, предложена от председателя на ВАС Георги Чолаков, за оптимизиране на кадровата обезпеченост на административните съдилища; – пасивната позиция по отношение на кадрова необезпеченост на специализираните наказателни съдилища; И най-актуалният пример от миналата седмица: – липсата на адекватна и бърза организация при изработването на правила за допълнителното материалното стимулиране на специализираните съдии. В случая, поради мнение на Олга Керелска, че има забележки към проекта и на Атанаска Дишева, че не могат да се приемат правила за допълнителни парични възнаграждения на съдиите от специализираните съдилища, без да се държи сметка за натовареността, съществува реална опасност магистратите от Специализирания наказателен съд и от Апелативния специализиран наказателен съд  да останат без допълнително материално стимулиране, въпреки наличието на осигурени средства за това. Горното може би ще убеди част от аудиторията, че идеята на „вечната опозиция“ във ВСС е просто опит за саботаж на всички градивни идеи за развитие на съдебната система, спазвайки Ленинския принцип „колкото по-зле, толкова по-добре“, а поведението им при избора на Иван Гешев просто се вписва в тази поредица от действия. Внимателен поглед обаче показва, че мотивите на Лозан Панов, Олга Керелска и Атанаска Дишева не се изчерпват само с това. Следваше да се отчете и едно друго обстоятелство, а именно – от какви морални позиции се преценяваха личностните качества на Иван Гешев. Тук е достатъчно само да се споменат имотните скандали около Лозан Панов и Атанаска Дишева, за да стане ясно, че е много важно да има морални съдници, но още по-важно е кои са те! Още по-неприятно усещане създава и безспорният факт на ангажираност на точно тези две лица с една политическа партия, самопровъзгласила се да е единствен говорител на особена категория хора, които са наричани понякога или „стара“ или „автентична“ градска десница, или просто „умни и красиви“. Че някои обстоятелства около въпроса за избора на Иван Гешев добиха политическа окраска, спор няма. Но това бе изцяло по вина на противниците на избора, които разчитаха Гешев да изпусне нервите си, да потърси помощ от политици, което вече щеше да дискредитира кандидатурата му. Важното е, че въпреки огромните усилия, самият избор остана в рамките на законовите процедури и не беше опорочен. Нищо, че една политическа партия, в разгара на предизборната кампания за местния вот, дори изостави своите потенциални гласоподаватели и вместо да говори за решаване на многобройните проблеми на столицата, концентрира целия си потенциал върху очерняне на кандидатурата на Иван Гешев. Това бе видно и от присъстващите лица на митинга против избирането на Иван Гешев. Като на последния от тези митинги се появи и загубилият изборите за кмет на София кандидат Мая Манолова. Горните факти поставят интересен въпрос, а именно дали подобни странни политически коалиции са само български феномен, възникващ ad hoc, или са част от неформална мрежа от групи за натиск, оплетени помежду си в политически и финансови връзки, далеч надхвърлящи пределите на нашата страна. Отговорът на този въпрос ще хвърли светлина върху причинно-следствения процес на горепосочените събития и поставяйки поведението на противниците на Иван Гешев в по-широк, международен аспект, може би ще даде по-голяма яснота и по-разумно обяснение относно тяхното поведение. Разбира се, че феноменът „политици в тоги“ далеч не е българско изобретение. Аналози на Методи Лалов и Лозан Панов могат да се видят почти във всяка европейска страна. Истина е също така, че подобни коалиции на крайни либерални и леви политически формации (и техните протежета сред магистратските среди) от години съществуват и в много страни от бившия Източен блок, като Унгария и Полша, където също управляващите мнозинства център-дясно са поставени под непрекъснат натиск от страна на политическите си противници. В Полша управляващата партия „Право и справедливост“ е постоянно атакувана за опитите си за провеждане на съдебна реформа от коалиция между либералната „Гражданска платформа“ и лявата „Съюз на демократичната левица“. Саботажът е активно провеждан не само на политическо ниво, но е и публично подпомаган от част от съдиите от Върховния съд, които не крият политическите си убеждения, както и от редица неправителствени организации, финансирани от мизантропа Джордж Сорос. Подобно е положението и в Унгария, където поредното доказателство за доброто взаимодействие на „либерал-социалистическия интернационал“ бе новината, че преместването на финансирания от Сорос Централноевропейски университет от Будапеща във Виена е станало с активната помощ на кмета на австрийската столица, който не крие крайно левите си политически убеждения. По въпроса кои са българските аналози на гореописаните факти, е писано и говорено много и няма смисъл да се повтарят ноторно известни факти. Още повече, когато част от играчите са едни и същи. В този ред на мисли, следва да се отбележи, че не е срамно да имаш позиция, която отстояваш агресивно и шумно, но е срамно и недостойно да прикриваш зад лозунга за морал и законност действителните мотиви за поведението си.", "date": "2019.12.03", "title": " За морала и зависимостите в правосъдието – глобално и у нас"}
