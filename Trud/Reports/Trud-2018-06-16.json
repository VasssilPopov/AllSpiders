{"url": "https://trud.bg/%d1%81%d1%8a%d1%80%d1%84%d0%b8%d1%81%d1%82%d0%b8-%d0%bd%d0%b0-%d0%b2%d0%be%d0%b9%d0%bd%d0%b0-%d1%81-%d0%bf%d0%bb%d0%b0%d1%81%d1%82%d0%bc%d0%b0%d1%81%d0%b0%d1%82%d0%b0/", "text": "Събраха 20 чувала с боклук Сърфисти се събраха на плажа на Приморско, но не за да се надбягват с вятъра и вълните, а за да обявят война на пластмасата. “Ние сме против използването на пластмаса за еднократна употреба. Клечки за уши, сламки и бъркалки не могат да се рециклират, хората ги изхвърлят и така вредим и на природата, и на здравето си”, каза пред “Труд” Илияна Стоилова, основател на сърф училище “Акаша”. Тя и Йоан Колев, известен шампион на България и Балканите по уиндсърф, съвместно със съорганизаторите от Surfrider Foundation Sofia, са избрали неслучайно датата 16 юни за инициативата в Приморско. На този ден в различни точки по цялото земно кълбо се отбелязва Международния ден на сърфинга и на повечето места любителите на този спорт призовават да не се изхвърля пластмаса по плажа и във водата. Целта е чрез спорт и забавления повече хора да научат, че чистотата на морето е сред основните ценностите в нашия живот, обясниха организаторите. Самото почистване пък гарантира приятно прекарване на плажа и … шоколадов загар. Освен това всички на място ще могат да се запознаят с проблематиката със замърсяването на плажовете, най-вече с пластмаса, което придобива все по-застрашителни размери. “Пластмасата е добър материал, ако се използва правилно”, поясни Илияна Стоилова. Тя разказа, че по принцип “дъските” за сърфове се правят от дървесина и стиропор, но напоследък се изработват и от рециклирани пластмасови рибарски мрежи. В съботния ден сърфистите събраха 20 чувала с боклуци от Северния плаж в Приморско. “Преобладават пластмасовите бутилки, чашки и сламки. Но плажа имаше и захвърлени автомобилни гуми”, възмущаваха се участниците в купона, който продължава и днес. По обед излезе вятър и присъстващите наблюдаваха демонстрации и уроци по уиндсърф.   Рибари и капитани:  Морето е задръстено с найлони Навътре в морето е пълно с найлонови боклуци, които вятърът тика откъм брега. Влачат ги и теченията, включително и от съседни страни, разказаха рибари пред „Труд”. Почти всеки ден в мрежите и въдиците им се оплитат някакви пластмаси, включително и когато са далеч от сушата. Капитани на корабчета разказват, че в 20-метровата зона на дълбочина морето е по-чисто, но от 60 до 90 метра по дъното имало цели участъци с отпадъци. На нос Емине се намирало дере, наричано “Фалшивата дълбочина”, което приличало на сметище от найлони.", "date": "2018.06.16", "title": " Сърфисти на война с пластмасата\t\t\t"}
{"url": "https://trud.bg/%d1%82%d0%b5%d0%b6%d1%8a%d0%ba-%d0%b6%d1%80%d0%b5%d0%b1%d0%b8%d0%b9-%d0%b7%d0%b0-%d0%b3%d1%80%d0%b8%d0%b3%d0%be%d1%80-%d0%b2-%d0%ba%d1%83%d0%b8%d0%bd%d1%81/", "text": "Григор Димитров ще има трудна задача в първия си турнир от сезона на трева. Българският тенисист ще играе с №28 в света Дамир Джумхур в първия кръг в Куинс (Великолбритания). Бошнякът има две трудни загуби от Григор в срещите помежду им, но в последните години отбеляза сериозен напредък и вече 28-и в света. При успех Димитров най-вероятно ще играе с Новак Джокович (Сърбия), който получи покана за турнира. Местната звезда Анди Мъри пък потвърди участие в надпреварата, което за него ще е завръщане на корта след близо година. Той започва срещу Ник Кириос (Австралия).", "date": "2018.06.16", "title": " Тежък жребий за Григор в Куинс"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d0%b3%d1%83%d0%b1%d1%8f%d1%82-%d0%bc%d0%b0%d1%87-%d0%b8-%d1%81%d0%ba%d1%80%d0%b8%d0%bc%d0%be%d0%b2/", "text": "Два удара понесе мъжкият национален отбор по волейбол в първия мач от турнира от Лигата на нациите във Варна. Момчетата на селекционера Пламен Константинов паднаха с 0:3 (-21, -20, -23) от действащия шампион Франция, а за капак загубиха и една от звездите си – Тодор Скримов. Посрещачът получи контузия още в началото на срещата, а малко по-късно се появи с патерици край игрището. След прегледа обаче стана ясно, че играчът има разкъсване на мускул в прасеца и ще е извън игра близо месец. Липсата на Скримов утежни допълнително задачата на Константинов, който преди турнира се оплака заради оределия състав. Единствено в третия гейм играчите му успяха да поставят изхода под въпрос, но след 23:23 допуснаха съперникът да направи две поредни точки и да затвори мача. „Това е най-слабият ни мач – призна селекционерът. – Не видях игра в нашия отбор, да не говорим за победа. Все едно, че не сме играли заедно. Трябва да си поговорим с отбора, това нещо не мога да си го обясня.“ Късно снощи завърши вторият мач на българите с Канада.", "date": "2018.06.16", "title": " Волейболистите губят мач и Скримов"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%bf%d1%80%d0%be%d1%84%d0%b5%d1%81%d0%be%d1%80-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%b7%d0%b0%d0%b5%d0%b2-%d0%b8/", "text": "Американският професор от университета „Джон Хопкинс“ Едуард Джоузеф предлага премиерите на Македония и Гърция да бъдат номинирани за Нобелова награда за мир заради постигнатия договор за името на Македония. В текст, публикуван в американското списание „Форин полиси“, Джоузеф казва, че договорът „създава модел за справяне със сблъсъците за идентичността, които водят до конфликт не само на Балканите, а глобално“, както и че повишава доверието в ЕС и в „цялостния западен проект“ на Балканите, съобщи македонската агенция МИА, цитирана от БТА. Джоузеф обяснява на читателите как Гърция над десет години блокира пътя на Македония към НАТО и ЕС, увеличавайки напрежението в страната. Затова визията на гръцкия премиер Алексис Ципрас е „изключителна“, смята професорът. „За разлика от почти всички свои предшественици Ципрас разбра какво е предимството да освободи Гърция от ненужен товар в отношенията с ЕС и НАТО, както и със съседната си страна. Второ, Ципрас видя удобен случай в идването на власт на неговия колега реформатор в Скопие Зоран Заев“, пише Джоузеф. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Американски професор предложи Заев и Ципрас за Нобел"}
{"url": "https://trud.bg/%d0%ba%d0%b0%d1%80%d0%b0%d0%bd%d0%b3%d0%b0-%d0%bd%d0%b5-%d0%bc%d0%b8%d1%81%d0%bb%d1%8f-%d0%b7%d0%b0-%d1%82%d1%80%d0%b0%d0%bd%d1%81%d1%84%d0%b5%d1%80-%d0%b0-%d0%b7%d0%b0-%d0%b5%d0%b2%d1%80%d0%be/", "text": "Фернандо Каранга, голямата звезда на ЦСКА, увери феновете на тима, че желанието му е да продължи да носи „червената“ фланелка. Нападателят се присъедини преди дни към отбора на лагера в Тетевен и се подготвя за старта на новия сезон.  “Моите мениджъри са хората, които се занимават с възможността за трансфер – обясни бразилецът пред клубната телевизия. – От мен се иска да тренирам и работя здраво. Мечтата ми винаги е била да играя в евротурнирите и за щастие, сега се открива такъв шанс пред мен с ЦСКА. Ще дам всичко от себе си, за да помогна на тима да се представи възможно най-добре.“ “Борихме се много миналия сезон, не успяхме да спечелим трофей, но до последно не преклонихме глава. Сега идват мачове в Лига Европа, ще подновим и борбата за титлата. Благодаря на клуба и феновете за подкрепата, която ми оказаха след контузията. Ще се боря и раздавам максимално за ЦСКА”, завърши голмайсторът на “червените”.", "date": "2018.06.16", "title": " Каранга: Не мисля за трансфер, а за евротурнирите"}
{"url": "https://trud.bg/%d1%81%d0%bd%d0%b8%d0%bc%d0%ba%d0%b0%d1%82%d0%b0-%d0%bd%d0%b0-%d1%87%d0%b8%d0%bd%d1%82%d1%83%d0%bb%d0%be%d0%b2-%d0%bd%d0%b5-%d0%b5-%d1%82%d0%be%d0%b2%d0%b0-%d0%ba%d0%be%d0%b5%d1%82%d0%be-%d0%b5/", "text": "На фотото е запечатан ликът на възрожденец от Казанлък – Филип Велев Община Сливен е възложила изработването на качествено дигитално копие на образа на Добри Чинтулов /1822-1886 г./. Целта е да бъде направен нов проект на наградата за литература и изкуство “Добри Чинтулов”, която се присъжда в навечерието на Димитровден, празника на града, съобщи зам.кметът по културата, социалните дейности и здравеопазването Пепа Чиликова. Върху плакетите десетилетия наред е поставян портретът на прочутия сливенец, на когото проф. Николай Генчев отрежда място сред “законодателите на новобългарската култура Паисий, Софроний, Дринов, Вазов, Захари Стоянов, Раковски, Друмев, Бозвели и гениалния Христо Ботев”. Оказва се обаче, че снимката не е на Чинтулов, а …на съвсем друга личност! На фотото е запечатан ликът на друг възрожденец, също учител, но от Казанлък – Филип Велев. “Точно откога се е използвала “грешната” снимка, е трудно да се каже”, заявява зам.-кметът Чиликова. Факт е, посочва тя, че наградата “Добри Чинтулов” се е връчвала по време на Сливенските майски огньове на културата още по времето на социализма. Наградата продължава да се връчва и през последните двайсет години за празника на града. Носителите на отличието са творци – поети, писатели, художници, артисти, режисьори, музиканти, диригенти…, все личности с национален и международен престиж, чийто живот е бил свързан с родния град на Добри Чинтулов. И винаги се е използвал вместо неговият, портретът на Филип Велев. Защото е бил официално утвърждаван с решения на специалисти, които не са подозирали, че всъщност утвърждават една подмяна. Как е станала грешката научаваме от страниците на една прелюбопитна книга на сливенските фотографи-изследователи Светлозара Курдова и Стефан Стефанов, излязла от печат през 2008 година. В “Страници от историята на фотографията в Сливен”, в раздела “Най-старите фотографии” двамата автори разказват за семейния портрет на Добри Чинтулов. Снимката вероятно е от 1865 година /тази снимка се пази във фонда на сливенския музей-б.а/. “…Добри Чинтулов се облича винаги изрядно. Дрехите му шие Михаил Тодоров – първият “френк-терзия” в Сливен, с когото били приятели от Одеса. Чинтулов носел очила за късогледство. През 1858 г. той се жени за дъщерята на Добри Желязков- Фабрикаджията /основателят на първата фабрика на Балканите, за сукно – б.а./ – Анастасия, родена през 1840 г. Анастасия била добра стопанка. На снимката е в красива копринена рокля, европейски модел. Настя, както я наричали, се заразява от върлуващия сред руската войска тифус и почива през 1878 г.”, пишат двамата фотографи. Единственият син на Чинтулови – Петър, на семейната фотография все още е дете, “стегнато” като възрастен. Петър си отива от този свят съвсем в млада възраст. Баща му се жени още веднъж, но и втората му съпруга почива преди него…. Дотук всичко е ясно. По-нататък в книгата си Курдова и Стефанов обаче съобщават, че сред портретите на възрожденския поет са се натъкнали на “историческа мистификация”. Те посочват, че в “Опис на портрети и снимки” в Националната библиотека “Кирил и Методий”, под №1572 е описана снимка на участниците в окръжния учителски събор през 1870 година. Сред 32-ма фотографирани участници са посочени само осем имена, сред тях и на Добри Чинтулов. Но образът, обявен за негов, случайно има далечна прилика с поета. Как е станало объркването, обясняват други двама изследователи – Григор Николов и Константин Хамамджиев, в публикации от 2004 и 2006 г. Те посочват, че в описа в националната библиотека има няколко грешки. Една от тях е, че сред имената на участвалите в събора неправилно е посочен не само Добри Чинтулов, а и…Васил Левски. Копие от същата снимка, от учителския събор, се пази в архива на Феликс Каниц в БАН. Унгарският пътешественик и етнограф още през 1870 г. саморъчно е написал имената на участниците в белите полета около фотографията / под №4 той е означил Филип Велев /1818-?/, учител по гръцки език в Казанлък, пръв преводач на “Илиада” на български език/. “За съжаление, портретът на Филип Велев продължава да се тиражира вместо Добри Чинтулов, даже и във второто издание на ІІ том на “Опит за история…” на д-р Симеон Табаков. Има го и в интернет. Горкият Филип Велев!… А Добри Чинтулов просто не е ходил в Пловдив”, заключават в книгата си фотографите Курдова и Стефанов. В онези години откритието на изследователите Николов-Хамамджиев и Курдова-Стефанов стават достояние до историци, ограничен кръг от интелектуалци, писатели, журналисти. “Всъщност, ние отдавна знаехме историята за снимката. Но за първи път тя стана достояние до обществеността благодарение на тези публикации”, казва Росица Георгиева, уредник в Регионалния исторически музей. Портретът на Филип Велев се използва вместо образа на Добри Чинтулов и до днес къде ли не: в книги, учебни помагала с разработки по литература, в многобройни сайтове, в емблемата на елитната Профилирана сливенска природо-математическа гимназия “Добри Чинтулов”. В Сливен до решението историческата личност да се върне върху документи, награди, емблеми и символи се стигнало около Димитровден миналата година. На тържествената церемония в концертната зала “Сливен” бе поръчан огромен винил, с портрета на…казанлъшкия учител и преводач Филип Велев, разбира се. “Разбира се”, защото няма как да връчиш плакет със сгрешената снимка, а на винила да поставиш действителния образ на Чинтулов, обясняват в общината. Социалните мрежи пламнали от коментари и подигравки. Но до онзи момент никой, никога, по никакъв повод не е внасял документ с искане за смяна на образа на Чинтулов заради извършената подмяна, категорични са от местната администрация. В крайна сметка от общината се обърнали към директора на Регионалния исторически музей Николай Сираков с молба да бъде изготвено становище относно това кой е оригиналният образ на Добри Чинтулов. С писмо от края на януари т.г. Сираков отговаря: “Досега са известни три снимки на Чинтулов, които се пазят във фонда на музея. Погрешно се приема, че Добри Чинтулов е на снимката от учителския събор в Пловдив през 1870 г. Няма съмнение – в резултат на многобройни проучвания, че на снимката е Филип Велев. Оригинал на тази снимка /с Филип Велев – б.а./ се съхранява в Националния музей на образованието в Габрово”, категоричен е Сираков. На 30 май т. г., след заседание на Комисията по символиката към общинския съвет в Сливен, председателят на местния парламент Димитър Митев информира кмета на Сливен Стефан Радев: “Комисията утвърждава оригинална снимка на Добри Чинтулов, от фонда на Регионалния исторически музей”. В момента дигиталното копие на образа се изработва. “Дължим това на Чинтулов”, са коментарите в Сливен. Връщането на “истинския” портрет става с уважение към “горкия Филип Велев”, както го наричат фотографите-изследователи. Достойна личност, без вина поставена на чуждо място. Спомен за поета  “Стани, стани, юнак балкански” продължава да звучи точно в 12 ч. на обяд от часовниковата кула над сградата на общината. Някои се шегуват и припяват “Хапни, хапни, юнак балкански”. За други рефренът е все още като звън на камбана. Защото къщата-музей в Сливен, в която Чинтулов е живял със семейството си и в която умира сам, в самота, почти напълно ослепял от диабет, се нуждае от основен ремонт за поддръжка. Там е писалището, на което е може би са се родили възрожденските му химни и учебниците, които е превел като Главен учител на Сливен. Там е леглото с елегантен балдахин. Печката, която го е топлила. Цигулката му я няма, дарена е на гимназия “Д. Чинтулов”, но флейтата му още стои в семейния му дом. Старият самовар – и той. С него, макар и болен, изнемощял, запарвал чай за малките си племенници, а после им преподавал френски, както разказва Илеана Стоянова в “”Моят пра-пра-дядо Добри Чинтулов” (“Любословие.бг”). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Снимката на Чинтулов не е това, което е\t\t\t"}
{"url": "https://trud.bg/%d0%bf%d0%b0%d0%ba-%d0%bf%d1%80%d0%b0%d1%89%d0%b0%d1%82-%d0%ba%d0%be%d0%b1%d1%80%d0%b0%d1%82%d0%b0-%d0%bf%d1%80%d0%b8-%d0%b3%d0%be%d0%bb%d1%8f%d0%bc%d0%be%d1%82%d0%be-%d0%b1%d0%b5%d0%b1%d0%b5/", "text": "Международната боксова федерация (IBF) назначи нов съперник на Кубрат Пулев по пътя му към възстановяване на статута на задължителен претендент за световната титла в тежка категория. След провала на боя с Дилиън Уайт (Великобритания) българинът ще трябва да преодолее друго препятствие – Джарел Милър. 29-годишният американецът с прякор Голямото бебе, бе спряган за съперник на Кобрата тази пролет преди федерацията да назначи мач с Уайт. Милър, който е близо 150 кг, има 21 победи (18 с нокаут) и 1 равен мач в кариерата си на профи ринга. IBF ще проведе незабавно търг за организацията на мача, който е насрочен за 28 юли. Американската компания Epic Sports & Entertaiment спечели търга за срещата с Уайт, а Пулев възнамеряваше да се бие в София, но британецът от ямайски произход се отказа. Според специалистите българинът е фаворит заради по-големия си опит на високо равнище. Те все пак отбелязват, че Кобрата не е имал мачове със сериозни съперници след победата над Дерек Чисора (Великобритания) през 2016-а.", "date": "2018.06.16", "title": " Пак пращат Кобрата при Голямото бебе"}
{"url": "https://trud.bg/%d0%ba%d0%b0%d0%bc%d0%b8%d0%ba%d0%b0%d0%b4%d0%b7%d0%b5-%d1%81%d0%b5-%d0%b2%d0%b7%d1%80%d0%b8%d0%b2%d0%b8-%d1%81%d1%80%d0%b5%d0%b4-%d0%bf%d1%80%d0%b0%d0%b7%d0%bd%d1%83%d0%b2%d0%b0%d1%89%d0%b8-%d1%82/", "text": "Нападател самоубиец се взриви днес в тълпа афганистански талибани, членове на силите за сигурност и цивилни, празнуващи безпрецедентно примирие в раздираната от конфликт страна, като уби най-малко 20 души, предаде АФП, позовавайки се на местни предстватилети. Поне още 16 души са ранени при атаката в окръг Родат в източната провинция Нангархар, заяви Атаула Хогяни, говорител на губернатора на провинцията. Атаката бе извършена докато десетки невъоръжени талибански бойци влязоха по-рано днес в афганистанската столица и на други места в страната, като се прегръщаха с войници и си правеха селфите, благодарение на безпрецедентно примирие по случай мюсюлманския празник Айд ал Фитр, който бележи края на свещения месец Рамазан. Талибаните изненадващо обявиха тридневно спиране на бойните действия по повод започналия в петък празник, като подчертаха, че то изключва чуждестранните сили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Камикадзе се взриви сред празнуващи талибани и афганистански войници"}
{"url": "https://trud.bg/%d0%bb%d1%8a%d0%b2%d0%b8%d1%86%d0%b8%d1%82%d0%b5-%d1%81%d1%80%d0%b5%d1%89%d1%83-%d0%bf%d1%83%d0%b5%d1%80%d1%82%d0%be-%d1%80%d0%b8%d0%ba%d0%be-%d0%b8-%d0%b0%d0%b2%d1%81%d1%82%d1%80/", "text": "Женският национален отбор по волейбол се класира за дебютното издание на Купата на ЦЕВ, след като спечели титлата в Златната европейска лига. Надпреварата е от 20 до 25 юни в Лима (Пуре), а „лъвиците“ са в група „В“ с Пуерто Рико и Австралия. В другия поток са домакините, Унгария и Колумбия. Момичетата на треньора Иван Петков вече имат победа над един от участниците – Унгария. Те разбиха с 3:0 (12, 25, 14) домакините на финалната четворка в европейския турнир в Будапеща. Интрига имаше само във втория гейм, но класата помогна на българките да го спечелят. Гергана Димитрова бе най-резултатна за „лъвиците“ с 11 точки, а Мария Каракашева добави 10 т. „Надяваме се да направим следващата крачка, целта ни е следващата година да играем в Лигата на нациите – заяви Петков. – Там ни е мястото, за да израстваме и да трупаме самочувствие. Надявам се да успеем. Иначе впечатленията ми от показаното досега са позитивни, което е нормално, щом сме спечелили титла.“ Четири българки попаднаха в идеалния отбор на Златната европейска лига – Христина Русева е най-добър блокировач, Силвана Чаушева е №1 сред диагоналите, а Лора Китипова – сред разпределителите. Най-полезен играч пък бе посрещачката Мария Каракашева.", "date": "2018.06.16", "title": " „Лъвиците“ срещу Пуерто Рико и Австралия за Купата на ЦЕВ"}
{"url": "https://trud.bg/%d1%8f%d0%bf%d0%be%d0%bd%d1%86%d0%b8-%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0%d1%82-%d0%bd%d0%b0%d1%88%d0%b0-%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b0/", "text": "Националката по художествена гимнастика Ерика Зафирова получи специален подарък от домакините в Мураяма (Япония), където българският тим е на подготвителен лагер. По случай завършването на средното й образование японците й подариха златна гимнастичка, изготвена по нейна снимка. Българките се готвят в Япония като част от 4-годишно споразумение между БФХГ и градските власти, което ще продължи до олимпийските игри в Токио през 2020-а. Гимнастичките се готвят за световното първенство в София през септември. Родната федерация потвърди, че за шампионата на планетата са получени заявки за участие от рекордните 61 страни.", "date": "2018.06.16", "title": " Японци награждават наша гимнастичка"}
{"url": "https://trud.bg/%d0%b4%d0%b6%d0%b8%d0%b3%d0%b8%d1%82%d0%b8-%d1%80%d0%b0%d0%b7%d0%bc%d0%b0%d1%85%d0%b0%d1%85%d0%b0-%d0%bf%d0%b8%d1%81%d1%82%d0%be%d0%bb%d0%b5%d1%82-%d1%81%d1%80%d0%b5%d1%89%d1%83-%d0%ba%d0%be%d0%bb/", "text": "Двама мъже са задържани за отправени закани с пистолет на магистрала “Хемус”. Около 14.20 часа на 15 юни в ОДМВР-София чрез тел. 112 бил получен сигнал от водач на лек автомобил “Шкода”, че в района на 15 км на автомагистрала “Хемус” неизвестни лица от движещ се успоредно с него лек автомобил “Мерцедес” са го заплашили с пистолет, съобщиха от МВР. След незабавни оперативно-издирвателни действия въпросният автомобил е установен и спрян в района на 57 км. Водачът и пътникът, и двамата от град Левски, са задържани за срок до 24 часа. Иззет е и пистолетът, законно притежаван от единия мъж. По случая е образувано досъдебно производство. Уведомена е районната прокуратура в Ботевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Джигити размахаха пистолет срещу кола на магистрала Хемус, МВР ги хвана"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d1%81%d1%82%d1%80%d0%b0%d0%b6-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d1%81%d0%b5-%d1%80%d0%b0%d0%b7%d0%bc%d0%b8%d0%bd%d0%b0%d0%bb/", "text": "Новият вратар на „Левски“, словакът Мартин Полачек, е бил на крачка от трансфер във Висшата лига само преди шест месеца. В последния ден на януари вратарят е трябвало да подпише договор с „Кристъл Палас“, където мениджър все още е Рой Ходжсън, бившият селекционер на Англия. Но сделката е пропаднала в последния момент, въпреки че клубът от Лондон вече е бил договорил сумата по трансфера с тогавашния клуб на играча „Заглембе“. Освен това скаути на „орлите“ са следили изявите на Полачек известно време, преди да предприемат действия.  В събота 28-годишният футболист парафира със „сините“ за срок от 3 години, след като премина успешно медицински прегледи и се разбра за личните си условия.  Преди да дойде в София, 198-сантиметровият вратар е играл за „Бърно“, „Дунайска Стреда“ и „Слован“. В Братислава става шампион на Словакия и печели суперкупата на страната. В поселдствие три сезона пази под рамката на „Заглембе“ (Любин), а през първата половина от 2018 година игра и за „Млада Болеслав“. Има и един мач за националния отбор на Словакия, въпреки че често получава повиквателни.  С привличането на Полачек треньорският щаб на „Левски“ цели да засили конкуренцията на този пост. През изминалия сезон капитанът Божидар Митрев се ползваше с пълно доверие от наставника Делио Роси. Но юношата на тима направи серия от грешки в някои от най-важните срещи.  Освен вратар, ръководството на „Левски“ успя да затвори и още един входящ трансфер в рамките на 24 часа. Полузащитникът Давиде Мариани също подписа с третия от последната кампания в Първа лига. Швейцарецът е играл за последно в „Лугано“, където бе и капитан. Неговият договор също е за срок от 3 години, какъвто е и този на Полачек.  Мариани бе желан и от турския елитен „Коняспор“, но в крайна сметка избра офертата от стадион „Георги Аспарухов“.  Това са и първите две нови попълнения на „сините“ през лятото. По-рано този месец от клуба си тръгна вторият капитан Роман Прохазка, както и любимецът на феновете Васил Панайотов.  Днес тимът заминава за Правец, където ще проведе голяма част от лятната подготовка. Първата проверка е на 20 юни с „Хебър“ в Пазарджик.", "date": "2018.06.16", "title": " Новият страж на „Левски“ се разминал с Висшата лига"}
{"url": "https://trud.bg/%d0%bf%d0%b5%d1%82%d0%bb%d0%b8%d1%82%d0%b5-%d0%be%d0%b3%d0%bb%d0%b0%d0%b2%d0%b8%d1%85%d0%b0-%d0%ba%d0%bb%d0%b0%d1%81%d0%b8%d1%80%d0%b0%d0%bd%d0%b5%d1%82%d0%be/", "text": "Франция излезе начело в класирането в Лигата на нациите след победата с 3:0 над България във Варна. „Петлите“ имат 29 точки от 9 победи и 2 загуби, а треньорът им Лоран Тили остана много доволен от успеха срещу над „лъвовете“. „Щастлив съм, защото се справихме срещу отбора-домакин – заяви специалистът. – Те имаха подкрепа, а ние бяхме под напрежение, но играхме добре, особено в атака. Сега ще сме по-спокойни за следващите мачове.“ Звездата Женя Гребенников пък смята, че българите не са показали пълния си потенциал. „Може би затова мачът не беше труден за нас и спечелихме чисто“, признава французинът.", "date": "2018.06.16", "title": " „Петлите“ оглавиха класирането"}
{"url": "https://trud.bg/%d0%ba%d0%be%d0%b3%d0%b0-%d0%b4%d1%8a%d1%80%d0%b2%d0%be%d1%82%d0%be-%d0%ba%d0%be%d0%bd%d0%ba%d1%83%d1%80%d0%b8%d1%80%d0%b0-%d0%ba%d0%be%d0%bc%d0%bf%d1%8e%d1%82%d1%8a%d1%80%d0%b0/", "text": "Трета дървопластика изваяха малките майстори за града си „Викаме му „господине“, но да знаете, че отношенията ни не са като учител-ученик. Приятелски са. При него е друго, практикуваме си хобито, споделяме си и несполуките…“ – изстрелва набързо абитуриентът Никола, един от възпитаниците на дърворезбаря Ангел Минчев. Господинът с длетото ръководи школа към Обединения детски комплекс в Шумен, а от тази пролет „училището за майстори“ е настанено на възрожденската улица в уютната „Къща Бучевинови“. Никола заедно с десетокласника Иван влетяват в уютния й двор и не казват глождят ли ги в момента тийнейджърските неволи, бързат да се захванат с инструментите. От месец майсторят красива дървопластика от 300-килограмов липов дънер. Това ще бъде трета скулптура дар за шуменци. Предишните две произведения „Жар птица“ и „Извор на живота“ красят пешеходната зона на централния бул.“Славянски“, а по Еньовден третата достойно трябва да се подреди до тях. За Никола това ще е последно участие, кандидатства в два университета. „Компютърна специалност, но от дърворезбата не смятам да се отказвам. Това е ценно хоби“, споделя сам. И пояснява, че работата над дървото е най-добрият начин за отмора и така да се каже „да се отцепиш от ежедневието“. Създава и усет към красивото, развива въображението, ако сам си създаваш проекта на резбата, наставлява пък майстор Ангел. Проблемът напоследък обаче идва от интернет. Хубаво нещо са компютрите и глобалната мрежа, може да надзърнеш там, да взаимстваш детайл, елемент, но да щракнеш цяла чужда творба не е добре, разсъждава учителят по резба. И не крие, че много често казва на родителите, че децата им са болни на тема телефони и социални мрежи. В школата по дърворезба всячески пробва да им покаже, че има и друг, реален свят. И като им каже – „направете кукер“, да не ваят филмов герой или лице от компютърна игра. Макар че и това е позволено, стига като се захванеш с нещо, да го докараш докрай. „Не обичам, като им поставя задача, да казват как не може да стане. Искам да са заредени с позитивизъм и да са трудолюбиви“, обяснява майсторът. Въпреки че официално записва кандидат-резбари от 4-ти клас, взема и първолаци да се заразяват от уменията на каките и батковците. Когато през 2005 г. школата отворила врати за първи път, Ангел смятал, че ще заинтригува повече момчета. Напротив, интересът сега е 50 на 50. Над 400 деца са негови възпитаници от създаването до днес. От опит казва, че момичетата са по-старателни, работят по-бавно, но по-чисто. Наглед силовите инструменти не ги затрудняват, защото всичко е до техника на работата и като я овладееш, работиш с лекота. Гордее се, че третата голяма пластика, която създават, е по проект на бившата му възпитаничка Антоанета Йорданова, която вече твори в Англия. И тя дошла, и се разписала с няколко „копки“ по дървото, казва майсторът. След близо 100 часа труд липата (отсечена, защото била опасна, б.а.) ще бъде превърната в изкуство. „Приятно е да виждаш как от пън, от нищо става нещо“, обяснява Ангел и не спира да дялка дървото. През това време то „проглежда“. Изображението е на красива, дългокоса жена, но парадоксално – едноока. Стилизираната фигура е обградена от класически спирали. Ангел си е позволил да я нарече „Съвест“. Той си знае защо, има едно огорчение на ум, но не му е сега мястото. „Отива й, приема се“, съгласяват се веднага момчетата му, сякаш и те знаят какво има предвид Господина. Учебната година приключва, но всички знаят, че в разгара й, покрай занаята, майсторът дърворезбар не пропуска да преподава и други полезни уроци. Завършил е българска филология и има навика да препитва възпитаниците си даден герой от кое произведение е. Така открива, че на някои не им се чете много. Предпочитат да гледат филма „Под игото“, вместо да прочетат романа. „А аз още в първи клас го бях чел три пъти!“, диви се Ангел. За броя на буквите в азбуката пък, е чувал всевъзможни отговори – от 28 до 36. „Не им се карам, моля ги да не бързат с отговора и да помислят. Тогава ще ми отговорят правилно“, казва педагогът. Признава, че между преподаването на български и дърворезбата, избира второто. А най-голямото си признание получил миналата година от бившия зам.-министър на образованието в служебния кабинет Мария Гайдарова, когато с учениците му превзели две фоайета на министерството с изложба от дървопластики. Чиновниците били впечатлени от детското майсторство и радостни, че в България има хора като Ангел, които работят като някогашните възрожденски учители. Тази година гостували с експозиция на Националната гимназия за приложни изкуства в Трявна и там колегите на шуменеца признали, че творбите на неговите деца не отстъпват на техните ученици, които попиват занаята по няколко часа ежедневно. Въпреки че в някои райони на страната има запалени малки творци обаче, занаятите загиват, майсторите са на години и все по-трудно се намират последователи. И дърворезбар вече къща не храни, признава Ангел, но ще продължава да раздава уменията си. В шуменската школа по дърворезба часовете са по три астрономически седмично, но майсторът гледа да не връща по-честите посетители. В началото дори сам осигурявал материала за работа, донесъл два свои струга и 40-50 длета. Поне 3 кубика дърво са превърнати в изкусни пана от децата му от създаването на клуба до днес. В къщата, поверена на малките дърворезбари, сега са складирани още толкова бук, дъб и липа. Ангел или Господина, както му казват уважително, се надява да има още много деца, ентусиазирани да вдъхват живот на дървото.", "date": "2018.06.16", "title": " Кога дървото конкурира компютъра?\t\t\t"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d0%b3%d1%80%d0%b0%d0%bd%d0%b8%d1%87%d0%bd%d0%b8%d1%82%d0%b5-%d0%bf%d1%83%d0%bd%d0%ba/", "text": "Интензивен е трафикът на граничните пунктове с Гърция, Турция и Румъния към 18.00 ч., съобщават от „Гранична полиция“.  На българо-гръцката граница трафикът е интензивен на ГКПП „Маказа“ за леки автомобили на вход. На българо-турската граница трафикът е интензивен на ГКПП „Капитан Андреево“ и ГКПП „Лесово“ за товарни автомобили на изход. На българо-румънската на ГКПП „Дуранкулак“ трафикът е интензивен за леки автомобили на изход. На границата с Македония и Сърбия движението се извършва нормално на всички гранични контролно-пропускателни пунктове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Интензивен трафик на граничните пунктове с Гърция, Турция и Румъния"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%b1%d0%be%d0%bc%d0%b1%d0%b0-%d0%bd%d0%b0-%d0%bc%d0%be%d0%bd%d0%b4%d0%b8%d0%b0%d0%bb%d0%b0/", "text": "Аржентина е в криза. Тезата, за която говориха всички специалисти преди мондиала, се потвърди в първия двубой на „гаучосите“ в Русия. Лионел Меси и компания стигнаха само до 1:1 с абсолютния дебютант на световни финали Исландия.  За капак мегезвездата на южноамериканците изпусна и дузпа. А това се превръща в традиция за десетката на Аржентина – нападателят е пропилял 4 от последните 7 удара от бялата точка на клубно и национално ниво. Освен това Лео отправи общо 11 удара към вратата на скандинавците, но нито един от тях не порази вратата. А неговият голям конкурент в Ла Лига, португалецът Кристиано Роналдо, реализира хеттрик срещу Испания с едва четири опита.  Статистиката показва, че за 90 минути Меси има повече изстрели към противниковата врата от отборите на Иран, Португалия, Исландия, Египет и Саудитска Арабия. Единственият гол за световния шампион от 1986 година пък вкара Серхио Агуеро. За нападателя на „Манчестър Сити“ това бе първо попадение на финали, въпреки че игра в Южна Африка през 2010 и четири години по-късно в Бразилия.  А Исландия изживя своя втори най-велик мач в историята след отстраняването на Англия на 1/8-финалите на Евро 2016. Освен, че избегнаха поражение срещу фаворита в групата, скандинавците вкараха и исторически първи гол на мондиал, дело на Алфред Финбогасон. За съжаление на родните фенове, бранителят на „Левски“ Холмар Ейолфсон остана резерва и не се появи на терена.", "date": "2018.06.16", "title": " Първа „бомба“ на Мондиала"}
{"url": "https://trud.bg/%d1%82%d1%80%d0%b8%d1%82%d0%b5-%d1%81%d0%b2%d1%8f%d1%82%d0%b0-%d0%b2-%d0%ba%d0%be%d0%b8%d1%82%d0%be-%d0%b6%d0%b8%d0%b2%d1%8f%d1%85-%d0%b8-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0/", "text": "С любопитство наблюдавах как това, което тече, ще се изтече в каналите на историята През 1942 г., след като написва своята носталгична книга „Светът от вчера“ за отишлия си в историята изглеждащ, някога като че ли вечен, универсален, с перспективи за бъдещето, свят преди 1914 г., знаменитият писател Стефан Цвайг се самоубива заедно с жена си. Неговият свят вече го няма, има нещо чуждо, различно, страшно и той не вижда смисъл да продължава. Лесно му е било на Цвайг, а какво да кажем аз и моето поколение, които преминахме в нашия живот през три изглеждащи като че ли вечни, носещи бъдещето свята, които си отидоха. Наблюдавах как става това, общувайки с представители на световната наука на множество срещи и конференции не само от София, но и от Вашингтон, Лондон, Брюксел, Санкт-Петербург и много други места по света. Тенденциите на появата на нов свят виждах най-напред в САЩ и Русия, а пет-десет години след това той се появяваше и у нас. При прехода към всеки от тях имаше самоубийства и убийства, а милиони хора сменяха своята идейна идентичност и представи за света, в който живеят. Първият свят, в който живях, бе описван по международните конференции в София, Москва и другите страни в Източна Европа с категории като „социализъм“, „реален социализъм“, „изграждане на развито социалистическо общество“, „капитализъм“, „класи“, „многостранно развитие на личността“. Авторитетите, обясняващи това което става, бяха Маркс, Ленин и Брежнев. За няколко десетилетия той бе увеличил населението на България с над 2 милиона, бе преместил няколко милиона селяни в градовете, бе променил радикално статуса, професията, начина на живот на огромната част от тях, осигурил им бе безплатно образование, здравеопазване и огромни колективни потребителски фондове. Той продължи съществуването си някъде до средата на 1980-те години. Краят му започна незабележимо през декември 1984 г., когато Горбачов пристигна на посещение в Лондон, но за първи път откакто там е имало съветски делегации, не посети гроба на Маркс и не постави там цветя. При разговор през 2003 г. със съветския дисидент Александър Зиновиев той разказа как бивайки по това време в Германия и наблюдавайки Горбачов, произнесъл и написал думите „Началось великое предательство“. Горбачов наистина унищожи света, в който Маркс, класите, капитализмът и социализмът бяха думите, чрез които милиони хора си обясняваха света, в който живеят. В 1989 г. този свят се срути и у нас. Вторият свят бе описван с думи като „демокрацията“, „пазарната икономика“, „отвореното общество“. Неговите месии се казваха Франсис Фукуяма и Джордж Сорос, а тези, които го разнасяха по света, бяха САЩ. Маркс, Ленин и Брежнев изчезнаха. В Санкт Петербург популярно стана заведението „Евро-кебап“. Всичко се европеизираше. Американците обявиха „новият американски век“. Нямаше вече класи, капитализъм, социализъм, а само „демокрация“, „пазарна икономика“ и общочовешките ценности, разбрани като „европейски“ и „евроатлантически“. Андрей Козирев, външният министър на Русия по времето на Елцин, заяви пред Никсън в началото на 90-те години: „Русия няма национални интереси, а само общочовешки интереси“, а Никсън одобрително поклати с глава, защото общочовешките интереси по това време се въплъщаваха от САЩ. Същото смятаха и българските политици, готови да унищожат селско стопанство, индустрия, армия, всичко в името на общочовешките интереси, представяни от световния хегемон- такъв бе светът на 90-те години. В България сума ти марксисти станаха антикомунисти и западници. Някои не успяха като Цвайг да преживеят разпадналия се техен предходен свят. През януари 1992 г. се самоуби край Лесичево пред паметника на загиналия през 1943 г. негов приятел бившият партизанин и шеф на разузнаването генерал Стоян Савов. Самоуби се, защото неговият свят си бе отишъл. Други, мислещи си, че този който идва е техният свят, пееха тогава „Времето е наше“. Аз, слава богу, съм философ, а не писател или генерал и винаги съм живял с принципа на Талес, че „всичко тече“. Затова и вместо да се самоубивам заради стария или да пея заради новия свят, с любопитство наблюдавах как това, което тече, ще се изтече в каналите на историята. Третия свят, в който живях, бе описван и обясняван с категории като „цивилизации“, „сблъсък“, „диалог“ и „алианс“ на цивилизации. Той бе провъзгласен през 1992 г. от Самюел Хънтингтън . На една конференция във Вашингтон Хънтингтън с блеснали очи ми обясняваше как този сблъсък върви вече на Балканите, където водят война православни сърби срещу хървати-католици и мюсюлмани от Босна. И още, че Гърция е „чуждо тяло в ЕС“, а на нас не ни е мястото там. Във Вашингтон бе обявен сблъсъкът на цивилизациите, но както американските лидери, така и в останалите части на света не искаха и да чуят за това. В Русия, Турция, Иран, Азербайджан почнаха да правят форуми за „алианс на цивилизациите“ и „диалог на цивилизациите“. Между 2007 и 2014 г. само в Санкт-Петербург участвах в 8 конференции за „диалог на културите“ и „партньорство на цивилизациите“. В Москва бяха осъзнали, че са различна цивилизация, но искаха диалог и партньорство на цивилизациите, пазейки и възстановявайки своята. В Китай обявиха, че си правят техен „цивилизационен“ „социализъм с китайски характеристики“. Един български президент обяви, че правим „нов цивилизационен избор“ и всички системни политици и медии дружно говореха как истински нашите ценности са „европейските ценности“. В името на „новия цивилизационен избор“ трябваше да се откажем от армия, 4 блока на АЕЦ „Козлодуй“, АЕЦ „Белене“, „Южен поток“ и какво ли още не. Четвъртият свят, в който навлязох през последните години, е описван с думи като „нова студена война“, „хибридна война“, „протекционизъм“, „национални интереси“, „огради по границата“. Соросовият свят на „отвореното общество“ започна да залязва, а списание „Икономист“ написа, че навлизаме в „в свят на стени“. Тръмп заговори, че го интересуват националните интереси на Америка и ще прави „Америка първа“. Същото заговориха и британците, бягайки от „европейските ценности“ чрез Брекзит. Но същите неща заговориха и в Каталуния, и в Италия. В ЕС все по-малко се говори за европейски ценности и все повече за национални интереси. Върви разпад на международния неолиберален порядък. Основни негови институции като Г-7 се тресат, а лидерите им се хващат гуша за гуша. Водещи търговски споразумения като Трансатлантическото и Транстихоокеанското, дори и НАФТА, са разтуряни не от кой да е, а от страната, която създаде и поддържаше глобалния неолиберален ред на прегърнатите от Горбачов общочовешки ценности. В университета, в който чета лекции, се проведе конференция на тема „Европейски разногласия и световен хаос“. В България се случи нещо немислимо при предишните два свята – партиите почти дружно отхвърлиха „европейските ценности“ на Истанбулската конвенция и приеха тезата на Българската православна църква, че това не съответства на нашите традиционни ценности. Чуждестранните инвеститори от Западна Европа и САЩ в България намаляха, а редица от западните компании започнаха да се изтеглят. За сметка на това се появиха компании от БРИКС – станахме интересни за южноафрикански компании, китайците превръщат летището в Пловдив в свой световен транспортен хъб. По международните конференции, на които ходя, се говори за мултиполярен свят, за криза на глобализацията, за „залеза на Запада“ и „Азиатския век“. По случай 200-годишнината от рождението на Маркс Министерството на финансите в Германия обяви конкурс за марка с неговия образ. По този повод германският министър на финансите заяви: „След колапса през 1989 и 1990 г. на комунистическите режими в Източна Европа марксизмът изглеждаше, че е достигнал до своя край. Обаче в резултат на финансовата криза от 2008 г. Карл Маркс отново привлече вниманието по света“. За изминалите десетилетия живях в три свята и сега влизам в четвъртия, изглеждащ по-неясен, опасен, хаотичен и непридвидим от всички досегашни. Наблюдавам го с любопитство, защото знам, че „всичко тече“.", "date": "2018.06.16", "title": " Трите свята, в които живях и началото на четвъртия\t\t\t"}
{"url": "https://trud.bg/%d0%bd%d0%b7%d0%be%d0%ba-%d1%84%d0%b8%d0%bd%d0%b0%d0%bd%d1%81%d0%be%d0%b2-%d0%ba%d0%be%d0%bb%d0%be%d1%81-%d0%bd%d0%b0-%d0%b3%d0%bb%d0%b8%d0%bd%d0%b5%d0%bd%d0%b8-%d0%ba%d1%80%d0%b0%d0%ba/", "text": "През последните няколко години ръстът на разходите за медикаменти, заплащани от НЗОК, e между 15 и 20% на годишна база. През 2018 г. разходите достигнаха 1 млрд., а първичната реакция от страна на институциите бе т. нар. ограничаване на заплащането за иновативни медикаменти, озаглавено „мораториум“, което падна на второ четене в пленарната зала след гръмки дебати и скандали. Дали всъщност подобни мерки са решение на проблема с постоянно нарастващия бюджет за медикаменти или има рационална алтернатива? Данните, които Националната здравноосигурителна каса (НЗОК) представи за първото тримесечие на 2018 г., са красноречиви по отношение на преразхода – 100 млн. лв. дефицит. Това естествено не е новина, защото ежегодно по това перо се оформя дефицит – от една страна заради липсата на ясно описани правила за вписване на нови молекули в Позитивния лекарствен списък (ПЛС), които НЗОК реимбурсира, от друга – заради липсата на публичен анализ за това в кои групи и за какви медикаменти са основната част от разходите. Бюджетът на НЗОК бе увеличен с 407 млн. лв. спрямо миналогодишния, като перото за лекарства нарастна с 25% или 200 млн. лв. Изменението на разходите за лекарства спрямо първото тримесечие на 2017 г. е с 11%, а изменението при лекарствата за онкологични заболявания спрямо същия период на предходната година е с 21%. Тук е важно да се каже, че България е на първо място в Европейския съюз по разходи за медикаменти като процент от общия бюджет за здравеопазване – приблизително 29%. С тези темпове отново ще бъдем свидетели на актуализация на бюджета през октомври, съпроводена с множество политически скандали за липсата на пари за болнична и доболнична помощ, а също и лекарства. Какви са възможните стъпки пред Министерство на здравеопазването и НЗОК? Тъй като от Министерство на здравеопазването (МЗ) заявиха, че няма да искат повишаване на здравната вноска, единственият начин за запазване на привидна фискална стабилност в сектора е оптимизацията и ефикасно разходване на съществуващите средства. Решението е така обещаваната и неизпълнена прогенерична политика. Тези думи отекват във всички партийни програми от политическия спектър – в ляво, център и дясно. Предизборно всяка една от партиите обещава прогенерична лекарствена политика, чиято цел е повишаването на достъпа до медикаменти, оптимизиране на лекарствения бюджет и спестяването на средстава за нас – данъкоплатците. Тази политика е широко залегнала в развитите държави в Европа, които искат да се справят поне частично с постоянно нарастващите бюджети за здравеопазване. Държави за пример са Германия, Великобритания, Дания, Франция, Холандия и др. В САЩ около 85% от предписваните медикаменти са генерични. В края на миналата година бе представен анализ за група медикаменти за лечение на артериална хипертония, който доказа, че с провеждането на правилната прогенерична политика за следващите 2 години могат да бъдат спестени средства на стойност 5 млн. лв., а при репликиране на модела за други групи лекарства – спестяванията могат да достигнат до 200 млн. годишно. Важно е да се отбележи, че липсва социална политика спрямо най-засегнатата група от българското население – тази на болните от сърдечносъдови заболявания. Техните медикаменти се реимбурсират с най-нисък процент (25%), докато за други медикаменти на по-малко количествено засегнати групи, НЗОК заплаща пълната стойност на лекарствата. Друг проблем, който съществува в системата, е липса на информация за пациентите – алтернативите за тяхното лечение и възможностите за промяната на терапията им с по-евтина и също толкова ефективна. Според Закона за здравето, всеки един лекар следва да информира своя пациент за методите, възможностите и алтернативите за неговото лечение, но това на практика не се прави, поради липсата на стимули, или пък вследствие на изобилието на такива от другата страна. Наблюдавайки растящите разходи на макро ниво, е добре да се обърне внимание на регионалните показатели. Тази година най-големият преразход за първото тримесечие касае именно лекарства за онкологични заболявания – с 21% повече от предходната година. През 2017 г. излязоха регионални данни, които показаха, че в сферата на лекарствата за онкологични заболявания някои болници лекуват пациент на средна цена от 19 774 лв., докато други съумяват да го сторят също толкова ефективно с десет пъти по-малка сума (2516 лв.). Що се касае до електронния контрол – липсата на електронна рецепта, като част от Национална здравна информационна система (НЗИС) създава предпоставки за по-лесни административни злоупотреби, поради факта, че има забавяне от отчитането на данните до самосезирането на отговорните органи. Проектът за НЗИС трябваше да бъде готов по план до края на 2018 г., сега от министерството заявяват, че ще бъде готов декември 2019 г. Важно е да напомним на читателите, че през последните 10 години има два провалени проекта за интегриране на НЗИС на стойност 20 млн. лв, вследствие на лошото администриране от страна на институциите.   Трябва воля за решенията Решенията в системата на здравеопазването изискват силна политическа воля и желание за създаване на фискална дисциплина в сектора. Всяко нейно нарушаване оронва авторитета на институциите и техните представители. Докато в дебатите преобладава основно емоцията, не можем да пристъпим към рационалните политики, базирани на данни.  ", "date": "2018.06.16", "title": " НЗОК – финансов колос на глинени крака\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%b8%d0%b7%d0%b4%d0%b8%d1%80%d0%b2%d0%b0-%d1%83%d1%87%d0%b5%d0%bd%d0%b8%d1%87%d0%ba%d0%b0/", "text": "Полицията във Велико Търново издирва изчезнало 13-годишно момиче. Седмокласничката от СУ “Емилиян Станев” е в неизвестност от петък. Уведомена е полицията и в диренето е впрегнат целият ресурс на силовото ведомство в старата столица. Това потвърди директорът на ОД на МВР във Велико Търново старши комисар Димитър Машов. Съученици на девойката също я търсят и алармираха за изчезването и в социалните мрежи. Те обясняват, че Теодора Василева е висока 164 см, с тъмна коса и очила. В неизвестност е от 11 часа на 15 юни след като излязла от училище. Според разследващи момичето е осъществило връзка с баба си, но след това е потънало в неизвестност. Според една от версиите, ученичката се крие от родителите си. Теодора и друг път е изчезвала внезапно и се е налагало да бъде търсена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Полицията в Търново издирва ученичка"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%b8-21-000-%d0%bb%d0%b5%d0%b2%d0%b0-%d1%81%d1%8a%d0%b1%d1%80%d0%b0%d1%85%d0%b0-%d0%bd%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8/", "text": "Рекордната сума от 21 000 лева събраха инициативните дами от Зонта клуб във Велико Търново на традиционното годишно благотворително парти “Бяло лято”. Средствата са за закупуване на модерен ехограф за болницата в Горна Оряховица.   Гости от цялата страна присъстваха в петък вечерта на изискания бал на зонтианките, които всяка година набират средства за своите благородни каузи. Организацията във Велико Търново съществува от 19 г. и нейните последователки даряват пари за образование и здравеопазване, стипендии. Неотдавна те купиха нова родилна маса за АГ-отделението на областната болница в старата столица. Водещ на Бялото парти бе Драгомир Драганов, а музикалните изненади на гостите под дъжд от бели и жълти балони поднесоха Силвия Кацарова, Теди Кацарова, кавалджията Живко Василев и новата музикална звезда Йордан Марков. На партито присъстваха областният управител на Велико Търново проф.Любомира Попова, зам.губернаторът Детелина Борисова, кметът на Горна Оряховица инж.Добромир Добрев, директорът на болницата в железничарския град д-р Иван Иванов, представители на Ротари клуб. По време на партито за набиране на средствата за хуманната инициатива, бяха разиграни на търг уникални предмети. Статуетка на позлатена роза бе купена за 1350 лева от бизнесмена Димитър Хинов.  Оспорвано наддаване имаше за тениска на Григор Димитров с негов автограф, а цената и стигна до 3100 лева. Интересна надпревара се заформи за сребърен сервиз уникат, който е принадлежал на инж. Стефан Ковачев, който в края на 1923 г. основава кооперация „Виделина”, проправяща пътя за електрифицирането на Горнооряховско. Ценната вещ бе купена от Десимир Генчев от Бургас за 1200 лева. Той веднага обяви, че предоставя сервиза на Историческия музей в Горна Оряховица. Едно от 20-те копия на голямата камбана на хълма Царевец пък бе продадено за 1300 лева. За ръчно изработена книга от издателствата “Босилков” и “Фабер”, щедър дарител плати 1600 лева. На “тих търг” бяха разпродадени кошници пълни с лакомства и питиета. Към общата сума бяха прибавени още 100 лева предоставени от кмета на Елена инж.Дилян Млъзев и 500 лева от управителят на “Захарни заводи” АД Валентина Раева. По традиция в края на партито, дамите разрязаха огромна торта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Рекордни 21 000 лева събраха на благотворително парти дамите от Зонта Клуб в Търново"}
{"url": "https://trud.bg/%d0%bf%d0%b8%d1%8f%d0%bd%d1%81%d0%ba%d0%b0-%d1%81%d0%b2%d0%b0%d0%b4%d0%b0-%d0%b5-%d0%b2-%d0%be%d1%81%d0%bd%d0%be%d0%b2%d0%b0%d1%82%d0%b0-%d0%bd%d0%b0-%d0%ba%d0%b0%d1%81%d0%b0%d0%bf%d0%bd%d0%b8%d1%86/", "text": "Все още полицията изяснява как точно е започнала касапницата в частен дом в Гоце Делчев, при която  намериха един труп с множество прободни рани и тежко ранен пак с много рани от нож бившия футболист Марио Метушев. Полицията е получила сигнал  на тел.112 около 16,30 часа в петък. Сигналът гласял,че в дома на Красимир Колджиев  има трупове. На място криминалистите заварили кървава картина- Метушев 38 –годишен лежал ранен, но в безсъзнание , а  близо до него било тялото на дмакина Красимир Колджиев. В къщата била само майката на Колджиев, но тя била в шок и не успяла да внесе много яснота по случая. Разследването е установило,че двамата приятели от детство са били в кръчма преди това и разпивали по повод Рамазан Байрам. След това излезли прегърнати и отишли в дома на Колджиев, където майка му била приготвила празничен обяд. Двамата мъже продължили да пият и си пуснали силна музика. Какво точно е станало и кой пръв е посегнал към ножа и предизвикал касапницата  не е ясно. Убитият има множество рани по тялото, а оцецелият футболист също. Метушев имал 4 рани в корема, една в гръдния кош,  една напречна рана на шията и забит във врата нож. Според медиците едва ли е било възможно да се самоубие с такива рани, каквито версии плъзнаха из Гоце Делчев. Все още не са ясни резултатите за евентуална употреба и на наркотици във фаталния ден. Трагедията отприщи всякакви градски легенди, дори че Метушев напоследък имал психични проблеми. Разследването  ще докаже какво точно е станало, факт е обаче, че под въздействие на алкохола се е разиграла драмата в Гоце Делчев.  По случая е образувано досъдебно производство. Раненият Метушев е претърпял операция и е в болница, засега състоянието му е критично, но криминалистите  се надяват да се стабилизира и да успеят да го разпитат.  Последно бившият футболист Метушев е работил като треньор в община Хадждимово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Пиянска свада е в основата на касапницата в Гоце Делчев"}
{"url": "https://trud.bg/%d0%b1%d1%81%d0%bf-%d0%b2%d0%bd%d0%b0%d1%81%d1%8f-%d0%b2%d0%be%d1%82%d0%b0-%d0%bd%d0%b0-%d0%bd%d0%b5%d0%b4%d0%be%d0%b2%d0%b5%d1%80%d0%b8%d0%b5-%d0%ba%d1%8a%d0%bc-%d0%bf%d1%80%d0%b0%d0%b2%d0%b8%d1%82/", "text": "БСП внася вота на недоверие към правителството в сряда. Това каза по радио „Дарик” депутатът от ПГ на „БСП за България” Иван Иванов, съобщиха от пресцентъра на БСП. „Случващото се в страната не трябва да се прикрива, като с параван, от европредседателството. То не би трябвало да е прах в очите на хората за неуспехите на управлението, които не са малко. Един от най-проблемните сектори у нас е „Сигурност”, категоричен бе Иван Иванов. Депутатът припомни, че приетият по времето на Пламен Орешарски нов закон за МВР е преправян после 19 пъти, но въпреки това работи. „Ние обявихме, че това е наша инициатива и вотът ще бъде внесен с подписите на народните представители от БСП. Аз съм сигурен, че Цветан Цветанов ще бъде изненадан от подкрепата, която ще получим на вота”, добави той. „БСП винаги е подкрепяла диалога между България и Македония. Убедени сме, че трябва да се стигне до развръзка в преговорите между Ципрас и Заев. Името Северна Македония съдържа в себе си географско понятие. Ако това име остане, България трябва да има ясна и категорична позиция за гаранции срещу териториални претенции”, коментира още Иван Иванов. Той припомни, че ние сме една от първите страни, които са признали Македония, докато Гърция още не го е направила и това е причината Македония да не може да влезе в ЕС и НАТО. Той беше категоричен, че е редно македонците да спрат с изкривяването на историята, защото това е вредно и за тях, и за целите Балкани. „Грешка е, от страна на нашия премиер, да не се срещана с президента Георге Иванов, след като се е срещнал с македонския премиер Зоран Заев. Няма как да захлопнеш вратата пред него. Ако имаше разговор, можеше да се направи опит за сближаване между водещата партия и избрания им президент. Твърдейки, че бяга от вътрешнополитически конфликти в Македония, на практика, премиерът влезе в такъв, като избра страна. Ролята му на арбитър, през последните месеци, изчезна след случката с македонския президент”, поясни Иванов. Народният представител заяви, че левицата има много позитивно отношение към законопроекта, внесен от омбудстмана Мая Манолова, за хората с увреждания. По отношение на напрежението при хората с увреждания, Иван Иванов заяви, че не помни за протести на хора с увреждания по време на правителството на Сергей Станишев. Напротив, тогава имаше добра социална политика и бяха преизчислени пенсиите на всички пенсионери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " БСП внася вота на недоверие към правителството в сряда"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%87%d0%b0%d0%ba%d0%b0%d0%bc-%d1%81-%d0%bd%d0%b5%d1%82%d1%8a%d1%80%d0%bf%d0%b5%d0%bd%d0%b8%d0%b5-%d0%bc%d0%be%d1%82%d0%b8%d0%b2%d0%b8%d1%82%d0%b5/", "text": "Право на опозицията е да иска вот на недоверие към правителството. Това коментира председателят на ПГ на ГЕРБ Цветан Цветанов пред   по повод   Цветанов очаква с нетърпение да бъдат внесени мотивите за вота на недоверие. Цветанов напомни, че от левицата поискаха вот на недоверие към правителството и преди началото на българското председателство на Съвета на ЕС през януари. “Разбира се, той не мина. Но това беше ясен политически знак каква е тяхната съпричастност към председателството, което предстоеше за България. Сега, когато то завършва и е успешно по оценки на европейските лидери и министри от Европа, мога да кажа, че БСП искат да затворят българското председателство отново с вот на недоверие, за да покажат тяхната си идентичност на партия, която иска само да върви в конфронтация, партия, която не се старае и стреми да участва в политически живот на страната, да предлага алтернативни решения. Ние знаем как управлява БСП и в сектор “Сигурност”, и сектор “Икономика”, и сектор “Енергетика”, каза Цветанов. Той заяви, че очаква с нетърпение да бъдат внесени в Народното събрание мотивите за вота на недоверие. “Една седмица не е достатъчна за БСП да внесе мотивите, за да поискат вот на недоверие”, подчерта Цветанов. В това, че според заявката на левицата искането за вот на недоверие се инициира единствено от БСП, без да се търси подкрепата на ДПС, Цветанов видя знак, че от столетницата се стремят към “повече шум, внушения, но не и реални решения”. В отговор на въпросите, набелязани от евродепутата Ангел Джамбазки, “защо има недокомплект в МВР, защо е демотивиран съставът”, Цветанов каза, че се надява на смислен дебат по тези въпроси.  “Недокомплектът в МВР се генерира от момента, в който започнаха резките промени след 2013 година. Изграждането на един служител в системата на МВР, за да може да бъде в пълната си функционалност като професионални качества, е от пет до седем години. Точно затова имаше умисъл в съсипването на системата за сигурност 2013 година точно от тези, които днес говорят за вот на недоверие по темата “сигурност”. А ние знаем какво пък имаха те като наследство през 2009 година с тези отвличания”, каза председателят на ПГ на ГЕРБ и министър на вътрешните работи в периода 2009-2013 година. По думите му системата за сигурност била разбита към 2009 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Цветанов: Чакам с нетърпение мотивите за вота на недоверие"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d1%81%d0%b5%d0%b4%d0%bd%d0%b0-%d0%b4%d0%be-%d0%b7%d0%b5%d0%b2%d1%81/", "text": "Преди четири години Зевс гледаше от високо как гори неговият олимпийски огън над Сочи. Днес до него се настани и един футболист. Един гений. Кристиано Роналдо – Гръмовержеца.  Няма подходящо силни думи, които да опишат подвизите на този (не)човек. Може би е съвременен полубог. Може би древните митове са оживели и той е син на Зевс. Отдавна се знае, че почти всеки мач на Роналдо носи рекорди. Но обикновено това става в „Реал“. Не! Роналдо е навсякъде. Иберийското дерби Португалия – Испания (3:3) накара мондиала просто да замълчи от геройствата на Кристиано. Бум, бум, бум! Хеттрик! За първи път историята на футбола вижда човек, който вкарва в осем поредни големи първенства. В това число са световни и европейски шампионати, както Копа Америка. А към големите първенства може да се добави Купата на конфедерациите. С двата си гола миналото лято в Русия броят подобни турнири, белязани от марката КР7 вече е девет! Още с първия си гол във втората минута Роналдо се нареди до трима велики нападатели, разписвали се в четири поредни мондиала. Португалецът е редом до Краля Пеле, както германците Уве Зеелер и Мирослав Клозе.  Когато в 88-ата минута Кристиано си изкара нарушение пред наказателното поле, телефоните започнаха да снимат на стадион „Олимпийски“. Всички знаеха какво ще се случи. Перфектен удар за 3:3. За първи път от 45 опита на световни и европейски първенства Роналдо вкара от фаул. Вече е едва третият португалец с хеттрик на мондиал след незабравимия Еузебио (1966 година) и Педро Пауледа (2002 г.).  Знаете ли какво символизира днес числото 51? Толкова на брой са мачовете, в които Роналдо е правил хеттрик в кариерата си. Точно толкова пъти един играч е отбелязвал по три наведнъж в историята на мондиалите. Хеттрикът бе шести за Роналдо в националния тим. Досега обаче не срещу съперници от висшия пилотаж на футбола – Северна Ирландия, Швеция, Армения, Андора и Фарьорски о-ви. Кристиано отиде на световното като действащия играч с най-много голове в националния отбор – със 17 повече от Лео Меси и индиеца Сунил Четри. Разликата вече е 20. Хеттрикът означава, че КР7 е на едно ниво с митологизирания Ференц Пушкаш. Роналдо има 84 попадения за Португалия в 151 мача, а великият унгарец – също толкова в 89 срещи. Сега Кристиано има нова мисия, която изглежда напълно достижима – и тук да вземе върха. На него седи иранецът Али Даеи, вкарал 109 пъти за родината си. Роналдо вече е и №20 по мачове в националния си тим. Измести от позицията Лотар Матеус, който игра 150 пъти за Германия. Още един рекорд от Сочи – досега никой футболист не бе правил хеттрик срещу Испания на мондиал. Най-много пъти по три гола от един човек в историята е получавал Южна Корея – четири.  Мислите, че с рекордите е приключено? Не, продължаваме смело! Роналдо е най-възрастният футболист, направил хеттрик на световно. Португалецът го стори на 33 години и 131 дни. Досега върха държеше холандецът Роб Ренсенбринк, който на 30 години 336 дни вкара три на Иран на Мондиал 78. За Роналдо ЕГН-то отдавна е само няколко цифри. Той живее в безвремието на своето величие, където възраст няма. Има вечност.  Това бе само началото на световното първенство за Кристиано Роналдо. „Гледам към финала“, отсече нападателят, след като получи наградата си за играч на мача. Световното първенство трябва да има тежката дума за новия носител на „Златната топка“. Кристиано вече уверено посегна към шестата. Чакаме включването на Лео Меси.", "date": "2018.06.16", "title": " Роналдо седна до Зевс"}
{"url": "https://trud.bg/%d1%80%d0%b8%d0%be-%d1%84%d1%8a%d1%80%d0%b4%d0%b8%d0%bd%d0%b0%d0%bd%d0%b4-%d1%80%d0%b0%d0%b7%d0%ba%d1%80%d0%b8-%d1%82%d0%b0%d0%b9%d0%bd%d0%b0%d1%82%d0%b0-%d0%bd%d0%b0-%d0%ba%d1%807-%d0%b2-%d0%ba/", "text": "МОСКВА – Какво прави толкова силен Кристиано Роналдо? Отговор на въпроса даде Рио Фърдинанд, един от големите му приятели от шест съвместни години в „Манчестър Юнайтед“. Сега телевизионен коментатор на ВВС големият английски защитник коментира анализира мача Португалия – Испания (3:3). „Рони е първият човек, който виждам да си наема диетолог, доктор, физиотерапевт и готвач – започна Фърдинанд. – Те идваха и живееха дълго в неговата къща. Домът му беше само на няколко метра от мен и често си ходихме на гости. Когато влизах у тях, имах чувството, че попадам в карнавал. Хора постоянно обикаляха и се чудех какво става. Роналдо инвестира толкова много в себе си, за да стане най-добрият в света. Чувства се като фен, когато говоря за него.“  „Има футболисти за някои мачове, има футболисти за всеки мач, има и футболисти за специалните мачове – те са специалните“, бе коментарът на Жозе Моуриньо, който тренира Роналдо в „Реал“.", "date": "2018.06.16", "title": " Рио Фърдинанд разкри тайната на КР7: В къщата му е като карнавал"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%be%d0%ba%d0%b0%d0%b7%d0%b0-%d1%81%d0%b5-%d1%87%d0%b5-%d0%b5-%d1%82%d1%80%d1%83%d0%b4%d0%bd%d0%be-%d0%b4%d0%b0-%d1%81%d0%b5/", "text": "Министърът на труда и социалната политика Бисер Петков сподели, че подал оставка в понеделник след разговор с премиера, защото смятал, че е в невъзможност да овладее разрастващия се протест на майките на деца с увреждания. Това призна самият той пред  . На следващия ден премиерът му се обадил и му казал, че не приема оставката и той трябва да остане министър. Оказа се, че е трудно да се оттеглиш от министерския пост, дори когато го искаш, сподели Петков, който остана в кабинета “Борисов 3”. “Подадох оставка в понеделник след разговор с премиера, на който присъстваше и финансовият министър, по разрастващия се протест на майки на деца с увреждания. Премиерът поиска обяснение защо след като за тази година средствата за политиката по интеграция на хората с увреждания в бюджета на министерството са нараснали с 80 млн. лв., има такъв протест и поиска от мен действия, с които да се реши проблемът. Споделих, че затова е необходим и допълнителен ресурс. Коментирахме, че за 2018-а бюджетът на министерството за тази политика е 268 милиона, а точният ми израз беше, че вероятно трябва да се удвои “, каза Петков. Министърът посочи, че в пряк текст от премиера не му е искана оставката, но той преценил, че в тази ситуация е в невъзможност да овладее този протест и това била причината да подаде оставка. “Оказа се, че е трудно да се оттеглиш от министерския пост, дори когато го искаш”, каза Петков. Той сподели, че във вторник сутринта премиерът му се обадил и казал, че не приема оставката и Бисер Петков трябва да остане на работа и да се решат проблемите. “Аз имах своето възражение, но вие разбирате, че една оставка, за да бъде приета, трябва да бъде приета от Народното събрание, а за да отиде в НС, трябва да бъде внесена от министър-председателя”, каза Петков и допълни, че той е депозирал оставката си при премиера писмено и по думите му тя остава “актуална”. Протестът на родителите на деца с увреждания е срещу цялата система, каза министърът. По думите му те искат коренна промяна на системата, започвайки от медицинската оценка, преминавайки през правата, които се дават, органите, които правят оценка на потребностите, но концентрират своето искане в приемане на закон за личната помощ. Увеличението на бюджета, което споменах, основна част – 68 млн., е за финансиране на асистентски услуги, които до миналата година се финансираха чрез проекти по ОП “Развитие на човешките ресурси”, каза Петков. Понастоящем обхватът на тези услуги се е запазил, като те се заплащат вече с държавни пари, но според родителите на деца с увреждания средствата и грижата не са достатъчни. 23 000 души получават асистентска услуга, като половината са хора с увреждания, а другата част са възрастни хора, на които е невъзможно да се обслужват сами. Заделената сума за тази услуга на годишна база доближава 80 млн. лева. Има и хора, заявили необходимост от такава услуга, които са били оценени, но поради ограничения ресурс не я получават, стана ясно от думите на министъра. Той напомни, че личните асистенти подпомагат нуждаещите се хора в домашна среда. За да бъде осигурен човек до всеки нуждаещ се и да се финансира тази услуга според индивидуалните потребности на всеки един, се изисква сериозен финансов ресурс, каза Петков. По проекта за закон за личната помощ, внесен чрез омбудсмана Мая Манолова, ще се изисква допълнителен финансов ресурс, като министърът не се ангажира с оценка. Той посочи, че максималният брой потенциални ползватели на асистентската услуга са около 80 000 човека. Броят се свързва с този на пенсионерите над 16 години, получаващи добавка за чужда помощ по данни на НОИ към края на март. Част от тези хора – около 2700 души, са в домове. Асистентската услуга е почасова и се осъществява в домашна среда. Спорен момент идва именно тук, ако се разпише всички потенциални ползватели да имат тази услуга, то нуждата на всеки би трябвало да се установи чрез оценка. Понастоящем усреднената стойност за продължителността на услугата сред тези, които я ползват, е четири часа на ден, каза министърът. Той обясни, че подопечното му ведомство е започнало реформа в сферата в началото на тази година в две направления, едното от които е подготовка на закон за социалните услуги. Петков изтъкна, че към настоящия момент има 720 услуги за хората с увреждания, сред които и тази за асистент. Предвидено е откриването на още 100 социалните услуги, насочени към хора с увреждания и възрастни хора. Това е един от инструментите за подкрепа и интеграция на тези хора. Петков каза по повод проектозакона за личната помощ, че той е бил представен в края на миналата седмица, а министерството го получили в началото на настоящата седмица. За вторник е свикано заседание на съвета за интеграция, който министърът председателства. Там ще бъде обсъден този законопроект. Във вторник би трябвало да се проведе дебатът, каза министърът. Той допусна, като се базира и на разговори с омбудсмана и майките, че предложението може да претърпи промени, така че да бъде реалистично и изпълнимо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Бисер Петков: Оказа се, че е трудно да се оттеглиш от министерския пост, дори когато го искаш"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0-%d1%86%d0%b0%d1%80%d0%b8%d1%86%d0%b0-%d1%83%d0%ba%d1%80%d0%b0%d1%81%d0%b8-cosmopolitan/", "text": "Красавицата е кметска щерка и любима на най-младия общински съветник във Велико Търново Студентката по политология във ВТУ „Св. Св. Кирил и Методий” Биляна Първанова се прочу в старата столица след като се разбра, че ликът и е публикуван в унгарското издание на популярното в цял свят дамско списание COSMOPOLITAN. 22-годишната красавица освен, че учи, работи и като фото модел. “Снимката е на фотографа Сандро Тасевски. Авторските права на снимката са откупени от майстора на обектива, пред който направих фотосесия миналата година”, обясни за “Труд” Биляна Първанова. Тя поясни, че фотографията е приложена към материал със заглавие “Колко време може да прекарате без мобилния си телефон”. Фотографията на русото момиче илюстрира изследване за социалните потребности на нежния пол. “Фотосът е от броя от октомври 2017 година, но едва сега разбрах, че е бил публикуван”, сподели Биляна.  Тя обаче не крие, че това не е първата и снимка, продадена за модни издания в чужбина. Преди време фотография на чаровната болярка се появила в популярен немски сайт. “Снимката бе приложена към публикация на тема “Как да се справим с депресията. Поласкана съм, че ме забелязват и че има интерес към работата ми. Смятам да се развивам в тази сфера, въпреки че имам и други любими занимания. Наесен ще съм четвърти курс студентка”, разкрива Биляна. Младата дама избрала да учи политология, защото любимите и хора са свързани с политиката. Майка и Снежана Първанова, която беше журналист във Велико Търново, в момента е първи мандат кмет на град Дебелец. Приятелят на красивата моделка Георги Недев е търновски парламентарист и областен координатор на МГЕРБ. Освен, че е красива, тя е и талантлива и се занимава с гримьорство. Завършила е курс преди 2 години и сега работи в салон за красота в Дебелец, където преди не е имало специалист. Специализирала се е в безиглено поставяне на хиалурон при разкрасителни терапии. Подкрепя иновативните процедури и вярва, че човек трябва да е в крак с новите модни тенденции. Като предизвикателство в практиката си тя определя гримирането на възрастни жени, от чиито лица трябва да заличи белезите на времето. Биляна е и модел, а кариерата и в тази област стартирала преди 5 години. Тя била забелязана, след като случайно я потърсили за рекламна фотосесия на българска марка дрехи. “Приех на шега предложението, но работата много ми допадна и така и до днес продължавам да съм рекламно лица на тази фирма. Отскоро рекламирам и луксозна линия бельо. Първоначално се притесних и известно време се колебах дали да се снимам по оскъдно облекло, но се уверих, че всичко е много дискретно, а екипът предразполага към този вид снимки. Много добре работя и с удоволствие позирам пред фотографа Йоана Бояджиева”, разказва Биляна Първанова.", "date": "2018.06.16", "title": " Търновска царица украси Cosmopolitan\t\t\t"}
{"url": "https://trud.bg/%d1%80%d0%b5%d0%b0%d0%bb-%d0%bc%d0%be%d0%b6%d0%b5-%d0%b4%d0%b0-%d0%b5%d0%ba%d0%b7%d0%b5%d0%ba%d1%83%d1%82%d0%b8%d1%80%d0%b0-%d0%b8%d1%81%d0%bf%d0%b0%d0%bd%d0%b8%d1%8f/", "text": "МОСКВА – Турбулентните дни в испанския лагер могат да означават и харакири. Уволненият треньор Хулен Лопетеги, грешката на Давид де Хеа и ремито с Португалия изведнъж извадиха „Ла Фурия“ от списъка с големите фаворити на Мондиал 2018. Излизайки от емоциите около Кристиано Роналдо, испанците повече заслужаваха победата в иберийското дерби. Много повече положения, удари, владеене на топката, точни пасове. Но и липса на достатъчно ефективност.  Роналдо сам си изработи дузпа и фаул, от които вкара два гола. А Давид де Хеа му подари третия. За втори път в последните три мача страж №1 на Висшата лига проваля Испания с грешките си. „Доверието към Давид е пълно и той ще продължи да пази“, отсече селекционерът Фернандо Йеро, който едва три дни води „Ла Фурия“.  „Де Хеа е мое момче, но сам знае какво е направил – коментира Жозе Моуриньо, треньорът му в „Манчестър Юнайтед“. – При нас никога не му се е случвала такава грешка. Беше най-добрият играч на сезона.“  Уволнението на Лопетеги раздели испанския тим на лагери. Играчите на „Реал“ са бесни, другите – приемат решението. На пресконференцията преди мача Серхио Рамос наля масло в огъня с думите, че настроението в лагера е като на погребение. Почти открито критикува федерацията. Отдавна отношението му към партньора в отбраната Жерар Пике са повече от лоши. Така от испанската футболна гордост „Реал“ може да се превърне в екзекутора на надеждите за втора световна титла. Но това едва ли особено много вълнува президента Флорентино Перес. Той отново показа, че когато „Реал“ поиска нещо, просто го взима. В случая треньора на Испания само два дни преди мондиал.", "date": "2018.06.16", "title": " „Реал“ може да екзекутира Испания"}
{"url": "https://trud.bg/%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d0%be%d1%87%d0%b0%d0%ba%d0%b2%d0%b0-%d1%81%d0%b5-%d0%b3%d0%be%d0%bb%d1%8f%d0%bc-%d0%bd%d0%b0%d0%bf%d1%80%d0%b5%d0%b4/", "text": "Може да се очаква голям напредък за Македония по пътя й към ЕС след постигането на споразумение с Гърция за името. Това заяви австрийският канцлер Себастиан Курц в интервю за в.”Дер Щандарт”, цитирано от агенция МИА. Курц коментира, че по време на австрийското председателство на ЕС очаква и напредък в преговорите за членство на Сърбия и Черна гора в съюза. Австрийският канцлер подчертава, че разширяването на ЕС към Западните Балкани е сред приоритетите на шестмесечното председателство на ЕС, което Австрия поема от 1 юли. Той посочва още, че Виена подкрепя идеята за единно икономическо пространство на Балканите, което ще бъде от полза не само за икономическото развитие на региона, но и за намаляване на етническото напрежение в него. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Себастиан Курц: Очаква се голям напредък за Македония по пътя й към ЕС след постигането на споразумение с Гърция"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8-%d0%bf%d1%8a%d1%80%d0%b2%d0%b8-%d0%b3%d0%be%d0%bb-%d1%81%d0%bb%d0%b5%d0%b4-var-%d0%bd%d0%b0-%d1%81%d0%b2%d0%b5%d1%82%d0%be%d0%b2/", "text": "Франция, един от големите фаворити на световното първенство, стартира с трудна победа с 2:1 над Австралия в мач от група “С”. И трите попадения в срещата в Казан паднаха след почивката. Историческото първо важно решение на VAR на световни финали дойде в 58-ата минута. Тогава в наказателното поле на “кенгурата” бе Рисдън фаулира връхлитащия Антоан Гризман, а главният рефер отсъди дузпа след намеса на видеосистемата за повторения VAR. Зад топката застана самият Гризман, стрелял безпогрешно. Едва четири минути по-късно Миле Йединак изравни след нова удар от бялата точка. Така се стигна до 81-ата минута, когато Пол Погба вкара скъпоценния втори гол за “петлите”. Така тимът на Дидие Дешан взе важни три точки на старта на кампанията. По-късно днес е другият мач от групата Перу – Дания.", "date": "2018.06.16", "title": " Исторически първи гол след VAR на световни финали"}
{"url": "https://trud.bg/%d0%bc%d0%b8%d0%b0-%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b8%d1%81%d1%8a/", "text": "Вицепремиерът и министър на външните работи на България Екатерина Захариева няма да присъства на подписването на договора между Македония и Гърция, което ще стане утре в Преспа на гръцка територия, съобщи македонската агенция  . “Това е двустранен въпрос между Гърция и Македония. Ще присъстват двамата еврокомисари и заместник генерален секретар на ООН. Ние няма да присъстваме”, каза Захариева в отговор на журналистически въпрос в Градския парк в Скопие, където се провежда музикален фестивал. Във фестивала One love tour 2018 участват голям брой изпълнители от България и Македония. Вчера българският външен министър посети Струмица и Ново село. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " МИА: Екатерина Захариева няма да присъства на подписването на договора за името"}
{"url": "https://trud.bg/%d0%bc%d0%b5%d1%81%d0%b8%d1%85%d0%b0-%d1%85%d0%bb%d1%8f%d0%b1-%d0%bd%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%bd%d0%b0-%d0%b4%d0%be%d0%bc%d0%b0%d1%88%d0%bd%d0%b0%d1%82%d0%b0-%d0%bf/", "text": "Месиха хляб по време на фестивала на родната погача, койято бе организиран от Народно читалище „Съзнателност 1899“ и кметство в свищовското село Овча могила. Баба Ненка Симеонова, позната сред своите съселяни си като баба Неша, показа майсторство при месенето на самуни по традиционния начин, познат на българите от векове. През това време изложените 70 кулинарни експонати в залата на читалището се оценяваха от компетентно жури. Хлебните изделия бяха разделени в три категории- „Обреден хляб“, „Съвременни хлябове“ и „Други тестени изделия“, сред които са баниците и сладкишите. Трето място в категорията „Съвременни хлябове“ спечели председателят на ОбС – Свищов д-р Кристиян Кирилов, който за поредна година участва със свое изделие във фестивала. Наградите на победителите бяха връчени от председателя на Народно читалище „Съзнателност 1899“ и кмет на кметство Овча могила Нели Великова. Отличени бяха също най-младият и най-възрастният участник, както и най-добре подреденият битов кът. Дипломи за участие в Регионалния фестивал получиха всички 60 участника, а за празничното настроение се погрижиха танцовите и певчески състави, и оркестърът към местното читалище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Месиха хляб на фестивал на домашната погача в Свищовско"}
{"url": "https://trud.bg/%d1%82%d1%80%d0%b8-%d0%b0%d0%b2%d0%b0%d1%80%d0%b8%d0%b9%d0%bd%d0%b8-%d0%b5%d0%ba%d0%b8%d0%bf%d0%b0-%d1%80%d0%b5%d0%b0%d0%b3%d0%b8%d1%80%d0%b0%d1%82-%d0%bd%d0%b0-%d1%81%d0%b8%d0%b3%d0%bd%d0%b0%d0%bb/", "text": "Три екипа на дирекция “Аварийна помощ и превенция” извършват обходи на място и реагират на сигнали във връзка с валежите в София. Това съобщиха от пресцентъра на Столична община. Дъжд вали във всички райони, а в с. Железница и кв.”Симеоново” валежите са с градушка.", "date": "2018.06.16", "title": " Три аварийни екипа реагират на сигнали във връзка с валежите в София"}
{"url": "https://trud.bg/%d0%b5%d0%ba%d1%81%d0%bf%d0%be%d0%bd%d0%b8%d1%80%d0%b0%d1%85%d0%b0-%d0%bd%d0%b5%d0%bf%d0%be%d0%ba%d0%b0%d0%b7%d0%b2%d0%b0%d0%bd%d0%b8-%d0%b4%d0%be%d1%81%d0%b5%d0%b3%d0%b0-%d1%83%d0%bd%d0%b8%d0%ba/", "text": "Археолози, музейни работници, основатели на музейното дело в Горна Оряховица и много гости се стекоха в събота в Историческия музей за официалното откриване на зала „Археология“. Новите съоръжения създават благоприятна среда за съхраняване и представяне на движимото културно наследство. В модерната зала за първи път намират място предмети с научна стойност, съхранявани до момента в хранилището на музея. Новата експозиция представя и най-ценните находки от подновените през 2015 г. разкопки на древната крепост Ряховец. „Ако има някой истински щастлив днес, това съм аз. Спомням си как напук на тогавашните закони и с помощта на горнооряховската общественост, създадохме този Музей. Щастлив съм да видя, че нашето дело има достойни продължители.В библиотеката на Музея има една книга – читанката на Иван Момчилов от 1859 г. Искам да ви завещая нейното посвещение: „Обичай отечеството си и никога не пожелавай друго отечество освен него”, обърна се към днешните музейни работници основателят на музейното дело Йордан Димитров. “Много хора ни помогнаха със средства, труд, идеи. Обновяването на залата започна по проект, финансиран от Министерството на културата и дофинансиран от Общината. С неоценимата помощ на Регионалния исторически музей във Велико Тръново”, каза директорът на музея в Горна Оряховица Пламен Мадемов. “Хубаво е да се върне човек в родния си град и да види толкова свои ученици и приятели, които продължават нашето дело. Зад една витрина не стоят само предмети, а много дълга работа на много хора. Ние разказваме приказки, но приказки научни. Доведете децата си и нека те научата тази приказка и нека са горди горноораховчани”, заяви научният консултант на разкопките на Ряховец проф. Хитко Вачев. Фондът на музея бе допълнен и от сребърен сервиз за чай от началото на XX век. Той е принадлежал на инж. Стефан Ковачев – човекът създал кооперация „Виделина”, която в началото на миналия век докарва електричеството в Горна Оряховица.Сервизът бе разигран на благотворителен търг на Зонта клуб във Велико Търново. Наддаването спечели с над 1200 лева бургаският бизнесмен Десимир Генчев. Той обаче реши, че сервизът трябва да остане в Горна Оряховица и го предаде на кмета инж.Добромир Добрев, който от своя страна го предостави на Музея. Заедно с обновяването на зала „Алхеология” бе направен и ремонт на Фондохранилището на Музея. Обновяването ще продължи и в другите ни зали. Щастлив съм, че имаме такъв действен, идеен и отдаден на работата си екип, каза Пламен Мадемов.  С откриването на обновената зала бе дадено началото и на петото по ред издание на летните „Семейни съботи в Музея”. Идеята им – да се запознаят децата на Горна Оряховица с историята чрез забава и игри, става все по-популярна. Археологическите занимания с деца и семейства са обогатени с нов интерактивен пъзел с магнитни фотоси от теренните проучвания. Чрез него посетителите могат да търсят и сглобяват части от устройството и историята на емблематичната горнооряховска крепост.  Една от атракциите днес беше реплика на древен стан с тежести на повече от 6000 години. С него всички желаещи ще могат да се докоснат и опознаят най-ранните ръчни техники при тъкането. Организаторите бяха предвидили много изненади за участниците в откриването. Всеки посетител получи като сувенир старинен хрисовул с восъчен печат, а името му бе изписано на ръка от старовремски монах калиграф, в чиято роля се бе превъплатил преписвачът на древни текстове Йордан Караатанасов от Поликраище. Непосредствено след откриването започна и първото издание на новата лятна музейна игра „Експонатите разказват”. В нея най-добрите търсачи на предмети ще си тръгнат с награди. Летните занимания за деца и родители ще продължат до 15 септември. Предвидени са нови интересни занимания, творчески ателиета и игри с награди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Експонираха непоказвани досега уникати в обновената зала “Археология” на музей в Горна Оряховица"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%bf%d1%80%d0%be%d0%b2%d0%b5%d0%b6%d0%b4%d0%b0-%d1%87/", "text": "Столична община провежда и организира четири скринингови програми. Първото скринингово изследване, което общината финансира от 2015 година насам, е на млечната жлеза. Програмата осъществяваме в партньорство с няколко държавни и общински болници. Това каза кметът на София Йорданка Фандъкова в рамките на провеждащата се в София Шеста международна научна конференция на Българската Асоциация по Медицинска онкология (БАМО), съобщиха от  Столична община. Важно е, че в конференцията е отделено място на научна сесия за млади онколози и тя е посветена на темата за постижения в лечението на рака на млечната жлеза, каза в приветствието си кметът Фандъкова. Конференцията се организира от Българската Асоциация по Медицинска онкология и Българската Национална Асоциация по Онкология. В програмата за скрининг на рак на млечната жлеза, която организира общината, изследването се извършва въз основа на клиничен преглед и ултразвук. Прегледите се извършват в Университетска специализирана болница за активно лечение по онкология и Военно-медицинска академия, Първа АГ „Света София“, Втора АГ болница „Шейново“, както и Първа МБАЛ, Четвърта МБАЛ, Пета МБАЛ и Специализираната болница за активно лечение на онкологични заболявания. Досега са прегледани и изследвани общо 16 361 жени от различни целеви групи като общинските училища и детски градини, социални заведения, културни институти, общинските транспортни дружества. В зависимост от случаите пациентите са насочени за терапия или последващо проследяване. През септември тази година скрининговото изследване за рак на млечната жлеза ще продължи с обхващане на нови целеви групи. Ще бъдат включени медицинските специалисти от училищните здравни кабинети, детските градини и самостоятелни ясли и кухни за детско хранене. Тази година общината започна и скрининг за рак на простатната жлеза на мъжете над 40 години от персонала на общинските транспортни дружества и от преподавателските колективи в общинските образователни институции. Програмата продължава до края на годината. Ще бъдат прегледани над 4900 души, като досега са преминали над 2000 души. От началото на май 2018 г. съвместно със сдружение Национална асоциация за профилактика на белодробните болести и д-р София Ангелова, специалист по белодробни болести, Столична община започна безплатни профилактични прегледи на бял дроб на жителите на столицата. За месец май са прегледани повече от 100 човека. Предвижда се през септември за първи път да стартира скринингово изследване на щитовидната жлеза. То ще обхване преподавателските колективи в общинските структури на възраст от 20-45 години. Скринингът включва ехографски преглед на щитовидната жлеза и лабораторно изследване на тиреостимулиращ хормон /TSH/.", "date": "2018.06.16", "title": " Фандъкова: Столична община провежда четири скринингови програми"}
{"url": "https://trud.bg/%d0%b2-%d1%81%d1%82%d1%80%d1%83%d0%bc%d1%8f%d0%bd%d0%b8-%d1%81%d1%82%d1%80%d0%be%d1%8f%d1%82-%d0%b3%d1%80%d0%b0%d0%bd%d0%b8%d1%87%d0%bd%d0%b8%d1%8f-%d0%bf%d1%83%d0%bd%d0%ba%d1%82-%d0%ba%d0%bb/", "text": "Заради 30-годишна мечта, местни жители денонощно „инспектират“ строителство на ново ГКПП с Македония Нов ГКПП се строи в община Струмяни, който ще свързва България с Македония. Тежки машини са стоварени над село Микрево и вече работят по рехабилитацията на пътната отсечка, която ще води до бъдещия граничен пункт „Клепало“. Строителите работят неуморно, но и нямат избор, защото имат най-сериозната денонощна инспекция – местните жители. „Всеки ден ходим и гледаме какво правят, до къде са стигнали, всичко ли е наред, абе истината е, че не можем да повярваме. Толкова дълго сме го мечтали това ГКПП, че сега чак се щипем дали не сънуваме, казва развълнуван възрастен жител от село Цапарево. И допълва, че „от времето на Тодор Живков чакаме да се отвори пункта през планината и да си ходим на гости с роднините от Берово, в Македония. Делят ни някакви 30 км., а сега за да се видим трябва да обикаляме цели 130 км. А ей къде сме на един хвърлей камък. И пустата граница ни пречи да се почерпим, да попеем заедно, да си спомним хубавите млади години, а вече сме стари да издържаме на дълъг път“, разказва ни бай Борис. И е прав, справка показва, че десетилетия наред политиците са обещавали и лъгали хората, че такъв пункт ще има. Използвали са 30-годишната мечта на местните за избори, залъгвали ги, че ще има пункт, подписвали са се даже споразумения, документи, бумаги, изчислявали колко е изгодно, какви инвестиции ще дойдат, приказвали как това ще спре обезлюдяването. Хората вярвали и чакали, но заради ужасния път и липсата на поминък, този район на Малашевската планина за 27 годни е почти обезлюден. В 12-те планински села са останали едва около 1000 жители. Всеки път по избори идвали кандидати и бъркали с приказките си в болната тема, но реално нищо не се случвало. И когато хората съвсем загубили вяра, че ще имат път с комшиите, премиерът Борисов подписа договора за сътрудничество с Македония и за броени месеци се отпуши казуса ГКПП-Клепало, който от мит и легенда е на път да се превърне във факт. От месец май са стоварени в района багерите, камионите, строителите и се работи ударно. В община Струмяни хората не крият вълнението си. „Много се радваме, даже се черпихме с ракия с приятелите и комшиите, вълнението ни е огромно. Звъняха ни и роднините от Берово и питат – верно ли е почнало строителството, ама вие видяхте ли го с очите си. Сега постоянно си звъним по телефоните и даваме отчет до къде е стигнал пътя“, разказва Венци Янев от Микрево, който има роднини оттатък границата. „Това е най-голямата болка и мечта на няколко поколения. Сега обаче се работи активно по първия етап. Рехабилитира се 15 км отсечка, ремонтът трябва да приключи до края на годината. Вторият етап обхваща от местността Илинден до ГКПП-Клепало, дълъг е пак 15 километра, от които 6,5 км са за рехабилитация на съществуващ стар път и разширяване на габарити. С останалите 8-9 км трябва да се изгради изцяло нов път, радостно е, че местността е равнинна и е по-леко за строителство, разказва ни кметът на община Струмяни Емил Илиев. И той признава, че получава всеки ден обаждания от Берово, Македония. Хората там се радвали, че най-после нещо се случва. Това ГКПП е огромен шанс за промяна на профила и на двете погранични общини Струмяни и Берово. „Запитванията с цел инвестиционни намерения на бизнеса заради новия пункт вече започнаха“, признава кметът. На това се разчита и районът да се съживи, да се отворят работни места и да се върнат поне част от младите, които са го напуснали преди време. Община Струмяни е една от малкото, която работи изключително активно по проекти с Македония. Но новия пункт ще даде шанс за огромен тласък за развитие на туризма, както и разкриването на нови цехове. В момента македонската община Берово е хит сред българските туроператори. За там всяка седмица пътуват групи от Пиринско заради построените няколко големи луксозни хотели. Масово нашенци правят в Берово семинари, тиймбилдинги, а най-развит е кулинарния туризъм или простичко казано, пътува се, за да се пие хубава и евтина жълта ракия и да се похапнат вкусни овиячи и плескавици. А македонците пък търсят у нас стоки за дома и добро образование, мечта на всеки трети наш комшия е детето му да учи висше образование в България. И още – в последните години се отчита бум на посещенията на македонци в зимния ни курорт Банско. И още едно ГКПП ще съкрати пътя на туристите до нашите дестинации. Пътният възел за община Струмяни на новата АМ „Струма“ вече е готов, остава само да се асфалтира, така, че връзката между КПП и магистрала е налична. А местният бизнес очаква това да доведе хора и пари в общината, както и да повиши цените и търсенето на земи в района. От македонска страна от години е построен пътя и сградата на новото ГКПП-Клепало. Но в очакване българите да свършат своята работа, пункта им започна да се руши. Сега и там трябва да стартира рехабилитация, но македонците заявиха, че нямат грижа и ще стегнат всичко в срок. А регионалният министър Николай Нанков обяви,че очаква в края на 2020 година ГКПП-Клепало да заработи.", "date": "2018.06.16", "title": " В Струмяни строят граничния пункт “Клепало”\t\t\t"}
{"url": "https://trud.bg/%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8-%d1%84%d0%b5%d0%bd%d0%be%d0%b2%d0%b5-%d0%bd%d0%b5%d0%b4%d0%be%d0%b2%d0%be%d0%bb%d1%81%d1%82%d0%b2%d0%b0%d1%82-%d0%b7%d0%b0/", "text": "Чуждестранни футболни фенове недоволстват заради затворения Червен площад в Москва. Достъпът до една от забележителностите на руската столица беше блокиран във вторник и в сряда заради националния празник в Деня на държавния суверенитет на 12 юни и заради представление на открито на Московската опера, посветена на Мондиал 2018 ден по-късно. “Жалко е, че Червения площад е затворен. Това е едно от най-хубавите места, които всеки посетител на Москва трябва да види. Наистина е неприятно, че хората ще го пропуснат, зощото е затворен за други събития”, коментира мексиканският запалянко Сесар Рейес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Чуждестранни фенове недоволстват заради затворения Червен площад в Москва"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d0%b1%d0%b5%d0%b6%d0%b0%d0%bd%d1%86%d0%b8%d1%82%d0%b5-%d1%83-%d0%bd%d0%b0%d1%81-%d0%bf%d0%be%d0%ba%d0%b0%d0%b7%d0%b2%d0%b0-%d0%ba%d1%83%d0%bb/", "text": "Представителството в България на Върховния комисариат на ООН за бежанците организира празник по повод Световния ден на бежанеца – 20 юни. Идеята е да бъдат показани културата и традициите на другите народи, заяви Борислав Грозданов от представителството в България на Върховния комисариат на ООН за бежанците пред  . “Да се съберем – независимо бежанци, българи – хора сме все пак. Искаме в рамките на този ден да осъзнаем, че имаме и прилики, а не само разлики, независимо откъде идваме”. 12% от капацитета на регистрационно-приемателните центрове е запълнен, коментира и Анита Манолова – директор на Дирекция “Социални дейности и адаптация” в Агенцията за бежанците:  “В периода, през който хората престояват в нашите центрове – между 3 и 6 месеца, ние ги подкрепяме чрез психологическа, социална, медицинска и всякаква друга подкрепа, за да могат те да се адаптират в новите условия, в които се намират”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Празник на бежанците у нас показва културата и традициите им"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%bf%d1%80%d0%b8%d0%b5%d0%bc%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d1%8f-%d0%b7/", "text": "Дирекция „Култура” на Столична община приема предложения за Наградите за ярки постижения в областта на културата за 2018 г. Наградите се връчват на тържествена церемония в Деня на София – 17 септември, съобщиха от пресцентъра на Столична община. Предложенията се приемат до 16 юли 2018 г., включително, в областите: Литература; Театър; Музика; Визуално-пластични изкуства; Художествена фотография; Кино; Архитектура, опазване на културното наследство и естетизация на градската среда; Критика и журналистика в областта на културата; Танцово изкуство; Фолклорни сценични изкуства; Съвременни перформативни и мултижанрови изкуства, както и за Специалната награда на София за изключителни постижения и принос в националната култура. Могат да бъдат номинирани творци/творчески колективи за конкретно произведение, създадено, представено и реализирано на територията на град София, или художествен факт с траен характер и реален принос за културния живот на града за периода 1 юли 2017 г. – 1 юли 2018 г. Документи се приемат само по електронен път, на email: nagradi.so@gmail.com Предложението следва да съдържа мотивировка на кандидатурата (до две страници); творческа биография на автора/ участниците в авторския колектив; авторски материал или конкретното произведение (книга, филм, запис на театрален спектакъл/концерт и пр.), което е повод за предложението; контактна информация за вносителите на предложението; контактна информация за предложения творец/ творчески колектив. Статутът за наградите е публикуван на  , в раздел АРТ КОНКУРСИ. За допълнителна информация – тел. 02 988 20 08, Дирекция „Култура” на Столична община. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Столична община приема предложения за Наградите за ярки постижения в областта на културата за 2018 г."}
{"url": "https://trud.bg/%d0%b3%d0%be%d1%80%d0%b8%d0%b2%d0%b0%d1%82%d0%b0-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d1%81-50-%d0%b2-%d0%b5%d0%b3%d0%b8%d0%bf%d0%b5%d1%82/", "text": "Египет повиши цените на горивата с до 50 процента. Мярката бе оповестена официално от министерството на петрола. Повишаването е продиктувано от плана за реформи на Международния валутен фонд, който предвижда съкращаване на държавните субсидии за някои потребителски продукти, предава Reuters. Министърът на петрола на Египет Тарек ел Мола заяви, че повишаването на цените ще помогне на Египет да спести до 50 милиарда египетски паунда (2.8 милиарда долара) от разпределянето на държавните субсидии за бюджетния период 2018-2019. „Повишаването на цените на горивата ще помогне за намаляване на потреблението на петролни продукти с около 5 процента“, заяви Мола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Горивата поскъпнаха с 50% в Египет"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d1%81%d0%bf%d0%b0%d1%81%d0%b8-%d0%bd%d0%b0%d0%b4-900-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86%d0%b8-%d0%b7%d0%b0-%d0%b4%d0%b2%d0%b0-%d0%b4/", "text": "Испанската морска спасителна служба е спасила повече от 900 мигранти в периода от петък до събота сутрин във водите на Гибралтарския пролив и остров Алборан. „Общо 933 души са спасени от вчера до днес“, заяви спасителната служба в съобщение в социалната мрежа „Туитър“. Допълва се, че в Гибралтарския пролив са били спасени 507 души в 59 лодки, от които четири души са загинали. Във водите около остров Алборан спасителите са успели да помогнат на 426 мигранти в девет лодки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Испания спаси над 900 преселници за два дни"}
{"url": "https://trud.bg/5-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%be%d0%b2%d0%b0-%d0%be%d0%bf%d0%b0%d1%88%d0%ba%d0%b0-%d0%be%d1%82-%d0%ba%d0%be%d0%bb%d0%b8-%d1%81%d0%b5-%d0%b8%d0%b7%d0%b2%d0%b8-%d0%bd%d0%b0/", "text": "На ГКПП-Кулата отново се извиха опашки,този  път от леки коли и автобуси. До обяд колоната от чакащи да влязат в Гърция бе около 5 километра, а следобяд се стопи до 2 км. Причината според граничния пункт е в интензивния трафик и ремонта на едното трасе от гръцка страна. Трасето се ремонтира от средата на моста между двата пункта и там колоните минават в едно платно което създава тапа.  Според гърците още минимум две седмици ще продължи рехабилитацията на трасето. Поне два часа се виси на опашката ,за да преминеш, казаха шофьорите на колите тръгнали на море в Гърция. Десетки бяха и автобусите поели на еднодневен плаж към южната ни съседка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " 5-километрова опашка от коли се изви на „Кулата”"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b1%d0%b8-%d1%81-%d0%bf%d0%be%d0%bc%d0%be%d1%89%d1%82%d0%b0-%d0%bd%d0%b0-var/", "text": "  Модерните технологии взеха първата си „жертва“ на световни финали. Благодарение на видеоарбитрите, Франция срази с 2:1 Австралия в мач от Група С. Историческият момент дойде в 57-ата минута в Казан, когато Антоан Гризман бе фаулиран около границата на наказателното поле на „кенгурата“. Повторението показа, че става въпрос за дузпа, а не пряк-свободен удар. Лично звездата на „Атлетико“ (Мадрид) изпълни статичното положение, а ударът му бе безпогрешен. Само четири минути по-късно и Австралия получи дузпа, но без помощта на VAR. Самуел Юмтити игра с ръка пред своята врата, а реферът Андрес Куня от Уругай посочи бялата топка. Капитанът на австралийците Миле Йединак изравни, с което допълнително усложни задачата на „петлите“, които не изиграха най-добрия си мач.  В 81-ата минута Пол Погба успя да донесе все пак успеха за финалиста от Евро 2016 след красиво изпълнение, зачетено и с помощта на инсталираната система на голлинията, сигнализираща на рефера чрез специален за целта часовник дали топката е преминала линията.  Перфектен мач за Франция изигра опорният полузащитник Нголо Канте. Играчът на „Челси“ имаше 100% успеваемост при единоборствата, 95% точност на пасовете, 71 отигравания и 4 ключови намеси. Следващият двубой на „петлите“ е срещу Перу на 21 юни.", "date": "2018.06.16", "title": " Франция би с помощта на VAR"}
{"url": "https://trud.bg/g%d0%b8%d0%b3%d0%b0%d0%bd%d1%82%d1%81%d0%ba%d0%b8-%d0%bf%d0%b8%d1%82%d0%be%d0%bd-%d0%b3%d0%bb%d1%8a%d1%82%d0%bd%d0%b0-%d0%b6%d0%b5%d0%bd%d0%b0-%d0%b2-%d0%b8%d0%bd%d0%b4%d0%be%d0%bd%d0%b5%d0%b7%d0%b8/", "text": "Гигантски питон погълна жена в Индонезия. Тръгналите да я издирват хора успели да извадят трупа й цял от корема на змията, съобщи АФП. Инцидентът е станал на о-в Мън, югоизточно от Сулавеси. “Хората са се усъмнили, че змията е погълнала жената и я убили. Когато разрязали корема й, намерили вътре жертвата”, каза говорител на полицията. Според него 54-годишната жена е погълната откъм главата. Питонът е бил дълъг 7 м. Гигантските змии от този вод обикновено нападат малки животни. Инцидентите с хора са сравнително редки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Гигантски питон глътна жена в Индонезия"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b5%d0%bd-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d0%bf%d0%b0%d0%b4%d0%bd%d0%b0-%d0%b2-%d0%ba%d0%b8%d1%82%d0%b0%d0%b9/", "text": "Спасителен хеликоптер се е разбил в събота в град Кунмин, столицата на югозападната китайска провинция Юнан, убивайки всичките три члена на борда, съобщи китайската централна телевизия, цитирана от Sputnik. Според телевизията, хеликоптерът е бил на спешна спасителна мисия от провинциалната столица Кунмин към болница в град Анин.  Причината за инцидента все още се изяснява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Спасителен хеликоптер падна в Китай"}
{"url": "https://trud.bg/%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d0%bc%d0%b5%d0%b6%d0%b4%d1%83-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b8-%d0%b3%d1%8a%d1%80%d1%86%d0%b8%d1%8f-%d1%89%d0%b5/", "text": "Матю Нимиц, Федерика Могерини, Йоханес Хан и Розмари ди Карло – заместник генерален секретар на ООН, ще бъдат свидетели на подписването на договора между Македония и Гърция за името утре в 9.30 часа местно време в Преспа, от гръцка страна, от външните министри на двете страни Никола Димитров и Никос Кодзиас, съобщиха македонски медии, цитирани от БТА. В македонската официална делегация освен премиера Зоран Заев и външния министър Никола Димитров ще бъдат вицепремиерите Буяр Османи, Радмила Шекеринска и Оливер Спасовски. Планирано е законът за ратифициране да мине на правителствено заседание в понеделник в 9 часа сутринта, след което ще бъде изпратен в Собранието.", "date": "2018.06.16", "title": " Договорът между Македония и Гърция ще бъде подписан в 9.30 часа утре"}
{"url": "https://trud.bg/%d1%82%d1%83%d1%80%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%be%d0%b1%d0%b2%d0%b8%d0%bd%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%82%d0%be%d1%80/", "text": "Турският премиер Бинали Йълдъръм обвини организаторите на песенния конкурс Евровизия, че политизират конкурса, предаде Анадолската агенция. Коментирайки отказа на Турция да участва в конкурса, Йълдъръм каза, че тази година той е носел политически характер и Израел, който е бил представен от много слаба изпълнителка, е победил, макар че не е набрал достатъчно точки. Йълдъръм обвини организаторите и в “планирано нагласяване на гласовете”. “Те промениха процеса на гласуване и всичко това с цел поредният песенен конкурс да бъде в окупирания Ерусалим”, каза той, като добави, че подобни действия на организаторите ще предизвикат нови междурелигиозни конфронтации в Близкия изток.", "date": "2018.06.16", "title": " Турският премиер обвини организаторите на Евровизия, че политизират конкурса"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%86%d0%b5%d0%bb%d1%82%d0%b0-%d0%bd%d0%b0-%d0%b1%d1%81%d0%bf-%d1%82%d0%b0%d0%b7%d0%b8-%d0%b3%d0%be%d0%b4%d0%b8%d0%bd%d0%b0/", "text": "  Основната цел на БСП за тази година е да повиши доверието и рейтинга си. Това каза лидерът на БСП – София в предаването “Бареков & Байрактаров без цензура” по “Евроком”. “Не развяваме като знаме проблемите на гражданите, за да политиканстваме на техен гръб, а се стараем да принудим управляващите да си свършат работата. Това е ролята на опозицията, коментира той. Вече е на лице втори вот на недоверие за тази година. Този път е свързан със сигурността, но не националната, а тази на всеки гражданин. Защото българската полиция вече е в ролята на обикновен зрител на онова, което се случва на улицата. Престъпниците се стрелят и се убиват един друг, а полицията само събира гилзите. Има и един законопроект за частната охранителна дейност, който е пълен абсурд. Той е поредното доказателство, че държавата е абдикирала”. Калоян Паргов припомни, че за последната година народните представители от БСП имат над 30 законопроекта, които не са приети. “Това показва вироглавството и упорството на управляващите, категоричен е той. – Те искат всичко да е подпечатано с техния печат и да е под тяхното знаме. Този факт понякога води до по-невъздържани действия от страна на нашите депутати. В петък групата на БСП напусна залата, защото управляващите не се съобразиха с наше предложение по отношение на дневния ред. Консенсусът все пак е двустранен процес”. Лидерът на столичните социалисти призна, че решението за стратегически партньор не е лесно. “БСП вече изпи две горчиви чаши в партньорство с ДПС и това усилено е използвано и от нашите опоненти като мантра, коментира той. – На този етап, а и в бъдеще, не може да говорим и за голяма, германски тип, коалиция. Всички видяхме, че това не доведе до добро за Германската социалдемократическа партия. Затова ние се стремим да спечелим изборите. Защото въпросът не е ние да се молим на някого да ни партнира на всяка цена. Въпросът е останалите да ни се молят и да са съгласни да приемат това, което ние предлагаме. И тогава ние ще избираме с кого да споделяме удобствата и несгодите от управлението”. Председателят на групата на БСП в Столичния общински съвет коментира и проблемите в София. “Стараем се да сме максимално близо до гражданите, заяви Калоян Паргов. – Ние сме на всеки протест и полагаме усилия да бъдат разрешени проблемите на гражданите от страна на управляващите. Защото управляващите или са неглижирали проблемите на хората, или са ги забравили, или просто им е по-лесно да не правят нищо. С колегите вече постигаме резултати – след наша намеса в Малашевци проблемът с преминаването на тежкотоварни камиони по улиците в квартала ще бъде разрешен към края на месеца. В Орландовци първият от всички поставени от гражданите въпроси е пред изпълнение, говоря за ДКЦ-то в квартала. В Лозенец беше решен проблемът с обходния маршрут на градския транспорт”. Калоян Паргов засегна и темата здравеопазване. Според него, принципът на финансиране на здравната система трябва да бъде променен. “В момента парите следват пациента. Така е и в образованието – парите следват ученика. Директорите гледат на пациентите и учениците като на стока, която носи пари, коментира той. – А принципът на финансиране трябва да бъде с цел по-високо качество – спрямо показани и доказани резултати и ефективност. А не в зависимост от това кой повече пациенти е събрал”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Калоян Паргов: Целта на БСП тази година е да повиши доверието и рейтинга си"}
{"url": "https://trud.bg/70-%d0%be%d1%82-%d0%b3%d1%8a%d1%80%d1%86%d0%b8%d1%82%d0%b5-%d1%81%d0%b0-%d0%bf%d1%80%d0%be%d1%82%d0%b8%d0%b2-%d0%b4%d0%be%d0%b3%d0%be%d0%b2%d0%be%d1%80%d0%b0-%d1%81-%d0%bc%d0%b0%d0%ba%d0%b5%d0%b4/", "text": "Мнозинството гърци са против договора със Скопие и името Македония, според най-новото социологическо проучване в Гърция, извършено от агенция Марк за вестник “Прото тема”, информира БТА. Според резултатите “не” на договора казват 68,3 на сто и с “не” за името на Македония отговарят 73,2 на сто от анкетираните. 49% от избирателите на управляващата партия Сириза са против договора за името на Македония, постигнат между премиерите Зоран Заев и Алексис Ципрас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " 70% от гърците са против договора с Македония"}
{"url": "https://trud.bg/%d0%bd%d0%b5%d0%b4%d0%be%d1%81%d1%82%d0%b8%d0%b3-%d0%bd%d0%b0-%d0%bc%d1%8a%d0%b6%d0%b5-%d0%b2-%d0%b1%d0%b5%d0%bb%d0%b3%d1%80%d0%b0%d0%b4/", "text": "В сръбската столица Белград има най-малко 96 647 жени, които нямат партньор. Някои от причините за това са, че мъжете често мигрират или умират млади, твърди македонската агенция МИА, предаде  . Въпреки че средно 1,5% повече мъже са родени в столицата на Сърбия, представителите на силния пол са кът. Ако гледаме на Белград в цифри се оказва, че жените са с 96 674 повече в сравнение с мъжете. Според данни на администрацията в Белград има 52.8% жени и 47.2% мъже. В момента в Белград има 1,724 млн. души, от които 910 337 са жени и 813 663 са мъже. Според демографа Владимир Никитович тази диспропорция на практика е лесно обяснима. Разликата е, че дамите обикновено живеят по-дълго от мъжете. Но и миграцията е важен фактор. „Мъжете търсят работа и по-добър живот и следователно решават да сменят местожителството си. В много случаи отиват в чужбина”, обяснява Никитович. Според него друг фактор, който също засяга диспропорцията между мъжете и жените, е, че в много случаи мъжете умират или се контузват лошо през по-младите си години. Вместо 96 674 възрастни дами без партньор, тази цифра в действителност е много по-голяма. Не всеки мъж или жена автоматично притежават партньор от противоположния пол. Има много мъже, които се срещат с други мъже, и оказва се броят на тези хора е много по-голямо от жените, които предпочитат жени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Недостиг на мъже в Белград\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%b2%d0%b4%d0%b8%d0%b3%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%bd%d0%b0%d1%82%d0%b0-%d0%b2%d1%8a%d0%b7%d1%80%d0%b0%d1%81%d1%82/", "text": "Руското правителство внесе в Държавната дума законопроекта за повишаване на пенсионната възраст. Преди това документът беше одобрен от тристранната комисия за регулиране на социално-трудовите отношения, в която влизат представители на кабинета, профсъюзите и работодателите, съобщи БНР. Законопроектът предвижда плавно увеличаване на пенсионната възраст от догодина. В момента тя е 55 години за жените и 60 за мъжете. Целта е да достигне 65 години за мъжете през 2028 и 63 години за жените през 2034 г. Премиерът Дмитрий Медведев увери, че единствената цел на реформата е повишаването на пенсиите. Той се аргументира с увеличаването на продължителността на живота и невъзможността да се осигурят на хората достойни старини, когато броят на пенсионерите расте, а този на работещите намалява. Председателят на Думата Вячеслав Володин каза, че депутатите няма да бързат с приемането на документа и ще спазят всички парламентарни процедури. Повишаването на пенсионната възраст трябва да бъде много плавно, каза на свой ред председателят на Съвета на федерацията Валентина Матвиенко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Русия вдига пенсионната възраст"}
{"url": "https://trud.bg/17-%d0%b6%d0%b5%d1%80%d1%82%d0%b2%d0%b8-%d1%81%d0%bb%d0%b5%d0%b4-%d0%b0%d1%82%d0%b0%d0%ba%d0%b0-%d1%81%d1%8a%d1%81-%d1%81%d1%8a%d0%bb%d0%b7%d0%be%d1%82%d0%b2%d0%be%d1%80%d0%b5%d0%bd-%d0%b3%d0%b0%d0%b7/", "text": "Най-малко 17 души се задушиха на парти в столицата на Венецуела, когато някой активирал устройство със сълзотворен газ в претъпканото заведение, съобщи вътрешният министър на страната Нестор Реверол, предаде  . По време на трагичния инцидент в ранните часове в събота местно време над 500 души били в клуба „Лос Которос“ в предградието „Ел Парайсо“ на Каракас. Там живеят предимно венецуелци от средната класа. Устройството със сълзотворен газ било активирано при схватка между няколко младежи, заяви Реверов пред националната телевизия. Осем от задушилите са на възраст под 18 години, каза министърът и допълни, че са пострадали още 5-има души. Реверол съобщи, че са арестувани 7 души и че разследването на инцидента продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " 17 жертви след атака със сълзотворен газ на парти в Каракас"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b2-%d0%bf%d0%bb%d0%b5%d0%b2%d0%b5%d0%bd-%d0%b8%d0%b7%d0%b1%d1%8f%d0%b3%d0%b0%d0%bb%d0%b0-%d0%be%d1%82-%d1%82%d1%8a%d1%80%d0%bd%d0%be%d0%b2%d0%be-%d1%81/", "text": "Седмокласничката Теодора Василева, която беше обявена за издирване от вчера, е открита в Плевен при приятелки. Момичето изчезнало в петък малко след 11 часа, след което съученици сигнализирали и започнали повсеместно издирване. Включи се и полицията във Велико Търново, където ученичката живее от около година, както и колегите им Плевен, от където е родом седмокласничката. За щастие, Теодора от 7 А клас в СУ „Емилиян Станев” в старата столица е жива и здрава, за което потвърди в социалните мрежи и директорката на школото Кина Котларска. Тя благоради на учителите Хр. Боева, Цв. Недева, Р. Истаткова и всички, които са оказали съдействие на майката и полицията. Заслуга имат и ученици от школото, които са помогнали да се установи къде е изчезналото дете.  Теодора не бяга за първи път и според съучениците и причината е семеен проблем. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Откриха в Плевен избягала от Търново седмокласничка\t\t\t"}
{"url": "https://trud.bg/%d1%82%d0%b0%d0%ba%d1%81%d0%b8-%d0%bf%d0%be%d0%bc%d0%b5%d1%82%d0%b5-%d0%b3%d1%80%d1%83%d0%bf%d0%b0-%d1%85%d0%be%d1%80%d0%b0-%d0%b2-%d0%bc%d0%be%d1%81%d0%ba%d0%b2%d0%b0-%d0%b8%d0%bc%d0%b0-%d0%bf%d0%be/", "text": "Такси се вряза в голяма група хора в центъра на Москва, в резултат на което са пострадали седем души, съобщи ТАСС. “В района на улица “Илинка” лек автомобил такси се е блъснал в пътен знак, след което е връхлетял група хора. По предварителна информация са пострадали 7 човека”, е заявил източник от службите за сигурност. Причините за инцидента се установяват. Водачът е задържан от полицията. Според първоначалната версия на Пътна полиция – той е изгубил управление. Петима от пострадалите са откарани в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Такси помете група хора в Москва, има пострадали"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d1%8f%d0%b2%d0%b8-%d0%bf%d1%80%d0%b8%d0%b2%d1%8a%d1%80%d0%b6%d0%b5%d0%bd%d0%b8%d1%86%d0%b8%d1%82%d0%b5-%d1%81%d0%b8-%d0%b7%d0%b0-%d0%bd%d0%b0%d0%b9/", "text": "Президентът на САЩ Доналд Тръмп обсипа с похвали своите поддръжници в събота, чрез своя профил в социалната мрежа „Туитър“, наричайки избирателите си „най-умните“ и „най-лоялните“ в историята на американските президенти, пише американският вестник The Hill. Президентът намекна, че колкото повече американци започват да го подкрепят, толкова повече държавата „става по-силна“.  „Моите поддръжници са най-умните, силните, трудолюбивите и лоялни, които сме виждали в историята на нашата страна. Красива гледка е докато печелим избори и събираме подкрепа от цялата страна. Докато ставаме по-силни, нашата страна също го прави. Най-добрите цифри, които сме виждали“, написа той в социалната мрежа „Туитър“. Не е ясно чии „числа“ има предвид Тръмп в своя пост, след като в събота бяха оповестени резултати, че рейтингът на одобрение на Тръмп е намалял във всички 50 щата, от встъпването му в длъжност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Тръмп обяви привържениците си за „най-умните и най-трудолюбивите“"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%bf%d0%be%d0%bb%d0%b7%d0%b2%d0%b0-%d1%81%d1%8a%d0%bb%d0%b7%d0%be%d1%82%d0%b2%d0%be%d1%80/", "text": "Гръцката полиция използва сълзотворен газ срещу протестиращи против договора за името на Македония пред гръцкия парламент. Вътре продължават дебатите, след което депутатите трябва да гласуват по поискания вот на недоверие на правителството на Ципрас. Очаква се вотът да не мине, тоест правителството да остане на власт, тъй като депутатите от управляващата коалиция Сириза и Независими гърци имат 155 депутати в 300-членния парламент. Според очевидци полицията е изстреляла най-малко два пъти сълзотворен газ срещу хора, които се опитали да се качат по стълбите пред парламента, разгневени от договореното споразумение, предаде агенция Ройтерс. Протестът започна днес следобед на площад Синтагма. Организаторите от Комитета за борба за гръцкия характер на Македония отправиха призиви „Цяла Гърция на площад Синтагма“ и „Ако не сега – кога, ако не ние – кой!“. В петък също имаше протести пред гръцкия парламент, като сутрешният беше малко по-масов от следобедния, но и при двата броят на протестиращите беше далеч от масовите демонстрации, организирани през януари и февруари в Солун и Атина. Нов протест е планиран и утре в района на Преспанското езеро, където е предвидено подписването на споразумението за новото име Република Северна Македония, договорено от гръцкия и македонския премиер. За демонстрантите от много градове в Гърция организаторите са осигурили автобусен превоз на цени от 5 до 15 евро. И опозиционната македонска партия ВМРО-ДПМНЕ свиква утре в 13.30 часа местно време протестно шествие в град Битоля против споразумението по спора за името с Гърция. Според партията, споразумението, постигнато между премиера Зоран Заев и гръцкия му колега Алексис Ципрас, е изключително вредно и противоречащо на националните и държавните интереси на Македония. Говорителят на партията Димче Арсовски заяви, че ще използват всички демократични методи, за да попречат на това „частно споразумение за капитулация“ на Заев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Гръцката полиция използва сълзотворен газ срещу протестиращите в Атина\t\t\t"}
{"url": "https://trud.bg/%d0%b5%d0%b2%d1%80%d0%be%d0%b0%d1%82%d0%bb%d0%b0%d0%bd%d1%82%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%bc%d0%b5%d1%87%d1%82%d0%b0-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd/", "text": "Министър Екатерина Захариева очаква на 11 юли прием в НАТО Вицепремиерката говори за зелена светлина от ЕС на 26 юни Съмнително е, че договорът с Гърция за името ще стане реалност, предупреди колегата й Каракачанов Нашата цел е на 26 юни Македония да започне преговори за членство в ЕС, а на 11 юли да стане член на НАТО, обяви вицепремиерът и министър на външните работи Екатерина Захариева в Скопие, цитирана от “Фокус”. “Убедена съм, че след подписването на договора между Македония и Гърция, на 26 юни, когато е Съветът по общи въпроси, който аз председателствам, Македония ще получи “зелена светлина”, прогнозира Захариева. В противен случай рискуваме най-ранната следваща възможност да бъде в края на 2020 г., предупреди тя. “Ние сме ви признали първи, но това, което е важно за нас, е да няма териториални претенции. В договора между Гърция и Македония има текст, че той няма да бъде насочен към други държави, така че всичко е наред”, заяви Захариева пред местните медии. “Целта на нашето председателство беше да направим процеса по прием на Македония в ЕС необратим. Успяхме да деблокираме процес, който беше блокиран 15 г.”, изтъкна вицепремиерката. На въпрос защо премиерът Бойко Борисов отказа да се срещне с президента на Македония Георге Иванов при визитата му в България, тя отговори: “Премиерът много пъти се е срещал с президента Иванов, но ние не искаме да се месим в македонската външна политика. Нашата цел е на 26 юни Македония да започне преговори за членство в ЕС, а на 11 юли да стане член на НАТО. И няма да пестим усилия, за да се случи това”. Договорът за името “Северна Македония” не съдържа претенции към България и освен това е съмнително, че въобще ще стане реалност, предупреди обаче вицепремиерът Красимир Каракачанов пред Би Ти Ви. “С този договор е нанесен съкрушителен удар на опитите на Груевски и на определени научни кръгове да налагат някакъв античен произход на македонското население”, подчерта той и прознозира, че с подписа на остров Свети Ахил разговорът не приключва: “В Македония има бясна опозиция на името Северна Македония, има опозиция и в гръцкия парламент”. Каракачанов припомни, че западната ни съседка трябва да проведе референдум с неясен резултат, а след това и парламентът да приеме текстовете с мнозинство от две трети, което Зоран Заев и албанските му партньори нямат. Междувременно през 2019 г. има парламентарни избори в Гърция, които се очаква дясната “Нова демокрация” да спечели – а тя към момента е против името “Северна Македония”.   Зоран Заев: Днес Балканите градят приятелство “Вярвам, че занапред Република Македония ще дава всички гаранции, нужни на България”, каза македонският премиер Зоран Заев при срещата си с Екатерина Захариева, цитиран от българското МВнР. Двамата разговаряха в Струмица, където заедно гледаха постановката “Железният светилник” на театър “Българска армия”. “Договорът с България ни даде възможност това да се случи. И това не е всичко – от подписването му имаме ръст в икономиката, нови български инвеститори в страната. Този договор беше една от най-големите мотивации за реформите в Република Македония, та дори и за договора с Гърция”, каза още Заев. “Гражданите на Република Македония имат отношение на искрено приятелство спрямо гражданите на България, същото е и с българските граждани. Ние политиците трябва да им служим, да отваряме път за това приятелство”, увери македонският премиер. “Днес Балканите градят приятелство и съм щастлив, че живеем във време, когато нашите две страни създадоха подобни отношения”, заяви Зоран Заев.   Началници от ЕС и ООН на подписването за името Посредникът на ООН в спора за името Матю Нимиц, върховният представител на ЕС по въпросите на външните работи Федерика Могерини, еврокомисарят по разширяването Йоханес Хан и Розмари ди Карло, заместник-генерален секретар на ООН се очаква да присъстват на подписването на договора между Македония и Гърция за името, съобщиха македонски медии, цитирани от БТА. Церемонията е планирана за утре в 9.30 часа местно време в Преспа, от гръцка страна. Подписи ще положат външните министри на двете страни Никола Димитров и Никос Кодзиас. В македонската официална делегация освен премиера Зоран Заев и външния министър Никола Димитров ще бъдат вицепремиерите Буяр Османи, Радмила Шекеринска и Оливер Спасовски. Планирано е законът за ратифициране да мине на правителствено заседание в понеделник в 9 часа сутринта, след което ще бъде изпратен в Собранието. До късно снощи продължиха в Гърция дебатите по вота на недоверие по темата срещу правителството на Алексис Ципрас, внесен от опозиционната “Нова демокрация”.", "date": "2018.06.16", "title": " Евроатлантическата мечта на Македония пред сбъдване (обзор)"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b0%d1%80%d0%b5%d1%81%d1%82%d1%83%d0%b2%d0%b0-30-%d1%87%d1%83%d0%b6%d0%b4%d0%b5%d0%bd%d1%86%d0%b8-%d0%b7%d0%b0-%d0%b2%d1%80%d1%8a%d0%b7%d0%ba%d0%b8-%d1%81/", "text": "30 чужденци са задържани в Турция при операция срещу организацията “Ислямска държава”. Екипи от разузнавателната и дирекцията за борба с тероризма в Истанбул са извършили операция едновременно на 12 адреса в 7 района, съобщи БНР. Операцията е била извършена през нощта, но за нея беше съобщено този следобед. При обиските на адресите са конфискувани документи и електронни материали. Следствените действия продължават. Междувременно бяха задържани и 19 души във връзка с предизборния инцидент с четирима убити в южния град Суруч. Сред арестуваните е и кандидат за депутат от прокюрдската Демократична партия на народите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Турция арестува 30 чужденци за връзки с Ислямска държава"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%88%d0%b5%d0%bd%d0%b8%d1%8f%d1%82-%d1%81-%d0%bf%d0%b8%d1%81%d1%82%d0%be%d0%bb%d0%b5%d1%82-%d0%bd%d0%b0-%d0%b0%d0%bc-%d1%85%d0%b5%d0%bc%d1%83%d1%81-%d0%b4%d0%b5%d0%bf/", "text": "Великотърновският депутат от „БСП за България“ Явор Божанков е  , марка „Берета“ от двама мъже на автомагистрала „Хемус“, Агресивните мъже са задържани от МВР.  Инцидентът е станал вчера. Към 14:20 ч. на телефон 112 Божанков е подал сигнал за него. Автомобилът с двамата агресивни мъже е спрян в района на 57-мия километър. Явор Божанков е изпреварвал, когато зад него се е приближила кола, която пресвятквала с фарове. „Помислих, че е кола със специален режим, напуснах лявата лента и автомобилът се изравни с мен. Тогава видях, че е частна кола, а човекът до шофьора извади пистолет и го насочи към мен. Не можех да повярвам, че това се случва”, разказа самият депутат. „Виждате какво се случва в държавата на всички! Колко агресивни са станали хората“, коментира още народният избраник и допълни : „Въпросът е, че се вади бойно оръжие при най-малкия повод, в случая – само заради това, че се прибрах по-мудно в лентата.“ Божанков е карал под ограниченията на скоростта в този участък – 130 км/ч. Двамата мъже са от Левски, задържани са за 24 часа. Иззет е и пистолетът, марка „Берета“, законно притежаван от единия мъж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Заплашеният с пистолет на АМ Хемус депутат: Не можех да повярвам, че това се случва"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-180/", "text": "Цветанов заплашен от БСП с изненади на вота Левицата внася подписката в сряда. Председателят на групата на ГЕРБ: Нямам търпение да видя мотивите. Междувременно хулигани на пътя размахаха пистолет на червен депутат.       Евроатлантическата мечта на Македония пред сбъдване Министър Екатерина Захариева очаква на 11 юли прием в НАТО. Вицепремиерката говори за зелена светлина от ЕС на 26 юни. Съмнително е, че договорът с Гърция за името ще стане реалност, предупреди колегата й Каракачанов.       Сърфисти на война с пластмасата Любителите на вятъра и вълните изработват „дъски” от рециклирани рибарски мрежи. Събраха 20 чувала с боклук на плажа край Приморско.         Pavell и Venci Venc’: Иде лятото на бунта Музиката е спасение от немотията и самотата. Нашата философия е да смесим полезното с приятното. Всяка една песен, която правим е една молитва, която се сбъдва, казват от рап дуото в интервю за “Труд”.       Ученици създадоха биоенергийна напитка Елексирът е от розова вода и билки. Разработката е под ръководството на учителка по предприемачество по проект в учебна компания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Вижте акцентите в броя на вестник “Труд” в неделя, 17 юни 2018"}
{"url": "https://trud.bg/%d1%88%d0%bf%d0%b8%d0%be%d0%bd%d1%81%d0%ba%d0%b8-%d1%81%d0%ba%d0%b0%d0%bd%d0%b4%d0%b0%d0%bb-%d0%bc%d0%b5%d0%b6%d0%b4%d1%83-%d0%b0%d0%b2%d1%81%d1%82%d1%80%d0%b8%d1%8f-%d0%b8-%d0%b3%d0%b5%d1%80%d0%bc/", "text": "Властите в Германия трябва да премахнат всички данни, които са били събрани от германското разузнаване по времето на шпионажа на територията на Австрия. Това заяви австрийският канцлер Себастиан Курц, цитиран от ТАСС. „Ако получените данни се пазят от германското разузнаване, искаме те да бъдат премахнати“, заяви той по време на специална пресконференция във Виена. Канцлерът на Австрия подчерта, че първите подозрения за наблюдение от германското разузнаване в Австрия са се появили още през 2014 година.  „Властите в Австрия след това активизираха работата си и прокуратурата заведе разследване. Това доведе до ново законодателство в Германия през 2016 година, което не бива да позволява повече такива дейности“, заяви Курц. „Новите данни показват, че мащабът на наблюдението е бил огромен. Повече от 2000 обекта са били под контрол. Свързахме се с германските власти и желаем да знаем, защо е било проведено наблюдението, кога е приключило и искаме да бъде уверени, че вече е приключило“, заяви Курц.", "date": "2018.06.16", "title": " Шпионски скандал между Австрия и Германия"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%bd%d0%b5-%d0%b4%d0%b0%d0%b9-%d1%81%d0%b8-%d0%b1%d0%be%d0%b6%d0%b5-%d0%b5%d0%b4%d0%b8%d0%bd-%d0%b4%d0%b5%d0%bd-%d1%80/", "text": "Не става въпрос за Валери Симеонов. 25 години се цикли едно и също в България и все не се случва интеграция. Проблемът става сериозен. Ако продължаваме да се забавляваме с гражданите от ромски произход. Може да се получат лошо последствие, заяви по   председателят на Комисията по културата и медиите и народен представител от ПГ на ГЕРБ Вежди Рашидов. При нас живеят много етноси и е тяхно право да живеят както искат. Ако ние ги делим, става лошо. Ако ние спазваме законите, сигурно всички ще се опитаме да бъдем еднакви.Години наред се изсипват пари за интеграция, но те отиват в определени ръце и канали. Репортажи са излъчвани и как се купуват гласове. Това не съм го измислил аз. Ако даваме социални и не образоваме, те ще си живеят така, защото е по-лесно, категоричен беше той. В България има липса на квалифицирана работна ръка. Нямали работа и затова крадяли. Това не е оправдание ако всички сме равни пред закона. Даваме социални и никой не иска да се хване на работа. Те са талантливо племе. Те са музикални и готини, обаче са моделирани лошо. Интеграцията ще се окаже доста тежък проблем, а не дай си Боже един ден ромите да започнат да интегрират българите, каза още Вежди Рашидов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Вежди Рашидов: Не дай си Боже един ден ромите да започнат да интегрират българите\t\t\t"}
{"url": "https://trud.bg/%d0%b4%d0%be-47-%d0%bb%d0%b8%d1%82%d1%80%d0%b0-%d0%bd%d0%b0-%d0%ba%d0%b2%d0%b0%d0%b4%d1%80%d0%b0%d1%82%d0%b5%d0%bd-%d0%bc%d0%b5%d1%82%d1%8a%d1%80-%d0%b4%d1%8a%d0%b6%d0%b4-%d0%bf%d0%b0%d0%b4%d0%bd/", "text": "Въпреки предупрежденията за проливен дъжд и обявения оранжев код за 5 области в Северозападна България, най-обилни днес се оказаха валежите в североизточните райони на страната – в областите Добрич и Варна. Във Велики Преслав са паднали 47 литра на квадратен метър, а в добричкото село Лозница – 37, съобщи БНТ. Интензивни превалявания имаше и в района на София. Сигнали за наводнени улици и булеварди, както и за паднали дървета са постъпили в Аварийната служба на Столичната община след през следобедните часове. Най-сериозно е положението под моста на гара Искър, където водата е достигнала около 50 сантиметра. На няколко места има наводнени мазета и приземни етажи. Проблеми с поройния дъжд имаше и на Терминал 1 на Летище София. Синоптиците от Националния институт за метеорология и хидрология обявяват жълт код за интензивни валежи, придружени с гръмотевични бури почти в цялата страна през утрешния ден. Ще има условия и за градушки. Количествата на валежите ще достигат до 30-35 л/кв.м. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " До 47 литра на квадратен метър дъжд паднаха на Североизток\t\t\t"}
{"url": "https://trud.bg/%d0%be%d0%b1%d0%b8%d1%82%d0%b0%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b1%d0%bb%d0%be%d0%ba-%d0%b2-%d0%b3%d0%b0%d0%b1%d1%80%d0%be%d0%b2%d0%be-%d0%b8%d1%81%d0%ba%d0%b0%d1%82-%d0%b8%d0%b7/", "text": "Жители на габровския квартал “Младост” ще настояват пред властите техен съсед да бъде изселен, защото всеки уикенд тормози околните с шумни веселби. Потърпевшите са се жалвали неведнъж от тормоза, но няма институция, която е в състояние да го спре и да им осигури спокойствие, съобщава  . Кварталът е предпочитаното от много млади семейства, но те се оплакват, че съседът, който вече от три години самостоятелно разполага с жилището на родителите си, събира шумни ромски компании и тормози живущите. Веселбите започват в петък и музиката озвучавала квартала чак до понеделник. Полицията се озовава на сигналите, но и съставените актове не помагали. От община Габрово напомнят, че са изпращали предложения до законодателя неплатените актове да се отработват, тъй като това е един от механизмите да се постигне възпитателен ефект, но развитие в тази посока няма, посочва заместник-кметът Климент Кунев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Обитателите на блок в Габрово искат изселването на шумен съсед"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b4%d0%b5%d0%b1%d0%b5%d0%bb%d0%b5%d1%86-%d0%bf%d1%80%d0%b0%d0%b2%d1%8f%d1%82-%d0%be%d0%b1%d1%80%d0%be%d0%ba-%d0%b7%d0%b0-%d0%b7%d0%b4/", "text": "С оброк за здраве, благополучие и защита от бедствия в град Дебелец ще отбележат четири години от наводнението през 2014 г., което засегна съседния град Килифарево и част от Велико Търново. Ритуалът ще се проведе на 19 юни на обяд на Стария мост в Дебелец. „По този начин ще изразим нашата благодарност към Бог и отново ще отправим молитва за здраве и благоденствие на жителите на града, техните стопанства и домове. Устройването на обществената трапеза съвпада с Петровите пости, затова и приготвения курбан ще е постно ястие. Пъстрата градинарска чорба ще бъде сготвена в кухнята на Социалния патронаж. Не веднъж дамите приемат присърце нашите инициативи и ни помагат в приготвянето на храната за някои празненства. Искрено благодаря на целия екип за съпричастността и разбирането, особено на управителя Стела Петлянкова”, съобщи кметицата Снежана Първанова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Жителите на Дебелец правят оброк за здраве и курбан срещу бедствия\t\t\t"}
{"url": "https://trud.bg/%d0%b8%d0%b3%d1%80%d0%b8%d1%82%d0%b5-%d0%bd%d0%b0-%d0%b1%d0%b0%d0%b1%d0%b0-%d0%b8-%d0%b4%d1%8f%d0%b4%d0%be-%d0%be%d0%b6%d0%b8%d0%b2%d1%8f%d1%85%d0%b0-%d0%b2-%d0%ba%d0%b0%d1%80%d0%b8%d0%bd-%d0%b4/", "text": "С градинско парти под мотото “Игрите на баба и дядо” варненският “Карин дом” отбеляза 22-рия си рожден ден. Десетки приятели, партньори и съмишленици на терапевтичния център се включиха в купона с популярни игри и танци от миналото. Основаният през 1996 г. от потомствения дипломат и филантроп Иван Станчов “Карин дом” годишно помага на над 300 семейства с деца със специални потребности до 7 г. от цялата страна и от чужбина. Специалисти работят с тях в центровете за социална рехабилитация и интеграция и за ранна интервенция. “Карин дом” се гордее с програмата си за музикотерапия, както и с обучителния център, в който всяка година стотици студенти и специалисти усвояват добри практики за работа с деца и родители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Игрите на баба и дядо оживяха в “Карин дом”"}
{"url": "https://trud.bg/%d0%bf%d0%be%d1%80%d0%be%d0%b9-%d1%83%d0%b4%d0%b0%d1%80%d0%b8-%d0%bc%d0%be%d0%bd%d1%82%d0%b0%d0%bd%d0%b0-%d0%b8-%d1%80%d0%b0%d0%b9%d0%be%d0%bd%d0%b0-%d0%b7%d0%b0%d0%bb%d1%8f-%d1%83%d0%bb%d0%b8%d1%86/", "text": "Пороен дъжд се изля в петък следобед над Монтана и селата в района. За минути част от улиците в областния град и близки селища се превърнаха в мътни реки и блокираха автомобили  и къщи. Приземни етажи на жилища бяха залети, а възрастна жена в село Стубел едва се спаси от придошлата стихия.  Небесният водопад се стовари  над Северозапада  за броени минути и завири най-ниските райони в Монтана. По данни на МТО станцията за около половин час над града са се изсипали над 30 л на кв. м. Около 30 коли попаднаха във воден капан край магазин „Кауфланд” и площад „Славейков” и бяха изтеглени от екипи на „Противопожарна безопасност и защита на населението”. Преляла рекичка в село Стубел заля приземните етажи на къщи. 84 годишна жена, оперирана наскоро и трудно подвижна, едва успяла да премине през нахлулата в къщата й вода и да се качи на втория етаж. 2 екипа спасители привечер в петък започнаха отводняване на улици и жилища. Над 50 000 души в областта останаха за по няколко часа без ток заради повреди по ел. мрежата и съборени стълбове, но авариите бяха отстранени бързо. Дъждът в областта продължи и през нощта срещу събота, но намаля и не създаде проблеми. По данни на метеоролозите  за 24 часа в Монтана са се изсипали 39, 2 л на кв. м., в Долно Церовене са паднали 54, 5 л,  край Безденица 67 л, , в Стубел – 45 л, Вълчедръм  – 44, 9 л. „По метеорологичните стандарти това се водят опасни явления”, коментираха експерти. В събота спасители и местни жители продължиха разчистването на засегнатите райони. „Ситуацията се нормализира, няма селища без електричество, вода или непроходими пътища. Безпокоим се обаче, защото след  интензивните валежи през последните дни земята е преовлажнена и евентуални нови силни дъждове ще създадат сериозни проблеми!”, каза областният управител Росен Белчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Порой удари Монтана и района, заля улици и къщи (обзор)"}
{"url": "https://trud.bg/%d0%ba%d1%80%d0%b8%d1%81%d1%82%d0%be-%d0%b8%d0%b7%d0%b4%d0%b8%d0%b3%d0%b0-%d0%bc%d0%b0%d1%81%d1%82%d0%b0%d0%b1%d0%b0-%d0%b2-%d0%bb%d0%be%d0%bd%d0%b4%d0%be%d0%bd%d1%81%d0%ba%d0%b8/", "text": "Изложба събира рисунки и скулптури от последните 50 години На 18 юни Христо Явашев-Кристо ще постави своя скулптура в лондонския Хайд парк. “Мастаба” е първата голяма творба на открито във Великобритания на световноизвестния художникът от български произход. Тя ще бъде инсталирана в изкуственото езеро Сърпентайн зад двореца Кенсингтън и ще се носи по водата. Творбата ще е част от ретроспективна изложба на галерия “Сърпентайн”, включваща рисунки, скулптури и снимки от последните 50 години от живота на Кристо и неговата вече покойна спътница Жан-Клод. Мастабата ще бъде изградена от 7506 шарени варела, инсталирани на платформа от пластмасови кубове. Тя ще тежи 500 тона, ще струва около 4,2 млн. долара и ще се финансира изцяло от художника. Кристо отдавна проявява интерес към мастабите – това са гробници с трапецовидна форма, характерни за Месопотамия. През 1975 г. той вече е проектирал мастаба в Тексас, САЩ и е в процес на работа върху в Абу Даби, която според художника ще е най-голямата структура на изкуството в света. Тя ще се издига насред пясъците и ще бъде в оранжев цвят, докато скулптурата в Лондон ще съдържа цветовете на британския флаг – синьо, червено и бяло, а също така и лилаво. Както обяснява Кристо, “лилавото е много кралски цвят”. През 2016 г. мастаба в умален размер (дължина 17 метра и широчина 9 метра) бе изградена в Музея за модерно и съвременно изквуство “Фондация Магт” (Fondation Maeght) близо до Ница, Франция. Последният известен проект на Кристо беше от 2016 година – “Плаващите кейове” в Италия. Те свързаха италианския град Сулцано, на брега на северното италианско езеро Изео, с големия остров Монте Изола. Инсталацията предизвика огромен интерес – бе посетена от над 1,5 млн. души и се превърна в най-посещаваното културно събитие в Италия за годината.   Абу Даби чака най-голямата скулптура от варели в света Идеята за инсталация от варели – древна форма, която да се впише в различни пространства, Кристо и вече покойната му съпруга му Жан-Клод разработват още от края на 60-те години. През 1977 г. Кристо реализира подготвителните рисунки за мащабния проект “Мастаба”, замислен като най-голямата скулптура от варели в света и единствената перманентна работа на артиста. Тя трябва да бъде висока 150 метра. Проектът все още очаква финансиране и необходимите разрешения за осъществяването му. Кристо предвижда “Мастаба” да бъде изградена от 410 000 цветни нефтени варела. Тя трябва да се издигне в пустинята Ал Гарбия, на 160 км от град Абу Даби. Според предварителните разчети проектът “Мастаба” се оценява на 340 млн. долара, като Кристо твърди, че финансирането ще е смесено – независимо, от продажбата на собствени творби, и от инвеститори. Очаква се, че конструирането ще отнеме около 30 месеца.", "date": "2018.06.16", "title": " Кристо издига „Мастаба“ в лондонския Хайд парк\t\t\t"}
{"url": "https://trud.bg/%d1%8f%d0%bf%d0%be%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%bf%d0%be%d1%82%d0%b2%d1%8a%d1%80%d0%b4%d0%b8-%d1%87%d0%b5-%d1%81%d0%b5-%d0%bf%d0%be%d0%b4%d0%b3/", "text": "Японският министър-председател Шиндзо Абе призова днес севернокорейския лидер Ким Чен-ун да преодолеят заедно взаимното недоверие и потвърди, че е в ход подготовка за среща на върха, предаде Франс прес. В телевизионно интервю Абе обясни, че “по различни канали” правителството му е влязло във връзка със севернокорейската страна за организиране на среща с Ким. Според японски медии на историческата среща с американския президент Доналд Тръмп в Сингапур във вторник Ким е изразил готовност да се срещне с японския премиер. “По време на срещата Ким казал на Тръмп: “Мога да се срещна с премиера Шиндзо Абе”, съобщи в. “Санкей”. Япония, която остана настрана от трескавата дипломатическа дейност в последните месеци, иска да обсъди с Пхенян темата за японските граждани, отвлечени от Северна Корея през 70-те и 80-те години на миналия век за подготвянето на шпиони – приоритетен за Токио въпрос. “Искам да направя крачка напред и да реша проблема веднага щом всеки от нас преодолее взаимното недоверие”, заяви Абе и подчерта, че се чувства силно отговорен за уреждане на въпроса. Японският премиер вече изрази публично готовност да се срещна с Ким по този повод. Според в. “Йомиури шимбун” японският външен министър обмисля разговори със севернокорейския си колега в кулоарите на срещата на АСЕАН (Асоциацията на страните от Югоизточна Азия) в Сингапур в края на юли. В телевизионното си интервю Шинздо Абе заяви също готовност за участие във финансирането на ядреното разоръжаване на Северна Корея. “Нормално е Япония и другите страни, които ще имат полза от успокояване на страховете им, свързани с ядрените оръжия, да поемат разходите”, каза той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.16", "title": " Японският премиер потвърди, че се подготвя среща с Ким Чен-ун"}
