{"url": "https://trud.bg/150-%d0%bb%d0%b2-%d0%bd%d0%b0-%d0%bc%d0%b5%d1%81%d0%b5%d1%86-%d0%b7%d0%b0-%d0%bd%d0%b0%d0%b5%d0%bc-%d0%bd%d0%b0-%d0%b3%d0%b0%d1%80%d0%b0%d0%b6/", "text": "Във Велико Търново тарифите нараснаха с 20% Наемите на гаражите в София най-често са около 100-150 лв. като основният критерий е квартала, в който се намират. В центъра на столицата наемите на гаражите достигат и 200 евро. Това се дължи на големия брой офиси и жилищни сгради и малкото свободни места за паркиране в центъра. Подобна е обаче ситуацията не само в София, а и в редица други големи градове на страната. Наемите на гаражите във Велико Търново стигнаха до 150 лв. на месец и на практика вече гонят тарифите за наем на апартамент. Поскъпването е в сила и за клетки, които дори не са в центъра на старата столица, а голяма част от тях са в кварталите. Според брокери наемите са нараснали с над 20% през последните месеци заради голямото търсене на места за паркиране. Оказва се, че търновци са готови да наемат гараж и на голямо разстояние от дома си, за да приберат скъпа кола или мотоциклет. Репортерска проверка установи, че цените на наемите варират, като най-ниските са 60 лв., а най-високите – 150 лв. Най-често помещенията се отдават под наем за около 80-100 лв. месечно. “Гараж в болярския град може да се купи средно за 15 хил. лева”, уточняват брокери на недвижими имоти. Всяка година в КАТ-Велико Търново се регистрират нови над 1000 автомобила, които тръгват по улиците и пътищата в областта. Десетки хиляди са тези, които се движат в старата столица. Проектиран за много по-малко автомобили, болярският град се задъхва от непрестанни задръствания и скандали за паркоместа. За последните десет години бяха построени много нови блокове, изкупени бяха хиляди апартаменти, а гаражите са в пъти по-малко и не достигат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " 150 лв. на месец за наем на гараж\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%ba%d1%8a%d0%bc-%d1%81%d0%b0%d1%89-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d0%be%d1%82%d0%bd%d0%b0%d1%81/", "text": "Американският президент Доналд Тръмп предупреди европейските съюзници на САЩ, че повече няма да плаща за сигурността на Европа и едновременно с това да губи огромни суми пари от търговията със страните от ЕС. „Току-що се върнах от Франция, където постигнах много по време на срещите ми със световните лидери. Не е лесно да се обсъжда факта, че към САЩ трябва да се отнасят справедливо – нещо, което в момента не се случва както във военната, така и в търговската сфера. Ние плащаме значителна част от разходите, свързани с осигуряването на военната защита на другите страни – стотици милиарди долари – за привилегията да губим стотици милиарди долари от търговията със същите тези страни“, написа американският президент на профила си в Туитър след завръщането си от Париж, където участва в   /1914-1918 г./. Тръмп заяви, че лично е предупредил лидерите, с които е разговарял за това, че повече не може така. „Това е абсурдна несправедливост спрямо САЩ. Огромните пари, които ние харчим за защита на други държави и нищо да не получаваме в замяна, освен загуби и търговски дефицит. Настъпило е време тези много богати държави или да плащат на САЩ за предоставяната им прекрасна военна защита, или да се защитават сами…, а търговията трябва да бъде свободна и справедлива“, подчерта американският президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.12", "title": " Доналд Тръмп: Към САЩ трябва да се отнасят справедливо"}
{"url": "https://trud.bg/%d0%b7%d0%b0%d0%bf%d0%be%d1%80%d0%b8%d1%80%d0%b0%d1%85%d0%b0-%d0%b8%d0%bc%d0%b0%d0%bd%d0%b5-%d0%b7%d0%b0-%d0%bc%d0%b8%d0%bb%d0%b8%d0%be%d0%bd%d0%b8-%d0%bd%d0%b0-%d0%bc%d0%b8%d0%bd%d1%8e-%d1%81%d1%82/", "text": "Продължава издирването на сина му Апелативният специализиран наказателен съд наложи запор над дружествените дялове и банкови сметки на бизнесмена Миню Стайков. Под възбрана са и много негови недвижими имоти в цялата страна – земеделски земи, жилища, сгради, съобщиха вчера от спецпрокуратурата. Собственикът на групировката „СИС Индустрийс“ е в ареста от началото на септември с обвинения за участие в престъпна група, извършвала данъчни измами, пране на пари и държане на акцизни стоки без бандерол. Специализираната прокуратура представи на съда доказателства за това, че групата е организирала производството на цигари в нелегални фабрики и ги е разпространявала на черния пазар. „С действията си участниците са избегнали и плащането на ДДС и са възстановили неследващ се данъчен кредит в размер на 1 016 139 лева при търговска дейност“, казаха от спецпрокуратурата. Голяма част от запорираното имущество е земеделска земя – лозови масиви. Те се водят с висока категория и са на стойност няколко милиона лева. Освен Миню Стайков, още двама от групата в момента са в ареста. Синът му Стайко Стайков все още се издирва от Интерпол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.12", "title": " Запорираха имане за милиони на Миню Стайков\t\t\t"}
{"url": "https://trud.bg/%d0%b0%d0%bf%d0%b8-%d0%b2-%d0%ba%d1%80%d0%b0%d1%8f-%d0%bd%d0%b0-%d1%81%d0%b5%d0%b4%d0%bc%d0%b8%d1%86%d0%b0%d1%82%d0%b0-%d1%81%d0%b5-%d0%be%d1%87%d0%b0%d0%ba%d0%b2%d0%b0-%d0%b7%d0%b0%d1%81%d1%82%d1%83/", "text": "Със заповед на председателя на Управителния съвет на Агенция „Пътна инфраструктура“ инж. Светослав Глосов от утре – 13 ноември, се въвежда зимното поддържане на републиканската пътна мрежа. АПИ призовава шофьорите, ако досега не са сменили летните гуми на автомобилите си със зимни да го направят, тъй като в края на седмицата се очаква застудяване и по високопланинските райони е възможно дъждове да преминат в сняг. В поддържането на 20 000 км републикански пътища през зимните месеци ще участват около 3000 снегопочистващи машини – снегорини, техника за разпръскване на пясък и т. н. По опорните пунктуве са осигурени необходимите количества сол, пясък, луга и химическти вещества, съобщават от агенцията. На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " АПИ: В края на седмицата се очаква застудяване, шофьорите да сменят летните гуми със зимни\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d0%ba%d0%b0%d0%b7%d0%b2%d0%b0-%d0%b2%d1%8a%d0%b7%d1%80%d0%be%d0%b6%d0%b4%d0%b5%d0%bd%d1%81%d0%ba%d0%b8/", "text": "Велико Търново ще се включи в туристическото изложение в рамките на втория „Международен конгрес на световните цивилизации и исторически маршрути“, който ще се проведе на 15 и 16 ноември в София. Събитието се организира от Министерство на туризма и Световната организация по туризъм (СОТ) и в него ще се участват над 500 делегати от цял свят. Конгресът ще събере министри на туризма и заинтересовани страни от публичния и частния туристически сектор от цял свят, както и международно признати професионалисти в областта на културата и културния туризъм. По време на панелите ще бъдат обсъдени общи инициативи за развитие на културно-историческия туризъм, както и мерки за опазването и популяризирането на древното материално и нематериално културно наследство. Ще бъдат дискутирани възможностите за развитие на туристически проекти, свързани с културните маршрути. В рамките на събитието в Античен културно-комуникативен център „Сердика“ в София ще се проведе туристическо изложение, организирано от Министерството на туризма и Столична община. На него Общинската туристическа агенция „Царевград Търнов“ ще представи Старата столица със собствен щанд и демонстрации на съхранените на Самоводската чаршия възрожденски занаяти. На място майсторите Румяна Стоянова, Тодор Кушлев, Нина Нешева и Миглена Чаталова ще покажат традициите на дърворезбата, куюмджийството, грънчарството и тъкачеството. На щанда пред участниците в международния конгрес и посетителите на изложението ще бъдат представени и възможностите за целогодишен културен туризъм във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Велико Търново показва възрожденски занаяти на Международен конгрес\t\t\t"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d1%82%d0%b5%d0%ba%d1%81%d1%82%d1%8a%d1%82-%d0%bd%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5/", "text": "Главният преговарящ на Европейския съюз за Брекзит Мишел Барние заяви днес, че основните елементи от споразумението с Великобритания за излизане от блока са готови и могат да бъдат  представени на британското правителство утре, предаде „Ройтерс“. Барние е казал на министрите от останалите 27 страни – членки на ЕС, че „параметрите на възможното споразумение са в общи линии определени“, но се нуждаят от политическо одобрение, пише вестник „Файненшъл таймс“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Мишел Барние: Текстът на споразумението с Великобритания за Брекзит е почти готов"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%ba%d0%b0%d0%bb%d0%be%d1%84%d0%b5%d1%80-%d0%b7%d0%b0-%d0%be%d0%b1%d0%b5%d1%89%d0%b0%d0%bd%d0%b8%d1%82%d0%b5-%d0%b7%d0%b0%d0%ba%d0%be%d0%bd%d0%be/", "text": "Огромна победа, така определи кметът на Калофер и председател на Националното сдружение на кметовете на кметства Румен Стоянов обещаните законодателни промени, които ще гарантират справедливо разпределение на парите от общините. Пред   той заяви, че досега са били редовно ощетявани. “Бяхме около 200 човека, които бяха готови да излязат, а сега сме много повече, хората ни повярваха. Това е победа, защото работата ни беше ходене по мъките. Минали сме през всички институции, но без резултат. Проблемът е такъв, че държавата си дава средствата на Общините и оттам натам не хае. Големите кметове дават само там, където искат – за сметка на други”, каза Стоянов. Той поясни, че са му отнели възможността дори да ремонтира пътищата и тротоарите в Калофер. „Оставят ни пари за осветление и заплати, малко озеленяване, култура и календар. Сигурно и това щяха да ни ги вземат, но това е градът на Ботев, все пак. Ние обаче си ремонтираме пътищата сами, каза кметът на Калофер. „Пълно пренебрежение от страна на Общината. Пишем докладни, вчера писах, че бездомно куче е ухапало дете – нямам отговор, а не да дойдат. Като кметове на кметства – нямаш една стотинка в джоба, не може да закършиш една дупка, налага се сам да си купиш цимент и да си го направиш, с личната си кола си карам всичко, въпреки че Калофер не е малък град”, допълни Стоянов. Днес управляващите и кметовете на кметства се разбраха, че всяко кметство вече ще има своя бюджетна рамка и кметът на общината ще е длъжен да я изпълнява. В противен случай ще има наказания. „При по-тежки случаи може да се наложи и блокиране на сметки от страна на държавата, ако големият кмет не ни отпусне пари. Това е победа”, каза Стоянов и допълни, че другото им искане да бъде върнат прага за пряк избор на кметове от 350 на 100 души по постоянен адрес – не е било удовлетворено. Председателят на Националното сдружение на кметовете на кметства коментира, че според него протестите в страната са спонтанни и зад тях не стоят политически сили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Кметът на Калофер за обещаните законодателни промени: Това е победа, защото работата ни беше ходене по мъките"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%ba%d0%b0-%d1%81-%d0%bd%d0%b0%d0%b3%d1%80%d0%b0%d0%b4%d0%b0%d1%82%d0%b0-%d0%bf%d1%80%d0%be%d1%84-%d1%80%d0%b0%d1%88%d0%b5%d0%b2/", "text": "За пети път семейството на изтъкнатия български археолог, проучвател на първата българска столица Плиска, проф. Рашо Рашев връчи грамота и стипендия на студент от специалност „история и археология“. В понеделник, навръх 75-годишния му юбилей, наградата в негова памет беше връчена на Силвия Манолова от Шуменския университет „Еп. Константин Преславски“. Тържествената церемония се състоя пред музея в старопрестолния град. Там беше открита и фотоизложба, посветена на проучвателската дейност на изестния учен, запечатала постиженията му от 70-те години до 2008 г., когато той загина във влака София-Кардам. Експозицията ще бъде пренесена по-късно в университета, в аудитория 119, която носи неговото име. Ректорът на ВУЗ-а проф. Георги Колев връчи почетен плакет на семейство Рашеви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Студентка с наградата „Проф. Рашев“"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b0%d1%82%d0%b0-%d0%bf%d1%80%d0%b0%d0%b2%d0%be%d1%81%d0%bb%d0%b0%d0%b2%d0%bd%d0%b0-%d1%86%d1%8a%d1%80%d0%ba%d0%b2%d0%b0-%d0%be%d1%82%d0%ba%d0%b0%d0%b7%d0%b0/", "text": "Архиерейският събор на Сръбската православна църква отказа да признае решението на Вселенската патриаршия за реабилитация на украинците Филарет Денисенко и Макарий Малетич, предава РИА Новости, като определя двамата като „разколници“. Съборът завърши със специално изявление за „Позицията на СПЦ за църквовната криза в Украйна след последните решения на Константинополската патриаршия“. „Преди всичко Съборът констатира със съжаление, че Константинополската патриаршия е приела канонически необосновано решение за реабилитация и признаване на възстановяване на епископския сан на двама лидери на разколнически групировки в Украйна – Филарет Денисенко и Макарий Малетич“, се казва в документа, разпространен от СПЦ. Отбелязва се, че Съборът не разглежда това решение на Вселенската патриаршия като задължително за СПЦ. Освен това документът съдържа призив за провеждането на Вселенски събор за обсъждане на въпроса за предоставянето на автокефалия на църквите, включително на украинската. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.12", "title": " Сръбската православна църква отказа да признае решението на Вселенската патриаршия за украинската църква"}
{"url": "https://trud.bg/%d0%b1%d0%b5%d0%bd%d0%b7%d0%b8%d0%bd%d1%8a%d1%82-%d0%bf%d0%be-%d0%b5%d0%b2%d1%82%d0%b8%d0%bd-%d0%be%d1%82-2013-%d0%b3%d0%be%d0%b4%d0%b8%d0%bd%d0%b0/", "text": "Цената на най-масовия бензин А95 в момента е с близо 12,5% по-ниска спрямо тази по времето на правителството на Пламен Орешарски. Това показва справка на „Труд“ на сайта fuelo.net. През ноември 2013 г. средната цена е била 2,57 лв./л, докато сега на бензиностанциите тя е 2,25 лв./л. Подобна е и ситуацията при дизела, който преди пет години е струвал 2,57 лв./л, при 2,37 лв./л сега. Само за сравнение тогава минималната заплата в страната е била 310 лв., а през тази – 510 лева. Това обаче не попречи на таксиметровите шофьори и хлебари да вдигнат цените с оправдание за скъпите горива От вчера хлябът във Велико Търново се продава със 17% отгоре, което е второто увеличение за последните 3 месеца, като най-масовият струва 1,05 лв. Търновци ще плащат и с 20% отгоре за такси. Компаниите твърдят, че не са променяли тарифите си от 5 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.12", "title": " Бензинът по-евтин от 2013 година\t\t\t"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d0%b1%d0%b5%d0%b7-%d0%bb%d0%b8%d0%bc%d0%b8%d1%82-%d0%bd%d0%b0-%d0%be%d0%b1%d0%b5%d0%b7/", "text": "Повече от половината може да фалират Има два сценария за развитие на ситуацията със задължителната застраховка „Гражданска отговорност“. Първият е разумът да победи и да се сложи лимит на обезщетенията за болка и страдание на роднините на пострадалите от катастрофи. А вторият е да не се прави нищо, което ще доведе до фалит на поне половината застрахователи на пазара, а цената от 1000 лв. за „Гражданска отговорност“ ще бъде съвсем реална. Това обясни за „Труд“ изпълнителният директор на Бул Инс Стоян Проданов. Проблемът е, че с решение на Върховния касационен съд (ВКС) кръгът на роднините, които могат да претендират за обезщетения беше разширен като към досегашните родители и деца бяха добавени братя, сестри, баби, дядовци, чичовци и всички с емоционална връзка със загиналия в катастрофа. „Гражданска отговорност“ има давност 5 г. като за този период на пътя са загинали около 3500 души. След решението на съда броят на близките, които може да искат обезщетение ще нарасне 2 пъти като се чакат над 10 хил. нови искове за обезщетения. При средно обезщетение от 140 хил. лв. застрахователите трябва да изплатят още 1,5 млрд. лв., пресметна Стоян Проданов. Проблемът е, че у нас няма методика за обезщетение на роднините според възрастта на пострадалия, неговите доходи и семейство, за което се грижи – т.е. да се обезщетят материалните загуби на семейството от загубата на техния близък. Затова в съда се разглеждат само дела за причинена болка и страдание на близките на загиналия, където присъжданите суми всяка година нарастват. Затова застрахователите искат да се сложат лимити за тези обезщетения и да се подготви методика за определяне на обезщетения за материалните загуби. Същата позиция заявиха и от работодателските организации АИКБ и КРИБ. В редица страни от ЕС има лимити на обезщетенията за болка и страдание, които са от 1500 до 30 000 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Гражданска поскъпва без лимит на обезщетенията\t\t\t"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%bf%d1%80%d0%be%d0%b4%d0%b0%d0%bd%d0%be%d0%b2-%d0%ba%d0%be%d0%b3%d0%b0%d1%82%d0%be-%d0%b8-%d0%b4%d0%b0-%d0%bf%d0%be%d0%b4%d0%b0%d0%b4%d0%b0%d1%82-%d0%be%d1%81/", "text": "„ГЕРБ управлява България вече 10 години – колкото и да чакаме това, нищо няма да се промени. Вижте, че вървим все по-надолу и по-надолу. В крайна сметка толкова си могат хората просто. Така че когато и да подадат оставка, винаги ще е късно“, това заяви пред   зам.-председателят на парламентарната група на БСП Христо Проданов. Той заяви, че неговото усещане е, че „изборите чукат на вратата“ и е категоричен, че те самите са говори за предсрочни избори. В никакъв случай не може да се говори за бламиране на Нинова, както и за някакви сериозни тези на вътрешнопартийната опозиция, каза още Проданов. „Чест прави на ръководството, че вкара в дневния ред на заседанието на Националния съвет въпроса с главния редактор на вестник „Дума“. Както знаете, той се оказа спорен и въпреки че и други председатели преди Корнелия Нинова са назначавали временно изпълняващ длъжността редактор на в-к „Дума“, явно личността на Йордан Минчев възбуди някакви сериозни коментари и интереси в партията и ръководството според мен подаде ръка на членовете на Националния съвет като каза „добре, ние след като има проблем с личността на главния редактор, ето дайте да определим правила и да избере целия Национален съвет новия главен редактор на вестника“, каза Проданов. Това, че ние спорим е нещо нормално, категоричен е още Проданов: „За съжаление, заради политическата среда в България, това се приема като нещо ненормално“. Ние с президента говорим това, което виждаме и за съжаление то не е добро, обясни още Проданов. По думите му, „народът вижда и чувства, че това управление не може да се справя и нещата вървят все по-зле и по-зле“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.12", "title": " Христо Проданов: Когато и да подадат оставка ГЕРБ, винаги ще е късно"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d0%bb%d1%8e%d0%b1%d0%b5%d0%b7%d0%b5%d0%bd-%d0%b3%d1%80%d0%b0%d0%b1%d0%b8%d1%82%d0%b5%d0%bb-%d1%81%d0%b2%d0%b0%d0%bb%d1%8f%d0%bb-%d0%bf%d1%80/", "text": "Обирджия, който заприказва 93-годишна шуменка на автобусна спирка, а после смъкна венчалната й халка и два пръстена от ръцете, беше наказан условно и излезе на свобода. Расим Ю./27г./ сключил споразумение с прокуратурата, а Районен съд в Шумен одобрява наказание от 3 г. затвор с 5-годишен изпитателен срок. Трите златни пръстена на пенсионерката са били върнати от полицията. Жената Жечка К., бивша театрална разпоредителка, бе нападната от любезния грабител в края на септември, докато стояла на автобусна спирка късно вечерта. Той седнал и я заприказвал за трудното си битие и безработицата в държавата, дори й поискал пари. Шуменката отказала и като си тръгнала към дома до спортна зала „Младост“ била нападната от пресния познат, който насила смъкнал бижутата й. Те били на обща стойност 530 лв. За дни полицаи открили извършителя и го арестували, а пръстените намерили в две заложни къщи. Наложена му била мярка парична гаранция 1 000 лв. от Окръжен съд в Шумен на 9 октомври, но неуспял да я плати. След произнасяне на условната присъда е пуснат на свобода от съдебната зала. Дължи 144 лв. деловодни разноски и определението е окончателно. Потърпевшата е изпратила благодарствено писмо до ОДМВР-Шумен за добре свършената работа от страна на разследващите полицаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Условно за любезен грабител, свалял пръстени"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d1%88%d0%b5%d1%84-%d0%bd%d0%b0-%d0%ba%d0%b0%d1%82-%d0%b0%d0%bb%d0%b5%d0%ba%d1%81%d0%b8-%d1%81%d1%82%d1%80%d0%b0%d1%82%d0%b8%d0%b5%d0%b2-%d0%bf%d1%80%d0%b5/", "text": "Проектонаредбата, с която по системата „Бонус-малус“ ще се раздават на шофьорите поощрения и наказания, предизвика бурен обществен дебат. „Усещам в нея духа на средновековната инквизиция“, заяви по БНР авторитетният експерт по пътна безопасност  . Дали се шегува? „И да, и не – уточни той пред „Труд“. – Факт е, че Светата инквизиция е създадена, за да измъчва всякакви хора физически. А наредбата за застрахователните премии е подготвена така, че да инквизира хората финансово.“ – Одушевяват с наредба старата ти кола и те карат да плащаш по-скъпа застраховка, защото тая кола, преди да стане твоя, е била на някой, който я карал пиян, минавал на червено и блъснал на зебрата бабичка? Това ли е, г-н Стратиев, системата „Бонус – малус“ в български вариант? – Така изглежда. Думи нямам. Занимавал съм се със законотворчество и знам, че когато много искаш нещо да се случи, вмъкваш в текста нещо друго – абсурдно, което хората да критикуват. То отпада, но покрай него това, което много искаш, минава незабелязано. Струва ми се, че има такъв момент в този проект за наредба, подготвен от Комисията за финансов надзор. Тя определя прилагането на „бонус-малус“ при изчисляване на застрахователната премия за всеки водач на МПС, който сключва задължителната застраховка „Гражданска отговорност“. Абсурдите в нея ще бъдат задраскани, предполагам. Но докато те се коментират, никой не говори за това, че наредбата добавя към субекта, който плаща застраховка на колата, още два. – Не ви разбрах? – Досега собственикът на колата плащаше „Гражданска отговорност“. А отсега нататък, по новата наредба, ще плаща не само собственикът, а и ползвателят, и този, който в момента я кара. Аз съм платил „Гражданска“ на моята кола и всеки от моето семейство може да я кара. Ако наредбата влезе в сила обаче, синовете ми ще трябва също да платят застраховка, за да ползват колата на баща си. А ако решат да я дадат на приятел, той също трябва да има „Гражданска“. Това минава тихомълком засега, а то засяга огромен кръг от лица по начин, много изгоден за застрахователите. – Застрахователите ни уверяват, че системата „Бонус-малус“ е идеална. И ако ни изглежда малоумна, то е защото сме нетърпеливи. Трябвало да потърпим, докато спънките се изгладят. За инквизиция и дума не става. – Системата „Бонус-малус“ наистина е добра. Тя се прилага по различни начини в различните държави, подпомага безопасността на движението и намалява на нарушенията чрез финансови стимули за водачите. В някои страни застраховките вървят към колата, другаде – към лицата, които я управляват. У нас се получава смесен вариант. – Сложна е системата у нас… И в Американската автомобилна асоциация, като четат наредбата, недоумяват кой е носителят на застраховката – шофьорът, собственикът на колата, или самата тя? – Няма нищо сложно в самата система. У нас тя трябваше да се приложи още преди 10 г., когато застрахователите имаха център, в който събираха всички щети, нанесени на превозните средства. Елементарно беше да се каже: това МПС има щета за 10000 лв. за тази година, значи за следващата ще се увеличи застраховката на собственика с 10%. Това е то „Бонус-малус“. Застрахователят т.г. е платил за щета, които клиентът е нанесъл и е нормално догодина да му поиска повече пари. – Нормално е и в новата наредба има нови идеи, нали? – Някои от тях са изумителни. Например, при кражба на автомобил да ти начисляват точки „малус“. И при „умишлено увреждане“ на колата. – Какво „умишлено увреждане“? – Нямам представа. В Закона за движение по пътищата няма умишлени деяния. Упоменатите в него деяния са непредпазливи, дори и да има пострадал. Защото в общия случай никой не иска с колата си да блъсне друга и да убие някой. Кражбата и умишленото убийство са в Наказателния кодекс, те не са свързани с безопасността на движението. А изведнъж се появяват в наредбата. Като е тъй, защо не включат всички престъпления в нея – и домовите кражби, и грабежите? И друго питам аз: защо общините и държавата са освободени от утежнените плащания на „Гражданска“? – Защо? Нали на пътя всички сме равни? – Държавните и общинските превозни средства са освободени от данъци. Има логика в това. За тях са вадени пари от бюджета, безсмислено е пак от тях да се вкарват в него. Но по каква логика те остават незасегнати в наредбата? Нима нямат връзка с безопасността на движението? Нима не правят катастрофи, в които гинат хора? – Нима пияният шофьор на автобус е по-малко опасен от пияния с вехтото фиатче? – Разбира се, че и двамата са опасни и трябва стимулите им да са равни. Нали идеята на „Гражданската отговорност“ е да се пази живота на хората, а не да им се вземат парите? Ако е иначе, да преименуват Гражданска отговорност на Финансова инквизиция! Стигаш бързо до 400% малус, защото си си купил стара кола, с която някой друг е извършвал нарушения. А по обратния път до бонуса, вървиш с години… На какво прилича това?… И е редно, колкото са процентите за малус, толкова да са за бонус. А не застраховката да се вдига до 400%, а да пада до 25%. – А редно ли е да се перат биографиите на шофьори убийци? С тая наредба застраховката се начислява начисто – все едно дали имаш златен талон, или си убил по-рано трима пешеходци. – Златният талон и сега не облекчава застраховката. Облекчава наказанието на водачите при нарушение – пак дължат глоба, но не им се отнемат точки. Абсурдно е обаче неодушевен предмет, като колата, да носи на новия си собственик права и задължения. Абсурдно е твоите нарушения – минал си на червено, сгазил си жена на зебра, да се трупат върху друг човек. – Един приятел пита: къде да си извадя свидетелство за съдимост на автомобила? – Ха-ха… не сдържах смеха си, простете. Колата не е съдена, естествено. В наредбата е описана следната процедура: купувачът на кола да иде да направи справка в МВР – дали е катастрофирала, после да иде при застрахователите, а ако не е доволен от бонуса или малуса, който получава, да иде в КФН да обжалва. Но да плати застраховката преди всичко това. – Всичко е в интерес на гражданина, ако правилно ви разбрах. Особено, ако гражданинът има застрахователна компания. – Така е. – Чух ви да казвате, че е правилно да вдигнат данъците на старите коли, каквато е и вашата, както виждам. – Правилно е. – А не е ли парадоксално? Тия, които нямат пари за нова кола, повече да плащат. – При определяне на данъка сега се отчитат коефициенти – за мощност, възраст и др. Ако ние с вас имаме коли от една марка, но вашата е нова, а моята стара, вие плащате 230 лв. примерно, а аз 20-30. Сега добавят нов коефициент, екологичен – за вредните емисии на колите. С него за новите коли данъкът ще падне, а при старите ще се вдигне, но с дребна сума. – Добре, вие ще плащате 10 лв. повече за старата си кола. Но в резултат ще се прочисти въздуха на България? Софиянци дишат най-мръсния въздух в ЕС. Ще се промени ли това? – Няма да се промени нищо съществено. Но правим първа крачка към промяна. Много хора имат възможност да си сменят колата, но ползват старата, защото плащат по-нисък данък, не се боят да я одраскат и т.н. И защото коефициентът да данъка им се променя през 5 г. Ако се увеличаваше всяка година с 1-2%, щяха да търсят начин да си купят по-нова кола. – А който няма пари за това? – Ами няма да има кола. Това да имаш кола и да си безопасен за себе си и останалите, изисква разходи – за смяна на гуми, масло, антифриз. Данъкът е най-малкият разход за стария автомобил. Обаче държавата, която прибира данъците, трябва да осигури обществен транспорт. Сега у нас има места, до които не можеш да се предвижиш без кола. – На чия страна сте в спора да има ли таван на обезщетенията за пострадали в катастрофи? – Не може да се фиксира таван. Ако аз загина в катастрофа – за какво им е обезщетение на моите деца? Те работят, имат жилища, издържат си децата. Но ако загине млад шофьор и остави сираци, обезщетението трябва да е голямо, за да покрие всичко, което бащата би им дал – храна, дрехи, образование. Това са измерими неща, за разлика от мъките и страданията. Не знам защо съдът реши така – след като ние сме приятели, ако аз умра в катастрофа, на вас да ви платят застрахователите, че страдате. – Как е в държави като Франция и Германия? – Там има таван, но обезщетенията са големи. Шестцифрени. В евра. – Чувал ли сте за адвокатите гробари, които плащат на КАТ, научават първи за убийствените катастрофи и вземат процент от застраховките на майките в траур? – Да, застрахователите разказват това. Но и между тях има гробари. И те търсят пострадалите, както и адвокатите. Търсят ги да им платят, докато са в шок и в нужда от пари – за погребение, за лечение на ранени. Дават на бедни хора по 5000 лв. – това за тях са много пари, те ги вземат веднага, а не след 2-3 г., подписват се и после не претендират. Адвокатите гробари от една асоциация са цяла мрежа в страната. До телефона им за безплатни съвети е телефонът на КАТ. Явно имат контакти и достъп до информация. Не е вярно, че взимат 80% от застраховката на пострадалите, но под 20% не падат. – Новата Държавна агенция за безопасност на движението с нейните 39 чиновници ще ни отърве ли от катастрофите? – Ще намали с 39 бройки безработицата. Дадени са й права на Министерски съвет и отгоре. Базираните в София 39 човека ще извършват и научно-изследователска дейност, ще изследват местопроизшествия, което по закон се прави по местоизвършване от следствени органи. – Ще наемат експерти. – Да, за 30 000 лв. А откъде ще ги вземат? Експертите са рядкост, ако не бяха, щяха да са другояче нещата. През 90-те имаше една Централна комисия по безопасност на движението с права като на новата агенция. По нейно време в катастрофи загиваха 1500 души годишно. Закриха я, създадоха Държавна комисия по безопасност на движението, пак в МС, начело с министъра на МВР. Тя остава, само че ще се ръководи от новата агенция. В нея участват 10 зам.- министри. Тя вършеше добра работа, когато министър беше Цветанов и загиналите намаляха до 600 годишно, като през 60-те. И пак би могла да работи добре, но МС избра да намери работа на още 39 човека. – И въпросът „Кво праим ся?“ си остава актуален? – Да, защото е занемарено видеонаблюдението у нас. В другите държави изградиха системи от камери и радари, които наблюдават движението и повишават дисциплината на водачите. В България не се случва това. Преди 10 г. взехме 25 стационарни камери и дотам. – Нали купуват мобилни камери? – Да. Но за всяка мобилна камера трябва автомобил с полицаи. Те излизат в отпуск, имат друга работа и камерите им работят по 2-3 часа, а не 24 часа, като стационарните. – Стационарните шофьорите ги знаят и подминат ли ги, карат през просото пак… – Знаят ги, защото са 25. А ни трябват 400 за цяла България. Казаха ни го във Франция, която е покрита с камери. – Лесно е да се каже. Откъде пари за тях? – Първите 25 ги купихме за 800 000 лв. Те за година се изплатиха с глобите от снимките. Да, стационарните струват 2 пъти повече, но като добавим към мобилните и полицейския автомобил с поддръжката, те излизат 20 пъти по-скъпи. Друг въпрос е, че по селата не минава с месеци полицейска кола. А другаде полицаите, като им се струпа работа, вдигат разрешената скорост от 80 на 120 км/ч и отчитат, че нарушения няма. – И полицаите са дефицит у нас. Как да преглеждат милионите снимки от камерите? – В Рейн всички нарушения се наблюдават в една зала от 17 полицаи, а от глобите Франция печели годишно 3,5 млрд. Машина вади снимката, разчита номера на автомобила, вади собственика, разпечатва адреса му и бланка глоба, а частна фирма я пакетира в писмо до него. Полицаите разглеждат само снимките с проблеми – ако номерът е мръсен и не се чете. И нашите машини са такива. Но у нас задължително полицаите преглеждат всяка снимка. – За да не глобят някой, който не трябва, сигурно. – И това го има. И друго. Имам усещането, че у нас някой иска полицията да дебне хората. Друга тема е защо. Нашият гост  Алекси Стратиев е роден през 1953 г. в София. Завършил е Академията на МВР (1980) и право в СУ “Св. Кл. Охридски” (1986). Пораснал в йерархията на органите за ред и сигурност от младши автоконтрольор до началник на КАТ (2004-2009) и зам. директор на полицията по контрола на движението (2009-2011). Сега е сред най-уважаваните експерти по пътна безопасност у нас.             ", "date": "2018.11.12", "title": " Бившият шеф на КАТ Алекси Стратиев пред „Труд“: Да преименуват Гражданската отговорност на Финансова инквизиция\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bd%d0%b0%d0%b2%d1%81%d1%8f%d0%ba%d1%8a%d0%b4%d0%b5-%d1%80%d0%b5%d0%b3%d1%83%d0%bb%d0%b0%d1%86%d0%b8%d0%b8-%d0%b4%d0%be-%d0%b7%d0%b0%d0%b4/", "text": "Забранете и нерегламентираното отглеждане на мушкато по терасите България е държавата с най-много следовници на оруеловия „биг брадър“ на глава от населението. Не, нямам предвид чалга-шоуто, което копи-пейстна наименованието на знаменития роман „1984“ и залива от години злощастния български зрител с телевизионните екскременти на плиткоумието, пошлостта и баналната простащина. Говоря за тази фанатична обсесия по „голямата“ държава, която трябва да е навсякъде. И да регулира всичко и всички. Да разрешава, да лицензира, да дава, да взема, да санкционира, да изисква, да следи, за помага, да поощрява, да бърка в душите на хората, да им казва как да мислят и какво да говорят. В древните земи на хан Аспарух от рода Дуло върховното „божество“ не е Свободата, а Държавата. Всемогъща и всепоглъщаща. Държавната регулация е нейната „свещена книга“, а Негово Величество Чиновникът – нейният пророк. Секта на всемогъщата власт. Тук не може просто да започнеш бизнес, а държавата да те санкционира, само ако не спазваш установените изисквания. Тук трябва да чакаш разрешението на чиновника, да плащаш безчислени такси, да вадиш по няколко дузини разрешения, за да отвориш сергия за тиквени семки. Само характеристика от домоуправителя не искат. И сигурно отчитат това като успех в борбата с излишните разрешителни режими. Онзи ден четох, че някакви чиновници искали да се забрани отглеждането на кокошки в „нерегистрирани обекти“. Сиреч, бабите на село трябва да си лицензират курниците. Налагало се било заради борбата с птичия грип. Ами забранете и нерегламентираното отглеждане на мушкато по терасите, щото борбата с листните въшки е титанична. Други пророци на въпросната секта си наумили, че трябвало да регулират интернет-медиите. Държавен орган да разрешавал кой да си прави сайт и да следи какво се пише там. Така щели да се борят с „фалшивите новини“. И ако чиновникът-контрольор прецени, че в някой сайт пише неправилни неща – да го закрива с цялата строгост на закона. Модерна версия на преследването за вицове по времето на тоталитаризма. Правилно, аман от тази свобода на словото. Води до нестабилност и несигурност. Нужна е регулация. Държавата трябва да следи. Чиновниците трябва да сочат правия път. Как така някой ще си говори и пише каквото му скимне? Каква е тази свободия? В пристъп на необуздан конструктивизъм правя предложение да въведат и задължение на парламента да гласува годишен каталог на разрешените теми и изрази, който да е задължителен за всички и да се криминализира неспазването му. Няма да стъпим на „гола поляна“. Авторитарният режим на деветнайсетомайци през 1934 г. е нарекъл аналогичния държавен орган тогава „Дирекция на обществената обнова“. Основна задача на този „регулатор“ е била контрол върху писаниците в печата. За да няма „фалшиви новини“, демек антиправителствена пропаганда. Не е имало интернет, иначе със сигурност щяха да включат и сайтовете. Първият директор бил Петко Пенчев от ВМОРО. Значи освен предвидимост на информационната среда (да назовем нещата с по-брюкселска лексика), ще има и приемственост, предвид авторите на днешната идея за контрол на интернет-медиите, които също са от ВМРО. Все в тази посока, обсъждат съвсем сериозно да превърнат МПС-тата в субекти на правото. Казано по-простичко – пътните нарушения да се водят на автомобила, а не на водача. И като е така – „бонус-малус“. Един държавен „фокус-мокус“, с който да вдигнат безумно цените на застраховката „Гражданска отговорност“. А пък откъм туристическото ведомство се чуват гласове посещенията при вуйчо в провинцията да се третират като „туризъм“. Дано да е само слух. Защото следващата стъпка логично ще бъде въвеждане на акциз за киселото зеле и патентен данък за приемане на гости в къщи. Това последното си е живо ресторантьорство под прикритие – как така не са го регулирали досега!? От лявото кьоше пък решили, че държавата трябва да води 18-годишните на културни мероприятия. „Културен чек“ щели да раздават на калпак на стойност 200 лв. Че как иначе, за къде сме без да ни се помага? Кой друг, освен държавата? Отнема държавата пари от тези, които работят и плащат данъци, за да ги раздаде не на болни и безпомощни, не на деца, а на здрави и прави пълнолетни младежи, за да ходят на кино и театър. Интересно как сме оцелели по време на соц-а, когато връщахме празни шишета от бира и швепс и с получените стотинки отивахме на кино. Оставаше и за сметанов сладолед по 25 ст. Шоколадовият беше 31 ст. и понякога празните шишета не стигаха. Мъкнехме ги, понякога на почивки, ама си изкарвахме стотинките с труд. Не чакахме държавата да ни „дава“. Хем беше социализъм. А сега държавата и това трябвало да прави. Чудя се само защо след „културния чек“, не вземат да измъдрят и други такива чекове да раздава. Примерно, ако младежът работи осем месеца, държавата да му плаща още четири месеца без да работи. Ей, така – за да има свободно време да се самоусъвършенства. Щото така разбираме демокрацията – едни да работят, за да могат други да ходят на кино без пари. И въобще, колкото се може повече държава и регулации. До задушаване. Искаш да излезеш на разходка – подаваш писмена молба една седмица по-рано до общината по местоживеене, плащаш такса „разходка“ и чакаш разрешение. Отказите да се обжалват по съдебен ред. Щото трябва да се борим с това хаотично и неорганизирано шляене по улиците – създава усещане за хаос, което вреди на инвестиционния климат. Шегата настрана. Но държавата ни обраства с все по-голяма бюрокрация и тонове безумни регулации. Превръщаме се в БРБ – Бюрократична Република България. Купища агенции и комисии. Двеста шестдесет и пет общини – много от тях абсолютно безсмислени от гледище на икономически потенциал, човешки ресурси и перспективи за самостоятелно развитие. Но с административен апарат и държавна субсидия. Доста скъпичко ни излиза гордо развятият национален флаг пред всяко подобно кметство. Никой обаче не смее да погледне към тази „черна дупка“ – веднага ще ревнат гороломно местни патриоти, че „държавата трябва да помага“ (за да бъдат те на държавна хранилка в общината). Партии ще заусукват дълбокомислено колко е сложно. Докато пресмятат на ум колко сладки бюджетни службици за устройване на партийци и техни роднини ще бъдат ликвидирани, ако се извърши разумна административно-териториална реформа и онези общини, които се състоят от по няколко мъждукащи села, бъдат присъединени към по-големи и жизненоспособни. Но да беше само това. А то – всеки, който не си върши работата поради некадърност или безотговорност, се оправдава с „нужда от законодателни промени“. Колчем някой контролен орган бъде подгонен, че не работи ефективно, и веднага се намира някой мъдър чиновнически глас, който да предложи криминализация на съответните деяния. Порочната философия е, че контролните органи са едва ли не само за регистрация на нарушенията, а същинските санкции трябва да ги вкараме в Наказателния кодекс, за да му мисли прокуратурата. Всеки, който не знае как да реши един проблем, зове да се намеси държавата. Ама дали става дума за свобода на словото или за икономическа свобода, няма никакво значение – важно е държавата да се намеси, за да свалим отговорност от себе си. И да има още един механизъм за разпределяне и преразпределяне на държавните ресурси от страна на чиновниците. Няма никакво съмнение, че държавата трябва да бъде укрепвана, а контролната система усъвършенствана. Хроничният проблем на България не са нито законите, нито Конституцията, а правоприлагането. Но това не означава, че трябва да разрастваме до безкрай администрацията и да я въоръжаваме с всевъзможни регулации. Не означава също и че идеите за „минимална държава“, „държава-нощен пазач“, са полезни за българската действителност с оглед социалното ни дередже, правна, гражданска и институционална култура. Защото имаме отчаяна нужда от умна и системна държавна политика и намеса в редица сфери. Като здравеопазване и образование, например. Но свръхдържавата, гигантската бюрокрация също са вредни. Прекомерните регулации се превръщат в окови за предприемчивостта и себеизявата. В отрова за иновациите. Колкото повече държава, толкова по-малко свобода. Азбука! Ще я изучим ли някога?                ", "date": "2018.11.12", "title": " Държавата навсякъде, регулации до задушаване\t\t\t"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b4%d0%b5%d0%b2%d0%b5%d1%82-%d0%bf%d0%be-%d1%80%d0%b8%d1%85%d1%82%d0%b5%d1%80/", "text": "Тя е Госпожа природно бедствие. Само преди дни Строителната камара поиска оставката на Елена Йончева и още няколко депутати от БСП, защото настояха за независима експертна проверка на изграждането на магистралите в България. Въпреки че и другите депутати не са за пренебрегване в дразненето на властта, целият гняв се стовари върху Йончева. Тя разбира се се разлюти и сякаш 9 по Рихтер удари строителната гилдия. Малко преди строителите главният прокурор Сотир Цацаров пък поиска имунитета на няколко депутати, като акцентът отново беше Елена Йончева. Прала била пари в офшорни зони. Държавният обвинител няма доказателства, а “обосновано предположение”. Може би. Малко преди да се намеси Цацаров, Йончева осъди Бойко Борисов за клевета. Той представи на форум обоснованото си предположение, че Елена Йончева е правила филми с пари на държавата. “Милиони”, бе думата, която Борисов изрично подчертаваше. Поводът за този бойков яд беше много конкретен. Малко преди Борисов да захапе Йончева, депутатката раздруса Хасковска област, така както Вранча би се тресла по висшите критерии на Рихтер. Избирателният район на народния представител от БСП вря и кипя седмици наред, а разобличенията на журналистката разклатиха до основи вицепремиера Валери Симеонов и депутата от ГЕРБ Делян Добрев. Там се родиха скандалите около свръхскъпата стена срещу мигрантите, там се роди и “Кумгейт”, с който Добрев ще бъде съпътстван докато е в медиите. Елена Йончева стана народен представител, защото мина като вихрушка и през президентството. Тя беше в екипа на генерал Румен Радев като кандидат за поста. Бе назначена в администрацията, но си тръгна рано. Така и не стана ясно защо напусна. В плановете й никога не е влизало да става депутат, камо ли да се занимава активно с политика. Очевидно и Корнелия Нинова не я ще около себе си, защото я предложи за водач на листите за евродепутати от БСП. Дръжте Елена далече – това си мислят всички, така си мисли и Корнелия. Очевидно. За да е трън в задника на толкова много хора, значи тези хора има какво да крият. Очевидно е, че “Възпиращото съоръжение”, както наричат оградата на турската граница, е компрометиран проект, защото от нея се оплакват полицаи, военни, местни, сърби, европейци. На места тя е красива като за парад, на други – пропусклива като за банкомат. Очевидно е, че партийните назначения в администрацията (не само в Хасково) са практика и то на всички, които се докопат до власт. Очевидно е, че като журналист Елена Йончева не може да бъде упрекната от никого, защото се вре на такива места, за които рядко се намират желаещи. Тя например влезе сама в Афганистан през най-мрачните времена на талибаните и пускаше рокендрол на министъра на културата (при смъртна заплаха), а за три мандата Бойко Борисов все още не е посетил българския контингент в Афганистан, въпреки охраната на НАТО. Изглежда всички вече мечтаят Елена Йончева да стане евродепутат и да тормози я Жозеф Дол (лидера на ЕНП), я Сергей Станишев (лидера на ПЕС), но едва ли си представят какво бедствие може да спретне на нашите управляващи оттам. Както се казва: да бяхте събрали по някой милион и да я пращате в Сирия, Буркина Фасо, Сиера Леоне, или направо в гърлото на Попокатепепел да предава на живо поредното изригване. Елена Йончева е родена на 27 май 1964 г. в София в смесен брак. Майка й Лариса е рускиня, а баща й Никола – българин. Завършила е телевизионна журналистика в Москва с отличие. Там  се запознава и със Сергей Станишев, с когото са състуденти. Години по-късно двамата живеят заедно. Работи за легендарното предаване “Панорама” по БНТ, когато водещ е Иван Гарелов, а по-късно самата става водеща на различни педавания – “Екип 4”, както и в публицистичното предаване “Оригиналът “ по TV7 заедно с Иван Гарелов. Отразявала е войните в Чечня, Афганистан, Косово, Ирак, Сирия. Правила е филми от Палестина, Колумбия, Алжир. Успя да се срещне със сомалийски пирати, похитили български капитан на кораб, направи филм за тях. Ядоса новата власт в Украйна, заради четирите си филма около Евромайдана и влезе в забранителния списък на президента Петро Порошенко от 41 журналисти. След огромен натиск от страна на колеги от цял свят, тя и още 28 репортери бяха извадени от списъка. Няма никакво значение какви са мотивите на Елена да бъде винаги в острието на обществената битка. За нас е важна истината, че точно такива журналисти и депутати ни трябват. Да се ровят, да бъдат сред хората, да им защитават правата, да бранят интересите на държавата, да не бъдат покорни на партийните велможи.   Има прекрасен дом и семейство Елена Йончева живее с един от забележителните архитекти на София – Пламен Тодоров. Двамата имат син – Теодор. Елена ражда след като е навършила 50 и още веднага е била готова да тръгне на нови репортажи. Точно по онова време са протестите в Турция. Това разказва тя в списание “EVA”, което скоро навърши 20 години. Двамата с Пламен се запознават на парти, но се оказва, че Елена е била голям почитател на сградите, които той прави.   За нея Щеше ли да е успешна без държавата Нашата работа стана “Ако аз не бях джентълмен, а вие – дама, щях да ви кажа еди-какво си. Делян Добрев беше вдигнал ръце от Елена Йончева, че даже закъснях да ги гледам по Нова. Вторият в Хасково след нея в листата, санира блоковете, а тя вика “Крадете!” Значи твоят човек краде – спри го! Искам да се обърна към колегите журналисти. Ще ли сте успешни, ако по няколко милиона държавата ви плаща за едно интервю взето.   Прави филмите си с отдаденост Елена Йончева е доказан професионалист, чиито филми от най-горещите и опасни точки на света, често са правени само благодарение на нейния ентусиазъм и отдаденост на журналистиката и със скромен, понякога дори крайно недостатъчен бюджет. По време на моя мандат българското правителство не е отпускало средства за филми на Йончева. Прочетох всякакви спекулации за връзка със служби и национална сигурност. Единствената връзка е, че филмите на Елена са отразявали региони и страни, където не само българската, но и световната сигурност е била застрашена.   Готвеше „бомба“ за корупцията Не ни притеснява свалянето на имунитета Елена Йончева. Как си представяте купуването на апарат и фотокамера за снимане на филм за Сирия да се смята за пране на пари? Няколко часа преди да обявят искането на имунитета й, Елена Йончева дойде при мен и ми каза, че има, така да го кажем “бомба”.Това е нейно разследване за корупция в строителството, ще го обяви до дни, не е морално аз да го правя   Да разследва кампанията на президента Нека Елена Йончева като разследващ журналист поиска създаването на анкетна комисия, която да провери как е финансирана предизборната кампания на президента. Подозирам, че даренията са разбити на по 400 лева, за да се прикрият истинските благодетели, които пък се прикривали зад имената на нищо неподозиращи социално слаби.                        ", "date": "2018.11.12", "title": " Елена Йончева – Девет по Рихтер"}
{"url": "https://trud.bg/%d0%bc%d0%b5%d1%80%d1%86%d0%b5%d0%b4%d0%b5%d1%81-%d1%88%d0%b0%d0%bc%d0%bf%d0%b8%d0%be%d0%bd-%d0%b8-%d0%bf%d1%80%d0%b8-%d0%ba%d0%be%d0%bd%d1%81%d1%82%d1%80%d1%83%d0%ba%d1%82%d0%be/", "text": "„ Мерцедес“ сложи победната точка на сезон 2018 един кръг преди края. „Сребърните стрели“ си осигуриха и титлата при конструкторите, след като Люис Хамилтън финишира пръв в Бразилия. Той успя да изпревари само със секунда и половина Макс Верстапен, а след тях завършиха Кими Райконен  („ Ферари “),  Даниел Рикардо  („ Ред Бул “),  Валтери Ботас  („ Мерцедес “)  и Себастиан Фетел  („ Ферари “).  Така „Мерцедес“ събра 620 точки и вече е недостижим за „Ферари“, които имат 553 т. преди последния старт в Абу Даби следващия уикенд. „ Борихме се за този трофей през целия сезон и успяхме да го спечелим, защото бяхме като едно цяло“, заяви Хамилтън. Шефът на тима Тото Волф пък призна, че двигателят на британеца щял да гръмне, ако гонката беше продължила още малко. „Сезонът беше труден, имаше моменти, в които изоставахме, затова сега сме много щастливи“, добави австриецът.", "date": "2018.11.12", "title": " „Мерцедес“ шампион и при конструкторите"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b4%d0%b6%d0%b8%d0%b3%d0%b8%d1%82-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b1%d0%bb%d1%8a%d1%81%d0%bd%d0%b0%d0%bb-%d0%bf%d0%b0%d1%82/", "text": "26-годишен шофьор без книжка бе заловен от органите на реда след опасна гонка, съобщиха от варненската полиция. Патрул опитал да спре за проверка БМВ, управлявано от младежа. Той не се подчинил и отпрашил от Варна към с. Тополи. Униформените го подгонили с патрулки. При излизане от селото джигитът блъснал една от полицейските коли, а след това опитал да избута от пътя друга. Нарушителят бил спрян близо до с. Езерово след употреба на помощни средства. Той и непълнолетният му спътник първо се заключили в колата, а след това оказали яростна съпротива, преди да бъдат задържани. Оказало се, че и двамата имат криминални регистрации, а шофьорът беглец никога не е притежавал свидетелство за правоуправление на автомобил. Младият мъж е един от задържаните общо 44 души при специализирана полицейска операция за противодействие на конвенционалната престъпност, уточниха от полицията. В рамките на денонощие органите на реда са проверили 880 лица и 563 автомобила. Заради различни нарушения са съставени 140 акта, образувани са 14 досъдебни и 6 бързи полицейски производства.  ", "date": "2018.11.12", "title": " Спипаха джигит без книжка, блъснал патрулка"}
{"url": "https://trud.bg/%d1%85%d0%bb%d1%8f%d0%b1%d1%8a%d1%82-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d1%81%d0%ba%d1%8a%d0%bf%d0%bd%d0%b0-%d1%81%d1%8a/", "text": "Цената на хляба във Велико Търново скочи със 17%. Това е второто увеличение за 3 месеца.  Най-търсеният хляб в търговската мрежа в болярския град се предлага по 1,05 лева или с 15 стотинки по-скъпо от миналата седмица. „Повишаването на цените е в резултат на поскъпването на горивата и суровината. Освен хлябът, заради по-високите цени на брашната, поскъпват също всички тестени и сладкарски изделия“, изтъкват хлебопроизводители. В старата столица освен по-скъп хляб, търновци ще плащат вече и с 20 % повече за таксита, чиито тарифи не са променяни от 5 години. Причина за увеличението на транспортната услуга е по-скъпи горива и общинският данък в размер на 500 лева, който плащат собствениците на всичките около 500 таксиметрови автомобила във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Хлябът във Велико Търново поскъпна със 17%, таксиметровите услуги с 20%"}
{"url": "https://trud.bg/%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%b8%d1%80%d0%b0%d1%82-%d0%b2-%d0%bf%d0%b8%d1%80%d0%be%d0%b3%d0%be%d0%b2-%d0%b4%d0%b5%d1%82%d0%b5%d1%82%d0%be-%d0%ba%d0%be%d0%b5%d1%82/", "text": "Тригодишното момченце, което   на четвъртия етаж в Бургас, ще бъде транспортирано в „Пирогов“. От столичната болница са пратили линейка, с която ще откарат детето в София. Малкият падна, докато майка му за няколко минути влязла в банята. Сега жената е плътно до детето си. В УМБАЛ Бургас, състоянието му е било стабилизирано. То се нуждае обаче от специализирана помощ, каквато може да получи само в Клиниката по анестезиология и реанимация в болница „Пирогов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Транспортират в „Пирогов“ 3-годишното момченце, което падна от 4-ия етаж\t\t\t"}
{"url": "https://trud.bg/%d0%bf%d0%bb%d1%83%d0%b2%d1%86%d0%b8%d1%82%d0%b5-%d0%be%d1%82-%d1%81%d0%ba-%d0%b0%d0%ba%d1%83%d0%bb%d0%b8%d1%82%d0%b5-%d0%be%d0%b1%d1%80%d0%b0%d1%85%d0%b0-%d0%b7%d0%bb%d0%b0%d1%82/", "text": "Финалистите от BurgasSwimmingopen` 2018 окичиха със златен медал кмета на Бургас Димитър Николов по време на награждаването в третия финален ден от престижния плувен турнир. СК „Акулите“ заслужено обраха челните места в почти всички индивидуални и щафетни дисциплини. Кметът получи отличието не само заради подкрепата, която Община Бургас оказва на организаторите на спортни събития в града, но и като основен двигател да бъде изградена модерна спортна инфраструктура, на която младите хора и децата да могат да тренират. „Радвам се, че Българската федерация по плуване ни подкрепя, както и че тук се случват такива добри спортни събития. Надявам се Бургас да посрещне Европейското състезанието по плуване, но и състезания по водна топка, синхронно плуване. Надявам се и да успеем да създадем клуб по синхронно плуване“, каза Димитър Николов. Спортното събитие се проведе в Парк „Арена ОЗК“ – Бургас. През трите дни на надпреварата можеха да бъдат гледани уникални подводни кадри, което се случва за първи път в България. Самите състезания пък можеха да се следят на живо в YouTube канала на турнира: “BurgasSwimmingOpenLiveStream”. Водещ на турнира беше Динамото на водните спортове -Георги Чобанов, главен съдия, Вили Цеков. Специален гост беше любимата млада бг звезда Михаела Маринова. Първото издание на турнира, организиран от СК „Акулите“ и „Унибетони“, със съдействието на БФПС и Община Бургас, премина при голям интерес. „Когато откривахме това спортно бижу, решихме, че трябва да го напълним с живот. Сега заедно поставихме едно начало на турнир, в който се състезават бъдещите големи звезди на родното плуване“, заяви д-р Мануелян.  Сред официалните гости бяха още председателят на постоянната комисия по спорт в Общинския съвет Калчо Белов, управителите на „Унибетони“ Стоян Георгиев и Светослав Георгиев, представител на БМФ Порт Бургас, и волейболният национал и капитан на шампиона „Нефтохимик 2010“ Георги Братоев. Стоян Георгиев от организаторите е категоричен, че турнира, който предстои да влезе в календара на БФПС, ще се надгражда с всяка следваща година. По думите му, най-важната цел на подобни събития е децата да бъдат стимулирани да спортуват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Плувците от СК „Акулите“ обраха златото в BurgasSwimmingOpen 2018\t\t\t"}
{"url": "https://trud.bg/%d1%82%d1%80%d1%8a%d0%b3%d0%bd%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%bc%d0%b8%d1%80%d0%be%d1%81%d0%bb%d0%b0%d0%b2-%d0%b1%d0%be%d1%80%d1%88%d0%be%d1%88/", "text": "Делото срещу бившия директор на НДК Мирослав Боршош и бившия пррдседател на съвета на директорите Валентин Кръстев започна в Софийския градски съд, а състав с председател Стефан Милев прие за разглеждане и два граждански иска срещу Боршош. Единият е заведен от Министерството на финансите и е за над 3,4 млн. лв., а вторият е от НДК и е за над 503 хил. лв. СГС отхвърли искането на защитата на Боршош делото да бъде върнато на прокуратурата за отстраняване на съществени процесуални нарушения, които пречат на подсъдимия да разбере в какво е обвинен. Според адвокат Даниела Доковска, която защитава бившия директор на НДК в обвинителния акт се казва, че той е присвоил сумата като е извършил авансово плащане за несвършена работа. „Не е ли ясно, че всяко предварително плащане е за все още несвършена работа“, коментира Доковска в залата. Според държавното обвинение проблемът е, че плащането е било извършено в нарушение на договор за ремонта на НДК. Делото ще се гледа по същество на 14 януари. На предишното заседание СГС върна обвинителния акт на прокуратурата заради неясноти и пропуски в обвинението. Днес съдебният състав констатира, че указанията са изпълнени и процесът може да започне. Държавното обвинение предаде на съд бившия директор на НДК Мирослав Боршош в края на май. Софийска градска прокуратура внесе обвинителен акт за нецелево разходване на целеви средства, умишлена безстопанственост, сключване на множество неизгодни сделки, длъжностно присвояване и принуда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.12", "title": " Тръгна делото срещу Мирослав Боршош"}
{"url": "https://trud.bg/%d0%b4%d0%bc%d0%b8%d1%82%d1%80%d0%b8%d0%b9-%d0%bf%d0%b5%d1%81%d0%ba%d0%be%d0%b2-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%bf%d0%be%d0%b4%d0%b3%d0%be%d1%82%d0%be%d0%b2%d0%ba%d0%b0%d1%82/", "text": "Говорителят на Кремъл Дмитрий Песков потвърди подготовката на посещението на гръцкия премиер Алексис Ципрас в Русия, предаде TACC, като уточнява, че то е насрочено за 7 декември. „Действително, визитата се подготвя“, заяви Песков пред журналисти. Информацията за планираното пътуване на Ципрас бе разпространената от гръцката агенция ANMA, която се позовава на източници в правителството в Атина. През септември гръцкият лидер заяви, че Атина и Москва работят за подобряване на двустранните отношение след кризата от лятото, когато Русия бе уличена в действия срещу договора за новото име на Македония. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Дмитрий Песков потвърди подготовката за посещение на Алексис Ципрас в Русия"}
{"url": "https://trud.bg/%d1%80%d1%83%d0%bc%d0%b5%d0%bd-%d0%be%d0%b2%d1%87%d0%b0%d1%80%d0%be%d0%b2-%d0%bf%d1%80%d0%b5%d0%b4-%d0%bd%d1%81-%d0%bd%d0%b0-%d0%b1%d1%81%d0%bf-%d0%ba%d0%be%d0%bd%d1%81%d0%be%d0%bb%d0%b8%d0%b4%d0%b0/", "text": "„Консолидация на партията, консолидация на левицата, консолидация на всички, които искат България да бъде нормална държава, България да се спаси от управлението на ГЕРБ“ – за това призовава Румен Овчаров в речта си пред вчерашното заседание на Националния съвет на БСП. „Преди три години казах, че на БСП, ако вървим по правилния път, й предстоят три серии с наименование от култовия сериал „Междузвездни войни“. Първата серия беше „Нова надежда“, която се случи с избора на Корнелия Нинова на Конгреса през май 2016 година. Втората беше „Силата се пробужда“, която се случи с избора на Румен Радев през есента на 2016-а. Третата серия „Завръщането на джедаите“ самите ние провалихме заедно с хора около нас по време на парламентарните избори през 2017 година. Сега най-вероятно скоро ще ни се даде втори шанс, от нас зависи дали ще тръгнем по пътя на консолидацията или отново ще се заровим в междуличностните войни. Ако направим второто, очевидно вместо завръщането на джедаите ще гледаме „Отмъщението на ситите“, казва Овчаров в заключение. Пълният текст на речта му НС на БСП: На Националния съвет на БСП много ясно и категорично беше заявено не само от мен, но и в останалите изказвания, че не искаме оставката на Корнелия Нинова. Безумие е в ситуация, в която ГЕРБ се свалят от власт, БСП да се дестабилизира и да сваля лидера си. И второ – защото в партията така или иначе е все още жива илюзията, че ако има нови избори, БСП ще ги спечели. Жива е и надеждата, че тези предсрочни избори едва ли не чукат на вратата – така или иначе това твърдение е все по-активно разпространявано. Заедно с това обаче трябва много ясно и категорично да кажа, че съм се присъединил към подписката срещу назначаването на главния редактор на вестник „Дума“, защото първо в нея са казани много верни констатации за състоянието на партията и второ – защото самото назначение е изключително погрешен ход. Тук ще използвам една фраза на генерал Макартър, който е главнокомандващ на американските въоръжени сили по време на Втората световна война в Тихия океан. Та той казва за Корейската война – грешна война, на грешна теритоиря в сгрешен момент с грешен противник. Та и изборът на този главен редактор е грешен избор в грешен момент на грешен човек. Грешен избор, защото обясненията, че видите ли така били правили и други председатели и че така са избрани и Таня Джаджева и Юри Борисов, а някои от тях казват и Ивелин Николов, значи трябва да си продължим по този начин. Има една фраза на Виктор Юго, която съм използвал, когато децата ми бяха по-малки. Нали знаете как говорят децата – той, батко, направи така, затова и аз, ама тя, кака, направи така, затова и аз. Та аз съм им казвал често думите на Виктор Юго – да се оправдаваш с лошите постъпки на другите е все едно да се миеш с кал. Та това не е оправдание за действията им още повече, че ситуациите са коренно различни – и Ивелин Николов, и Юри Борисов, и Таня Джаджева са фигури много добре известни в партията. Единият беше заместник-председател, а другият беше председател на парламентарна комисия, велик депутат, а за Таня няма и да казвам каква е била. Докато това лице, което решиха да сложат за главен редактор, е човек, който в последните 5 години не е написал нищо. В грешен момент, защото очевидно Бойко Борисов вече тръпне от новата опозиционност на вестника. Нова опозиционност в смисъл, че тръпне да види дали той ще има снимка на първа страница на „Дума“ или няма да има снимка на първа страница на „Дума“. А пък дискусията за дрогата, за марихуаната и нейното легализиране очевидно тотално го е дестабилизирала. Да попитам тогава – защо само за дрогата и защо даваме за пример Македония при положение, че можем да говорим за САЩ и за Колорадо, където преди 6 години легализираха марихуаната, а сега преди 2-3 дни си избраха джендър човек за губернатор. Така че можем да си направим дискусията и за едното, и за другото и ще бъдем изключително модерни. И ако по отношение на опозиционноста може да се шегуваме, то дискусията, която започна на страниците на вестник „Дума“ за това, че БСП трябва да се откаже от антифашизма, да се откаже от русофилството и от социализма, е много по-сериозен. Защото той очевидно не е случайна хрумка на новия идеолог от Благоевград, нито на главния редактор, а е поръчан от „Позитано“. Той този диспут може да се проведе. Но въпросът е, че ако приемем тези три неща, вече става дума за друга партия, а не за БСП. Нека всички тези, които подкрепят подобни идеи, да видят какво стана с партията, която беше създадена с подобни идеи преди почти 30 години. Говоря за СДС, която беше изградена върху това, че антифашисти в България няма, че русофилството е вредно, че България трябва да се откъсне и да се бори с руския империализъм и че никакъв социализъм не е имало и нищо добро тогава не се е случвало на България. Защо не погледнат къде искат да пратят партията и какво бъдеще определят и за БСП. Защото всичките СДС-та, ДСБ-та, Бъдеще за България или какви бяха там, всичко отиде в канала. И накрая – защо грешен човек? Изпълнителното бюро смята, че вестник „Дума“ е непрофесионален, некачествен и не опозиционен вестник. И очевидно разчита, че това лице ще направи вестника по професионален, по-качествен и по-опозиционен. Според мен това няма как да се случи, защото този човек в журналистическото си поприще е изпълнявал главно мръсни поръчки. И той самият се е хвалел. Извинявам се, че съм лично засегнат, имам конфликт на интереси в този случай. Защото основният му успех като журналист е участието му в сканлада „Р.Овч.“ преди 11 години. А що за скандал е „Р.Овч.“? На едни бивши ченгета им бяха спрени парите от държавните фирми и те решиха със съдействието на мои, така наречени, „другари“ от „Позитано“ да си разчистят сметките с мен. Та там същото това лице беше основният изпълнител и писател на мръсните поръчки и на клеветенето по страниците на вестник „Земя“. Очевидно той нищо ново не е научил и нищо старо не е забравил, защото си позволи да раздава оценки кой е минало, кой е бъдеще на нашата партия, кой има право да говори, кой няма право да говори, кой разбира от вестници и т.н. Вярно, аз не разбирам от журналистика, обаче разбирам от четене на вестници. Не разбирам от правене, но разбирам от четене. И когато четох материала на Велислава Дърева за ВМРО и техните зверства, на мен ми настръхна косата. Когато четях някога неговите простотии по скандала „Р.Овч.“ също ми настръхваше косата, но от погнуса и не заради себе си, а заради децата ми, близките ми и другарите ми от Градския съвет. Затова смятам, че от този човек не може да се очаква нищо качествено, нищо професионално още по-малко опозиционно. От един човек, който само е слугувал на различните си издатели и е вършел мръсните им поръчки, никаква опозиционност не може да се случи. Както казва Максим Горки: „Роденият да пълзи няма да литне“. Така че да не разчитат на това назначение да им реши някои от проблемите. Колкото до писмото на 50-те – неговата адекватност се потвърди от неадекватността на отговора на Корнелия и на Изпълнителното бюро, където са вкарани на едно място тежки олигарси, крайни левичари и вечни кариеристи. Всеки разумен човек разбира, че за да са на едно място всички те или тежките олигарси не са истински олигарси, или крайните левичари не са крайни левичари. А вечните кариеристи обикновено стоят около власт имащите, а не около опозицията. Така че би следвало ръководството на партията да се огледа за вечни кариеристи и около себе си. Но самото това обединение на необединими личности, които обикновено не биха стояли в една стая заедно, е диагноза за тежкото разделение, което съществува в партията. И нима не е ясно за всеки, че не може да победиш врага си, ако воюваш непрекъснато със съюзниците и другарите си. На колко години трябва да бъде едно дете, за да знае, че когато майката и бащата се карат всеки ден, а и когато към тях се присъединяват и бабите и дядовците, семейството не става по-добро, не става по-щастливо и най-често на следващия ден сутринта няма да има кой да заведе детето на детска градина. Не е нужно да си голям историк или политик, за да откриеш очевидното – че гражданските войни и конфликти не правят държавите по-силни и хората по-богати. И защо някои си мислят, че вътрешнопартийните разпри, битките срещу врага с партиен билет правят партията ни по-силна? Какво ни донесоха разправите с наши другари през 2007-а, 2008-а и 2009 година, изключванията през 2014-а, организационните мерки през 2015-а, а и сегашните организационни мерки срещу определени партийни структури, решаването на организационни и кадрови проблеми чрез силата на демократическия централизъм не е израз на висока политическа и организационна култура. Напротив – израз е на организационна и политическа слабост. Опитите за налагане на предварително взети в тесни кръгове решения не са израз на политическо доверие и подкрепа от партията, напротив – израз са на липса на такава подкрепа. Заобикалянето на легитимните партийни органи, бягството от сериозна експертна и политическа дискусия не е израз на висока експертност и професионализъм. Напротив – доказателство е за липсата на такава. Преди година си позволих да кажа на един пленум: „Корнелия, не си ти най-умната“ и да разкажа на пленума за трите неприятеля, които пречат на нормалния човешки живот, според тибетския будизъм. Те са агресивното незнание, омразата и желанията, болните амбиции. Мислех си, че вече няма смисъл да водя този разговор за омразата, която съществува и разделението и болните амбиции вътре в партията, но някои сигнали преди пленума ме накараха отново да повдигна въпроса за това какво и как трябва да правим в партията. Защо не исках? Защото виждах около себе си хора, обладани от самочувствието, че са най-умните, всезнаещи, всеможещи, чуващи само собствените си гласове. Днешният пленум ми дава малка надежда, че все още е възможно да заглушим гласа на омразата и да забравим поне временно високомерното невежество. И да чуем преди всичко гласът на разума. Защото, ако преди година казах за трите неприятеля на човека, сега ще кажа и трите приятеля, които според тибетския будизъм му позволяват да върви напред. Те са състраданието, силата и разумът. При това само един от тези трите е въоръжен. И този, въоръженият не е силата, а е разумът. Така че, ако искаме наистина да управляваме, ние трябва да заложим на разума и във вътрешнопартиен план, и в обществен план. Това означава поне три неща – първо недвусмислена опозиционност, не подвиквания, не крясъци, не истерии, а сериозна, фактологична и концептуална опозиционност. Не непрекъснато клеймене на паралелната държава, а назоваване на проявленията й с истинските им имена, категорично разграничаване и борба с тях, иначе остава впечатлението, че лозунгът за борба с паралелната държава, май по-скоро прикрива фактическо съглашение с нейни представители. Ясна алтернативност – визията е крачка в правилната посока, но само първата и то доста далеч от последната. Има един разказ на Уилям Сароян „Нещо като нож, нещо като цвете, нещо като нищо на света“. Та и нашата визия е нещо като визия, каквото и да значи това, нещо като предизборна платформа, нещо като управленска програма, но нито едно от трите. Но може да стане. Ако, разбира се, не се твори отново от незнайни визионери, а накрая на партията да се предостави само ролята на ръкопляскащ клакьор. И третото, което според мен е най-важното – консолидация. Консолидация на партията, консолидация на левицата, консолидация на всички, които искат България да бъде нормална държава, България да се спаси от управлението на ГЕРБ. Ти, Корнелия, стана лидер на най-разделената партия БСП.  Партия, която се разделяше по времето на Сергей Станишев, партия, която се разделяше по времето на Мишо Миков и партия, която ти спечели на Конгреса през 2016 година на практика разделена на две. Затова твоята първа и най-важна задача е консолидацията. Без тази консолидация, без събиране на разбитите парчета, амбициите за власт ще останат нереализирани, надеждите на членовете на БСП и на хората отвън по улиците – излъгани. Не мисля, че остава много време, за да тръгнем в правилната посока. Преди три години казах, че на БСП, ако вървим по правилния път, й предстоят три серии с наименование от култовия сериал „Междузвездни войни“. Първата серия беше „Нова надежда“, която се случи с избора на Корнелия Нинова на Конгреса през май 2016 година. Втората беше „Силата се пробужда“, която се случи с избора на Румен Радев през есента на 2016-а. Третата серия „Завръщането на джедаите“ самите ние провалихме заедно с хора около нас по време на парламентарните избори през 2017 година. Сега най-вероятно скоро ще ни се даде втори шанс, от нас зависи дали ще тръгнем по пътя на консолидацията или отново ще се заровим в междуличностните войни. Ако направим второто, очевидно вместо завръщането на джедаите ще гледаме „Отмъщението на ситите“.  ", "date": "2018.11.12", "title": " Румен Овчаров пред НС на БСП: Консолидация на всички, които искат България да се спаси от управлението на ГЕРБ\t\t\t"}
{"url": "https://trud.bg/%d0%b5%d0%ba-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%be%d0%be%d0%bd-%d0%b7%d0%b0-%d0%bc%d0%b8%d0%b3%d1%80%d0%b0%d1%86%d0%b8%d1%8f%d1%82/", "text": "Споразумението на ООН по въпросите на миграцията би превърнало предизвикателството във възможност за развитие, би подобрило живота на милиони хора. Това заяви говорител на Европейската комисия на пресконференция в отговор на въпрос, свързан с решението на няколко държави да не подкрепят документа, след като са го подписали. Ако го бяха прочели, (тези държави) нямаше да се оттеглят от споразумението, заяви говорителят, като цитира мнението на председателя на ЕК Жан-Клод Юнкер. Миграцията е общо предизвикателство и има нужда от общо решение, със сподена отговорност, добави говорителят. Вярваме, че европейските интереси са прекрасно защитени със споразумението. Ще продължим да работим за подобряване на управлението на миграцията. Убедени сме, че така незаконната миграция би намаляла, биха се създали възможности за законна миграция и за защита на правата на мигрантите, допълни той. Говорителят допълни, че споразумението трябва да бъде одобрено на заседание в Маракеш през декември. По неговите думи не се предвижда подписване на документа, а приемане с единодушие или гласуване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.12", "title": " ЕК: Споразумението на ООН за миграцията би подобрило живота на милиони хора"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b0-%d0%bf%d1%80%d0%b8%d0%b1/", "text": "56-годишна варненка е арестувана за 72 ч с прокурорско разпореждане за извършването на две телефонни измами, съобщиха от ОДМВР-Варна. Дамата с инициали Ж.А. отмъкнала общо 8900 лв. от  лековерни свои съгражданки. В единия случай използвала сценария за спешна нужда от пари за операция на роднина, а в другия се представила за служител на реда и склонила 68-годишна пенсионерка да се раздели със спестяванията си, за да съдейства за залавянето на измамници. Срещу задържаната е образувано досъдебно производство под надзора на Районната прокуратура във Варна, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Арестуваха телефонна измамница, прибрала 8900 лв."}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b7%d0%b0%d0%b4-%d1%80%d0%b5%d1%88%d0%b5%d1%82%d0%ba%d0%b8%d1%82%d0%b5-%d0%b1%d0%be%d0%b3%d0%b0%d1%82%d0%b8%d1%8f-%d1%86%d0%b8/", "text": "Апелативният съд в Бургас остави зад решетките Алекс Димов, който   мерцедеса си в Карнобат. Алекс бил едва с 18 дни стаж зад волана. На Архангелова задушница с бясна скорост той връхлетял върху пенсионерките, тръгнали за гробищата, за да почетат покойните си близки. Ганка и Каля били съседки, свързвала ги и обща мъка- и двамата загубили синове. Жените не предполагали какво ще ги сполети и спокойно се движели по тротoара, когато мерцедесът профучал и буквално ги забил в стената на къща. Обвиняемият не е в трудово правни отношения в нашата страна, но разполага със средства, което е видно от скъпата му кола и от факта, че често излиза в чужбина, каза прокурорът по делото- Красимира Кателиева. Тя заяви, че ако мярката „задържане под стража“ бъде заменена с по- лека, няма гаранция че Димов няма да се укрие или да седне пак зад волана, извършвайки ново престъпление с непредвидими последици. Близките на обвиняемия ром бяха наели адвокат Марковски да го защитава. Адвокатът започна пледоарията си, като даде пример, че е защитавал и сърдечни хирурзи, и свещеници, причинили смърт на пътя, а също подчерта че Димов не бил „богаташче, което гази хората“. Обвиняемият каза, че много съжалява за случилото се и иска по- лека мярка от магистратите. Съдът обаче го остави в ареста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.12", "title": " Съдът остави зад решетките богатия циганин, убил с мерцедеса си две жени"}
{"url": "https://trud.bg/%d0%b1%d1%83%d1%80%d1%8f-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%89%d1%83%d1%80%d0%bc-%d0%b8-4-%d0%b3%d0%be%d0%bb%d0%b0-%d0%b2-%d0%bc%d0%b0%d1%87%d0%b0-%d0%bd%d0%b0-%d0%b2/", "text": "Буря, полицейски щурм, 4 гола и над 50 000 зрители украсиха първия финал за Копа Либертадорес между „Бока Хуниорс“ и „Ривър плейт“. Двубоят завърши 2:2 на претъпкания стадион „Бомбонера“, но всичко ще се реши на 24 ноември на „Монументал“.  Мачът на века, както в Южна Америка определят това издание на Суперкласико, трябваше да се играе още в събота вечер. Пороен дъжд обаче охлади страстите в Аржентина. Страната е разцепена на две заради епичния сблъсък. Никога до този момент в историята на турнира двата колоса не са спорили на финал. Надпреварата е аналог на европейската Шампионска лига. Въпреки това, нито една българска телевизия не предаде първия двубой от зрелището, като почти сигурно така ще бъде и със срещата реванш.  Съперничеството между двата аржентински гранда, а и трофеят от най-престижния клубен турнир на Южното полукълбо, бяха нагорещили страстите много преди самия двубой.  Билетите на „черно“ достигнаха невижданите 35 000 долара. Журналистите също втрещиха. Над 1600 бяха заявените акредитации, но точно 959 представители на медиите влязоха на стадиона.  А мачът започна с… полицейски щурм. Той бе в съблекалнята на гостите от „Ривър Плейт“. Униформените тършуваха сандъците и саковете с екипировка. Те търсиха радиостанция, която да позволява на наказания за четири мача треньор Марсело Гаярдо да бъде в комуникация със своите помощници. Такава не бе намерена. Специалистът, който дори нямаше право да бъде на стадиона, изгледа срещата на стадион „Монументал“. На „Бомбонера“ нямаше и подкрепа за неговия тим. Президентът на държавата Маурисио Макри, който е най-успешният бос в историята на „Бока“ (в периода 1995-2007 година), предложи преди сблъсъка да бъдат пуснати 4000 фенове на гостите в двата финала, след като от пет години има забрана такива да не посещават местното първенство. Тази идея беше моментално отхвърлена от ръководствата на двата гранда, които обявиха, че няма как да се справят със сигурността.  Това накара над пет хиляди фенове да се изсипят пред „Монументал“, за да изпратят своите любимци с песни, знамена и факли. Това явно даде резултат и „Ривър Плейт“ изигра силен мач. Същото важи и за домакините, като специалистите са категорични: И двата тима трябва да съжаляват, че не победиха.  Отборите си размениха по гол в рамките на минута. Това се случи в средата на първото полувреме. Тогава Абила откри за „Бока“, но Прато в следващата атака отбеляза за 1:1. Резервата Дарио Бенедето даде отново аванс на домакините, но автогол на Искердос възстанови статуквото.  „Малките детайли са решаващи за триумфа, но в първата среща двата отбора се борихме много и вярвам,че равенството е справедливо“, каза Хавиер Пинола от „Ривър Плейт“.  „Държахме победата в ръцете си, но я оставихме да избяга“, заяви Гилермо Барос Скелото, треньор на „Бока“.  Така интригата се запази за края на ноември. За общия резултат не важат головете на чужд терен, като при равенство след 180 минути игра следват две продължения по 15 минути. Ако няма нов победител, шампионът ще бъде излъчен след изпълнение на дузпи.", "date": "2018.11.12", "title": " Буря, полицейски щурм и 4 гола в мача на века"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d1%81%d0%b0%d1%87%d0%b5%d0%b2%d0%b0-%d1%82%d0%b5%d1%85%d0%bd%d0%be%d0%bb%d0%be%d0%b3%d0%b8%d0%b8-%d0%b7%d0%b0-%d0%be%d0%b1%d1%83%d1%87%d0%b5%d0%bd%d0%b8%d0%b5/", "text": "Очаква се до две години във всички български училища и детски градини да има технологии за обучение на деца с увреждания. Това съобщи заместник-министърът на образованието Деница Сачева. Анжела Пенчева е на 52 години и е в 11 клас. Тя има детска церебрална парализа. Може да общува с околните благодарение на лаптоп, който следи движението на очите ѝ и изписва на екрана съставените от нея думи и изречения, а след това ги изговаря. Майката на Анжела, Елена, разказа, че ползват технологията от три години и резултатите са налице: „Това нещо просто осмисля живота на хората като Анжела, придоби много голямо самочувствие за себе си. То ѝ помага много и в контактите с учителите“. На въпрос кой е любимият ѝ предмет в училище, с помощта на лаптопа Анжела отговори: „Литературата ми е любим предмет“. Целта на просветното министерство е всички училища и детски градини да разполагат с подобни технологии до две години. Ще се търси европейско финансиране, обясни Деница Сачева. „Поне тези деца, които са в общообразователната система, те към момента са около 22 хиляди, 18 хиляди са учениците, около четири хиляди са в детските градини, поне те да имат достъп до тези технологии“, каза тя. Сачева допълни, че Министерството на образованието ще бъде първата институция у нас, която ще предложи канал за новини за хора с увреден слух на сайта си. Очаква се това да стане още тази седмица. / / АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Деница Сачева: Технологии за обучение на деца с увреждания във всички български училища ще има до две години"}
{"url": "https://trud.bg/%d0%bf%d1%80%d0%be%d1%84-%d0%ba%d0%b0%d0%bd%d1%82%d0%b0%d1%80%d0%b4%d0%b6%d0%b8%d0%b5%d0%b2-%d0%b2%d1%81%d1%8f%d0%ba%d0%b0-%d0%b3%d0%be%d0%b4%d0%b8%d0%bd%d0%b0-33-000-%d0%b4%d1%83%d1%88%d0%b8-%d0%b2/", "text": "Употребата на трета генерация цефалоспорини в болниците у нас довела до опасна резистентност към микроби В българските болници са използвани най-много евтини антибиотици в сравнение с цяла Европа за миналата година. Консумацията на трета генерация цефалоспорини е довела до много опасна резистентност, срещу която се борим от 3 години, обясни пред „Труд” проф. Тодор Кантарджиев, директор на Националния център по заразни и паразитни болести.  По думите му в момента около 40 000 души в рамките на ЕС умират от инфекции, които не могат да се лекуват с антибиотици. „Ако тази тенденция не се преодолее с правилна употреба на антибиотици, през 2050 г. 10 милиона души ще умират от инфекции, които не могат да се лекуват с антибиотици”, категоричен бе специалистът. Всеки лекар трябва да преценява да не се дават антибиотици, когато инфекцията е вирусна. В това имаме напредък в доболничната помощ, но в болниците се прави голяма грешка с консумацията на трета генерация цефалоспорини. „Купуват се масово, тъй като те са най-евтини и печелят обществените поръчки. Вследствие болниците ги прилагат и в случаи, за които те не са ефективни, като например след операция за превенция на инфекция”, посочи доц. д-р Иван Иванов, завеждащ националната референтна лаборатория „Контрол и мониториране на антибиотичната резистентност”. Във връзка със започналата вчера световна седмица за отговорно прилагане на антибиотици здравни експерти поискаха отлежаващия от 2016 г. национален план за действие срещу антибиотичната резистентност да започне да действа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Пием най-много евтини антибиотици в Европа\t\t\t"}
{"url": "https://trud.bg/%d0%b1%d0%b0%d0%bd-%d1%81%d1%8a%d0%b7%d0%b4%d0%b0%d0%b2%d0%b0-%d0%bd%d0%be%d0%b2%d0%be-%d1%81%d0%b0%d0%bc%d0%be%d1%81%d1%82%d0%be%d1%8f%d1%82%d0%b5%d0%bb%d0%bd%d0%be-%d0%bd%d0%b0%d1%83%d1%87%d0%bd/", "text": "С решение на Общото събрание на БАН се създава ново самостоятелно научно звено с работно наименование „Институт за изследване на атмосферата, климата и водите“. Това се посочва в съобщение на Учредителния научен съвет на института за изследване на атмосферата, климата и водите на БАН. В новото звено ще се отделят част от дейността, активите и пасивите на сегашния НИМХ – БАН. То ще функционира от 1 януари 2019 година. От същата дата ще функционира и НИМХ към МОН. Учените, специалистите и членовете на научно-помощния персонал на НИМХ трябва да подадат заявление, ако искат да работят в новото научно звено. От съобщението става ясно, че информацията за това ще бъде конфиденциална до обособяването на двете звена, едното в БАН, другото в МОН. Срокът за подаване на заявленията е 20 ноември. Тези, които решат да останат в БАН, в новото звено, ще запазят научните си степени и академични длъжности. Те ще запазят проектите си и условията за работа, в т.ч. ползваната научна инфраструктура. На 31 октомври от Управителния съвет на БАН е обявен конкурс за директор на Института за изследване на атмосферата, климата и водите при БАН със срок за подаване на документи до 30 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " БАН създава ново самостоятелно научно звено на мястото на НИМХ"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%ba%d0%b0%d0%ba-%d1%89%d0%b5-%d1%81%d0%b5-%d0%ba%d0%b0%d0%b7%d0%b2%d0%b0-%d0%b1%d0%b5%d0%b1%d0%b5%d1%82%d0%be-%d0%bd%d0%b0-%d0%bf%d0%b8%d0%bf%d0%b0/", "text": "По-малката сестра на херцогинята на Кембридж – Пипа Мидълтън и съпругът ѝ Джеймс Матюс дадоха име на първородния си син. 35-годишната Пипа   си в частното крило Линдо на болница Сейнт Мери на 15 октомври, но името му бе пазено в тайна. Той се казва Артър Майкъл Уилям Матюс. Артър е второто име на принц Чарлз, принц Луис и принц Уилям. Майкъл се казва бащата на Пипа и Кейт, както и по-малкия брат на Джеймс Матюс, който е загинал през 1999 г. при изкачване на Еверест. 22-годишният Майкъл Матюс изчезва в небезизвестната Зона на смъртта, докато се опитва да стане най-младия британец, който е изкачил най-високия връх в света. По-малкият брат на Джеймс – Спенсър Матюс, също почете загиналия им брат, кръщавайки новоридения си син Тиодор Фредерик Майкъл, който се роди през септември. Бременността на Пипа бе разкрита през април по същото време, когато сестра ѝ Кейт роди третото си дете принц Луис. До месец юни обаче Пипа така и не потвърди новината. Наскоро Пипа разкри, че не се е чувствала особено добре през последния етап на бременността си, но въпреки това тя присъстваше на сватбата на принцеса Юджени и Джак Бруксбанк на 12 октомври – едва 3 дни, преди да роди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Разкриха как ще се казва бебето на Пипа Мидълтън"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%82%d0%b8%d0%b2/", "text": "Новият председател на Административен съд – Бургас Чавдар Димитров встъпи в длъжност. Това стана по време на официална церемония в присъствието на председателя на Върховния административен съд Георги Чолаков, административни ръководители на съдилища и прокуратури в гр. Бургас, съдии и съдебни служители. Председателят на ВАС Георги Чолаков подчерта, че избирането на съдия Димитров с пълно мнозинство от Съдийската колегия и подкрепата на магистратите от Бургас е огромен вот на доверие. Чолаков изрази увереност, че доверието ще бъде оправдано и пожела добри резултати при отчитането в края на мандата. „В тази институция работят много отговорни съдии и служители“, заяви съдия Панайот Генков, който до момента изпълняваше функциите на административен ръководител и пожела успех на новото ръководство на съда. На 30 октомври 2018 г. Съдийската колегия на Висшия съдебен съвет избра единодушно Чавдар Димитров за председател на Административен съд – Бургас. Пред това той получи и подкрепа от Общото събрание на съдиите от Административен съд – Бургас. Съдия Димитров е с ранг „съдия в Апелативен съд“, има над 16 години стаж в органите на съдебната власт. Магистър по право на Югозападния университет „Неофит Рилски“ гр. Благоевград. Специализирал е в областта на правото на Европейския съюз. В периода 11.10.2004 г. – 23.03.2007 г. е бил младши съдия в Окръжен съд – Ямбол, след което е съдия в Районен съд – Бургас. От 2012 г. е част от съдийския състав на Административен съд – Бургас. През периода 2013 г. – 2014 г. след спечелен конкурс е командирован като национален експерт в Европейската комисия в Брюксел. През 2015 г. е изпълнявал функциите на национален експерт – юрист в Английско – българската секция на Европейския съд за правата на човека при Съвета на Европа, гр. Страсбург, Франция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Новият председател на Административен съд – Бургас встъпи в длъжност"}
{"url": "https://trud.bg/%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d0%b2%d0%b7%d0%b5-%d0%b1%d0%be%d1%80%d0%b1%d0%b0-%e2%84%96500/", "text": "Александър Везенков постигна личен рекорд по борби в кариерата си. Българският баскетболист овладя пет топки под коша при победата на „Олимпиакос“ със 102:63 над „Лаврио“, с което вече има 500 в кариерата си. Саша получи 14:21 на терена от треньора Дейвид Блат и за това време успя да отбележи 7 точки и да открадне една топка от противника. Той вкара при единствения си опит от тройката и беше точен в две от четири стрелби от средно разстояние. Най-резултатен за успеха бе Никола Милутинов, който отбеляза 16 т. Успехът изстреля тима от Пирея на първото място в класирането с пълен актив от 5 победи, колкото има и „Перистери“. Късно снощи обаче беше мачът на другия гранд „Панатинайкос“, който също няма загуба от началото на сезона.", "date": "2018.11.12", "title": " Везенков взе борба №500"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%bd%d0%b0%d0%b4-%d0%b2%d1%81%d0%b8%d1%87%d0%ba%d0%b8-%d0%b7%d0%b0-%d1%83%d1%81%d0%bf%d0%b5%d1%85-%d0%bd%d0%b0-%d0%bb%d1%83%d0%b1%d0%b5/", "text": "Цветан Соколов изнесе нов силен мач за „Кучине Лубе“  (Чивитанова) в италианското първенство, а тимът му надигра с 3:0  ( 23, 19, 23 ) „Глобо Банка Пополаре дел Фрузинате“ (Сора).  Българският диагонал, който доскоро се възстановяваше от операция, беше най-резултатен за успеха със 17 точки, а Османи Хуанторена добави 15. Капитанът на българския национален отбор Виктор Йосифов беше на ниво за „Веро Волей“  (Монца)  – 9 точки и 3 блокади, а отборът спечели с 3:2  (26, 17, -21, -24, 11) срещу „Ревивре“ (Милано).", "date": "2018.11.12", "title": " Соколов над всички за успех на „Лубе“"}
{"url": "https://trud.bg/%d0%b4%d0%b2%d0%b5-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-%d0%bd%d0%b0%d0%b4-45-%d0%bf%d0%be-%d1%80%d0%b8/", "text": "Две земетресения със сила от 4,6 и 4,7 са регистрирани в Йонийско море в сутрешните часове на деня, показва справка на официалната интернет страница на Европейския средиземноморски сеизмологичен център (EMSC). Първото от двете със сила от 4,6 по Рихтер е регистрирано в 8:32 часа местно време (съвпада с българското време). Епицентърът му е бил на 292 км западно от гръцката столица Атина и на 57 км югозападно от популярния ваканционен остров Закинтос, с дълбочина от 10 км. Вторият трус е с магнитуд от 4,7 и е регистриран в 8:50 часа. Епицентърът му е бил на 294 км западно от Атина и на 78 км южно от Закинтос,  с дълбочина от 10 км под земната кора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Две земетресения с магнитуд над 4,5 по Рихтер в Закинтос"}
{"url": "https://trud.bg/%d0%bc%d0%b0%d0%b9%d1%81%d1%82%d0%be%d1%80%d0%b8-%d0%bd%d0%b0-%d1%82%d0%b0%d0%b5%d0%ba%d1%83%d0%be%d0%bd%d0%b4%d0%be-%d1%81-%d0%b4%d0%b5%d0%bc%d0%be%d0%bd%d1%81%d1%82%d1%80%d0%b0%d1%86%d0%b8%d1%8f/", "text": "Гранд майсторите от Международната федерация по таекуондо в продължение на три дни предаваха своя опит на младите си последователи от всички краища на планетата. Представители на школи от 16 държави се събраха през уикенда в столичната зала София за международния курс за инструктори на международната федерация. Форумът се организира със съдействието на „София – Европейска столица на спорта“, а обучението бе тържествено открито от гранд майстор 9-и дан Хектор Марано  (Аржентина),  гранд майстор 9-и дан Лан Унг Ким  ( Германия )  и майстор 8-и дан Пол МакФейл  ( Нова  Зеландия).", "date": "2018.11.12", "title": " Майстори на таекуондо с демонстрация у нас"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%b2-%d1%83%d1%87%d0%b8%d0%bb%d0%b8%d1%89%d0%b0-%d1%81-%d0%b4%d0%b5%d1%86%d0%b0-%d0%be%d1%82-%d0%bf%d1%80%d0%be/", "text": "В редица области в страната има идентифицирани проблемни училища, обикновено гимназии, в които над 90% от децата са от проблемни групи. Там са инсталирани камери, включително с лицево разпознаване, които са свързани с електронен дневник, с които може ежедневно да бъде наблюдавана посещаемостта. Това каза в Казанлък министърът на образованието Красимир Вълчев. „Имаме голям контингент рискови ученици, които не посещават редовно занятия, ученици за които майчин език не е българският“, коментира той. „Това е ежедневна битка и работа по осигуряване присъствието им в училище“, посочи Вълчев. По думите му е много важно децата да бъдат обхванати още от детските градини. „По време на срещата в Казанлък не чух нещо, кой знае колко по – различно от това, което е като цяло в страната. Въпреки че има райони, които са много по – проблемни, отколкото Казанлък, тук като цяло политиката на включване на тези деца е успешна и в града, и в селата в общината. Разбира се, има си специфичните предизвикателства, но те не са кой знае колко по – различни“, посочи образователният министър. Той обясни, че преди две седмици са публикувани предложения за промени в организацията и финансирането на дейности по интереси. В Закона за държавния бюджет за 2019 година са планирани 25 млн. лева допълнително. „Много е важно и този инструмент да използваме за максимално взаимодействие, както между самите образователни институции, така и с други институции. На срещата говорихме и за материалната база, за транспорта и по всички останали въпроси, които са на дневен ред в системата. Като цяло, нещата в Казанлък са нормални, по – добри са резултатите от средните, които имаме за страната”, каза още министър Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.12", "title": " Красимир Вълчев: В училища с деца от проблеми групи са инсталирани камери"}
{"url": "https://trud.bg/500-%d0%bb%d0%b2-%d0%b3%d0%b0%d1%80%d0%b0%d0%bd%d1%86%d0%b8%d1%8f-%d0%b7%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b0-%d0%bf/", "text": "Телефонна измамница, прибрала близо 20 000 лв. от трима души във Варна и Девня, излиза от ареста срещу 500 лв. парична гаранция, постанови Варненският районен съд. Недоволни от леката мярка за неотклонение, от прокуратурата обявиха, че ще протестират определението. Мошеничката Жулиета А. бе задържана през почивните дни и пратена зад решетките за 72 ч с прокурорско разпореждане. От полицията съобщиха, че по две изпитани схеми 56-годишната жена е измамила двама души с общо 9800 лв. Има и трети ужилен с 10 450 лв. от Девня, а в първите две жертви са олекнали с 3000 лв. и 6000 лв., уточниха от прокуратурата. Според обвинението Жулиета А. действала като муле и прибрала крупните суми за кратко време – от 25 октомври до 8 ноември, като след задържането й е била разпозната от свидетели. Предстои протестът да се гледа от Варненския окръжен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " 500 лв. гаранция за телефонна измамница, прибрала близо 20 000 лв.\t\t\t"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8-%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b0-%d0%b8%d0%b7%d0%bc%d0%b0%d0%bc/", "text": "Семейство пенсионери от Добрич помогнаха за залавянето на телефонен измамник и съучастничката му. 28-годишният мъж бе осъден на 1 г. затвор от Добричкия районен съд. На 22 август 2016 г. той позвънил на домашния телефон на възрастните хора, представил се за техния син и обяснил, че ще прати колет в документи и валута, за чието освобождаване родителите трябва да платят известна сума. Минути по-късно мошеникът се обадил отново, този път в ролята на шефа на фирмата на сина и с новината, че са нужни 4820 лв., тъй като пратката имала наложена глоба. Старците споделили, че у дома имат само 800 лв., но държат в банка още 3000 лв. Подсъдимият ги убедил да предадат веднага наличните пари на неговата съучастница пред дома си. След това съпрузите хукнали към банката да изтеглят спестяванията си, за да получат ценния колет. По пътя обаче се усъмнили дали не става дума за измама. Успели да се свържат със сина си и опасенията им се потвърдили. Повикали свои приятели и заедно устроили клопка на жената съучастник. Заловили я и след като в колета открили кутия с вафли, викнали полиция. 28-годишният измамник обаче успял да избяга и бил арестуван след общодържавно издирване. Оказало се, че вече е осъждан два пъти – за кражба на кола и за телесна повреда. За да намали наказанието си, в хода на следствието той възстановил сумата от 800 лв., признал се за виновен и сключил споразумение с прокуратурата. Затова присъдата му е окончателна, а наказанието си той ще търпи в затвора в Белене. Съучастничката му вече е осъдена условно, уточниха от Добричкия районен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Пенсионери разкриха телефонна измама\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be-%d0%bd%d0%b0-%d0%b6%d0%b5%d0%bd%d0%b0-%d0%b2-%d0%ba%d0%be%d0%bb%d0%b0-%d0%b2-%d0%bf%d0%b5%d1%82%d1%80%d0%b8%d1%87/", "text": "Тяло на жена е било открито в лек автомобил в град Петрич, съобщиха от Областна дирекция на МВР в Благоевград. По сведения на разследващите не са констатирани следи от насилие. Фактите и обстоятелствата за инцидента се изясняват. На място има екип от криминалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Откриха тяло на жена в кола в Петрич"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%85%d1%83%d0%bb%d0%b8%d0%b3%d0%b0%d0%bd-%d0%bf%d0%be%d1%82%d1%80%d0%be%d1%88%d0%b8%d0%bb-%d1%87/", "text": "По обвинение на Районна прокуратура – Велико Търново мъж, противозаконно повредил чужд автомобил, е осъден на шест месеца лишаване от свобода с три години изпитателен срок. В. П. е признат за виновен за това, че на 3 декември 2016 г. в с. Шереметя потрошил лек автомобил „Мини Купър“, като деформирал преден капак и таван до степен на невъзстановимо дефектиране, на обща стойност 5640 лева. В злополучната сутрин около 08:00 часа пострадалият тръгнал от Велико Търново към Лясковец с лек автомобил „Мини Купър“ по главен път София-Варна. В района на бензиностанция застигнал лек автомобил „Ауди А8“ и джип – пикап „Тойота Тундра“, които изпреварил. В началото на с. Шереметя джипът-пикап „Тойота Тундра“ изпреварил автомобила, който управлявал пострадалия и рязко завил пред него, а лекия автомобил „Ауди А8“ спрял до него. За да не настъпи ПТП, пострадалият бил принуден да спре. В този момент от джипа слязъл обвиняемият, който скочил върху предния капак на „Мини Купър“, а след това се качил на тавана на автомобила и скочил няколко пъти. После мъжът слязъл от „Мини Купър“-а, качил се в джипа и с другия автомобил продължили пътя си в посока гр. Варна. Присъдата подлежи на обжалване пред Окръжен съд – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Условна присъда за хулиган, потрошил чужд автомобил, защото го изпреварил\t\t\t"}
{"url": "https://trud.bg/%d1%85%d0%b0%d1%88%d0%b8%d0%bc-%d1%82%d0%b0%d1%87%d0%b8-%d1%81%d0%b5-%d0%bf%d0%be%d1%85%d0%b2%d0%b0%d0%bb%d0%b8-%d1%81-%d0%bf%d0%be%d0%b4%d0%ba%d1%80%d0%b5%d0%bf%d0%b0%d1%82%d0%b0-%d0%bd%d0%b0-%d0%bf/", "text": "Президентът на Косово Хашим Тачи обяви за провеждането на среща с държавния глава на Руската федерация Владимир Путин в кулоарите на мероприятията в Париж по повод   от края на Първата световна война. В рамките й лидерът на Кремъл е изказал подкрепа на Прищина за продължаващия диалог с Белград, предава македонската електронна медия A1 On. „В Париж за пръв път се срещнах с президента на Русия Владимир Путин. Диалогът за нормализиране на отношенията между Косово и Сърбия и възможността за постигане на всеобхватно и правно обвързващо споразумение бяха основният фокус на нашия разговор. По този въпрос президентът на Русия беше категоричен: „Ако вие (Косово и Сърбия) постигнете мирно споразумение, Русия ще подкрепи това споразумение“, написа Тачи във Фейсбук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Хашим Тачи се похвали с подкрепата на Путин за диалога със Сърбия"}
{"url": "https://trud.bg/%d0%b3%d0%b0%d0%b1%d1%80%d0%be%d0%b2%d0%ba%d0%b0-%d0%b4%d0%b0%d0%b4%d0%b5-1150-%d0%bb%d0%b5%d0%b2%d0%b0-300-%d0%b5%d0%b2%d1%80%d0%be-%d0%b8-%d0%b7%d0%bb%d0%b0%d1%82%d0%be-%d0%bd%d0%b0-%d0%bc%d0%bd/", "text": "71-годишна габровка предаде на телефонни измамници 1150 лв., 300 евро и златни накити, заблудена, че помага за залавянето на група престъпници. Мошениците действали по познатата вече схема „оказване на съдействие на полицията”. Този път, обаче, телефонният измамник била жена. Жертвата сигнализирала полицията, която от своя страна е образувала досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Габровка даде 1150 лева, 300 евро и злато на мними полицаи"}
{"url": "https://trud.bg/%d0%bf%d0%b5%d1%82%d1%8a%d1%80-%d1%85%d1%83%d0%b1%d1%87%d0%b5%d0%b2-%d0%bd%d0%b5-%d0%bf%d1%80%d0%b8%d0%b5%d0%bc%d0%b0%d0%bc-%d1%81%d1%8a%d0%b2%d0%b5%d1%82%d0%b8-%d0%b7%d0%b0-%d0%bf%d0%be%d0%b2%d0%b8/", "text": "Селекционерът на България Петър Хубчев даде да се разбере, че не се влияе от външни мнения в избора си за повиквателни. Опитният специалист отговори на редица въпроси на фенове на „лъвовете“ в „Ютуб“ платформата на БФС. Наставникът обаче помоли пресаташето на отбора Христо Запрянов да пропусне тези, касаещи защо даден играч не е попаднал в списъка му.  „Уважавам мнението на всеки един, но няма как да се повлияя от съвет на хората, без значение дали става въпрос за фен, или президента на футболния съюз Борислав Михайлов – обяви Хубчев. – Сигурен съм в екипа, с който работя. Обсъждаме старателно в детайли всичко, някой път футболистите дори не знаят, че ги гледаме. Ако има грешки, те са на щаба, а не защото някой ми е казал да взема конкретен футболист.“", "date": "2018.11.12", "title": " Петър Хубчев: Не приемам съвети за повиквателни"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0-%d0%bd%d0%b0-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%8e%d0%bd%d0%b0%d0%b9%d1%82%d0%b5%d0%b4-%d0%b3%d0%be%d1%81%d1%82%d1%83%d0%b2%d0%b0/", "text": "Легендата на британския футболен клуб „Манчестър Юнайтед“ Лий Мартин гостува във Велико Търново. Спортистът, играл като ляв защитник в отбора за времето от 1988 до 1994 г., посети националния събор на българския фен-клуб на „Червените дяволи“, който се състоя в старопрестолния град. В Старата столица за първи път бе представено българското издание на книгата „Манчестър Юнайтед. Историята на един велик футболен клуб в десет мача“, написана от британския спортен журналист Джонатан Уилсън. Тя проследява историята на един от най-популярните футболни клубове, превърнал се в световен бранд. Лий Мартин е герой в един от десетте ключови мача, разглеждани в книгата. Легендарният защитник на „Червените дяволи“ се срещна и със заместник-кмета на Велико Търново и президент на ФК „Етър ВТ“ проф. Георги Камарашев. Лий Мартин сподели, че в Старата столица е бил посрещнат толкова топло, колкото на „Олд Трафорд“. Проф. Камарашев разказа на британския футболист моменти от историята на ФК „Етър“, като подчерта и доброто представяне на „виолетовите“ в настоящия сезон на Първа професионална лига. Заместник-кметът анонсира и предстоящото изграждане на тренировъчен футболен терен до Спортното училище, както и бъдещата реализация на проект за игрище до западните трибуни на стадион „Ивайло“. В срещата участваха също председателят на българския фен-клуб на „Манчестър Юнайтед“ Емил Йорданов и членове на Управителния съвет на организацията. На тръгване от Велико Търново Лий Мартин обеща, че ще сподели отличните си впечатления от града и от фен-клуба със свои приятели – легенди на „Червените дяволи“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Легенда на Манчестър Юнайтед гостува във Велико Търново"}
{"url": "https://trud.bg/6400-%d0%bb%d0%b5%d0%b2%d0%b0-%d0%b7%d0%b0-%d0%b2%d1%82%d0%be%d1%80%d0%be-%d0%b8-%d0%b7%d0%b0-%d1%82%d1%80%d0%b5%d1%82%d0%be-%d0%b4%d0%b5%d1%82%d0%b5-%d0%bf%d1%80%d0%b5%d0%b4%d0%bb%d0%b0%d0%b3%d0%b0/", "text": "Когато и да се случат предсрочните избори в България, то те ще бъдат закъснели, защото управлението на ГЕРБ е изчерпано, това заявиха народните представители на БСП от Велико Търново във връзка с масовите протести в цялата страна. Червените представиха алтернативния си бюджет, който по думите им е насочен най-вече към социалната политика, намаляването на неравенствата в обществото и справянето с демографската криза. Според Весела Лечева предложеният от мнозинството бюджет работи единствено за имиджа на Бойко Борисов, а в същото време държавата е водеща във всички негативни класации. В тази връзка червените предлагат редица промени, които ще внесат за обсъждане в Народното събрание. „За нас е най-важно парите на данъкоплатците да са разпределени така, че да е подкрепена българската икономика, да се предприемат стъпки за справяне с демографската криза и социалното разслоение. 80 % от българските граждани живеят в риск от бедност. Предлагаме минимална работна заплата да е 640 лв. И със закон да бъде 60% от средната работна заплата за предходната година. Предлагаме ДДС-то за хляб да е 5%, а за лекарствата- 9%“, сподели Весела Лечева. Социалистите искат още преизчисляване на всички пенсии към средно осигурителния доход за 2013 година и еднократна помощ от 6400 лв. за всяко второ и трето дете в семейство, което е било част от осигурителната система поне две години. Червените настояват също обезщетенията за майчинство през втората година да бъдат приравнени на минималната работна заплата и да станат 640 лв. Също така депутатите на БСП предлагат еднократната помощ за майки-студентки да стане 6400 лв. „Това са все мерки, които предприемаме с цел да намалим демографските проблеми. Предлагаме и стъпки към семейно подоходно облагане. Към всички работещи семейства искаме да приспаднем 50 лв. на всяко дете от дължимия данък общ доход“, обясни още Весела Лечева. Червените предлагат и създаването на три фонда за сближаване на регионите. Единият е фонд „Рехабилитация“, който трябва да бъде захранен с 400 милиона лв. за ремонт на четвъртокласните пътища. Вторият е „Национален фонд за инвестиции“ с бюджет от 500 милиона лв. и „Фонд за регионално развитие“. „Целта е да се намалят регионалните различия, които се задълбочават все повече. Тези фондове трябва да бъдат извадени от рамките на бюджетите на министерствата и да бъде целенасочено работено по тези проблеми. В тези 1,2 милиарда лв. целта е пътната инфраструктура, социална и образователна инфраструктура, градската среда“, сподели Валентин Ламбев. Той обясни още, че червените предлагат Прогресивно подоходно облагане и сподели, че различията между богати и бедни в България са два пъти по-големи от тези в ЕС. Ламбев допълни, че минималното увеличение в бюджетите на Общините ще бъде изядено от вдигането на минималната работна заплата. Явор Божанков засегна темата за повишаването на данъците при старите автомобили. По думите му тезата на ГЕРБ е, че така ще бъде повишено и качеството на въздуха. Според депутата обаче проблемът не е в това дали колата е стара, а дали е изправна. „Няма изготвени стандарти и газ анализатори. Има само един в София и той е дарение. Това увеличение е тежест за най-бедните и няма да има никакъв екологичен ефект“, сподели Явор Божанков. Той обясни още, че администрацията в България не е намалена и с един човек за разлика от Румъния и Естония, където чиновниците са намалели наполовина.  Относно протестите Весела Лечева допълни, че огромното напрежение е изкарало младите хора на улицата. По думите й те също искат да бъдат като връстниците си от европейските страни и да получават същите доходи. Лечева не пропусна да спомене и за ниските заплати във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " 6400 лева за второ и за трето дете предлага БСП\t\t\t"}
{"url": "https://trud.bg/%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d0%b2%d0%b7%d1%80%d0%b8%d0%b2-%d0%b2%d1%8a%d0%b2-%d1%84%d0%b0%d0%b1%d1%80%d0%b8%d0%ba%d0%b0-%d0%b7%d0%b0-%d0%be/", "text": "Жена загина след взрив във фабрика за оръжия в Западна Румъния. Експлозията избухнала в тунел, където се тестват оръжия. Тя е последвана от пожар, който вече е потушен. В момента на инцидента в тунела е имало около 20 души. Всички успели да избягат с изключение на 50-годишната жена. Причините за експлозията все още не са известни. Започнало е разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Жена загина след взрив във фабрика за оръжия в Румъния"}
{"url": "https://trud.bg/%d0%bb%d0%be%d0%b4%d0%ba%d0%b0-%d1%81-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86%d0%b8-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b2-%d0%b5%d0%b3%d0%b5%d0%b9/", "text": "Десетима мигранти изчезнаха в Егейско море, след като лодката, с която са се опитвали да стигнат от Турция до Гърция, се преобърнала. Турските власти започнаха издирвателна операция в района на инцидента, недалеч от турския курорт Дикили. На лодката е имало общо 12 преселници. Двама са успели да се спасят и да доплуват до брега. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Лодка с преселници се преобърна в Егейско море, 10 души са изчезнали"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b8-%d0%b5%d0%bc%d0%b0%d0%bd%d1%83%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d1%81%d0%b0%d0%bc%d0%be-%d0%b7%d0%b0/", "text": "На работна среща в Париж в рамките на Годишния форум за управление на интернет, българският еврокомисар по цифровата икономика и общество Мария Габриел разговаря с президента на Франция Емануел Макрон за европейското лидерство и цифровия суверенитет, съобщиха от представителството на ЕК в България. Двамата се обединиха, че ако Европа остане мобилизирана и запази хората в центъра на цифровата си политика, тогава ще може да се справи с предизвикателствата и да бъде в предните редици на цифровата трансформация в глобален мащаб. По време на дискусията Мария Габриел отбеляза важността на теми като борбата с дезинформацията онлайн, защитата на личните данни, цифровите умения на гражданите, осигуряването на по-добър баланс между върховенството на закона, справедливостта и иновациите, необходимостта от наваксване на изоставането на Европа на световната цифрова сцена. Българският еврокомисар силно наблегна на важността от общи действия и политики по теми, които също ще определят цифровото бъдеще на Европа като суперкомпютрите, изкуствения интелект, геномиката. „Нито една от тези теми не е лесна, а оставащите предизвикателства могат да изправят пред още по-голямо изпитание нашето единство и европейско лидерство. Ако заедно демонстрираме решимост да приключим всички 60 инициативи в обхвата на цифровия единен пазар, няма съмнение, че Европа може да се придвижи в центъра на цифровата революция. Разчитам на всички европейски лидери, на президента на Франция Емануел Макрон като домакин на днешната среща, не да прегърнем, а да оформим цифровата промяна. Историята ни е показала, че няма предизвикателство, което да не можем да преодолеем, когато Европа е единна“, заяви българският еврокомисар Мария Габриел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.12", "title": " Мария Габриел и Емануел Макрон: Само заедно можем да отстояваме европейското лидерство и цифровия ни суверенитет"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d0%b2%d1%8a%d1%80%d0%bd%d0%b0-%d1%8e%d0%bd%d0%b0%d0%b9%d1%82%d0%b5%d0%b4-%d0%b2-1977-%d0%b3%d0%be%d0%b4%d0%b8%d0%bd%d0%b0/", "text": "„ Манчестър Юнайтед“ е единственият отбор от топ 10 на класирането на Висшата лига с отрицателна голова разлика. Тимът на мениджъра Жозе Моуриньо е на минус ( 20:21 ) по отношение на отбелязани/допуснати попадения. Това е най-лошата голова разлика за отбора след 12 кръга от 1977 година насам. В неделя „червените дяволи“ паднаха с 1:3 като гост на големия градски съперник „Манчестър Сити“. В класирането „Юнайтед“ вече е 8-и на 12 точки от „гражданите“.  „Смятам, че се подобряваме – обясни след поражението Моу. – Дори в защита нещата са доста по-добри и макар и да получихме 3 гола се справихме добре. Така или иначе още от началото бе ясно, че ще трябва да положим големи усилия, за да останем в четворката. Сега сме извън нея, но и програмата ни бе доста трудна.“", "date": "2018.11.12", "title": " Моуриньо върна „Юнайтед“ в 1977 година"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b3%d1%80%d0%b0%d0%bd%d0%b0%d1%82%d0%b0-%d0%b2-%d0%b4%d0%b5%d1%82%d1%81%d0%ba%d0%b8-%d0%bf%d0%b0%d1%80%d0%ba-%d0%b2-%d1%81%d0%bb%d0%b8%d0%b2%d0%b5%d0%bd/", "text": "Армейска граната бе намерена на 11 ноември в парк „Юнак“ в Сливен. Сигналът е подаден по обяд. На крак са били вдигнати полиция, пожарна, военнослужещи, имало е линейка, разказаха очевидци. Районът е бил отцепен, а хората изведени от него. Информацията бе потвърдена от полицейски източници. Към 16 часа обстановката била нормализирана, на място останали само служители на „Общинска охрана и СОТ“. „Гранатата е настъпателна, РДГ-5, зелена на цвят „, съобщиха военни. Била е намерена под храст до алеята към стадион „Хаджи Димитър“. Частично е липсвал взривателят й. По-късно е била обезвредена на Огневи комплекс „Батмиш“. В отговор на запитване от „Труд“, от военно формирование 22 220 в Сливен съобщиха, че старият боеприпас е бил разпознат от техен екип. Гранатата била силно замърсена от кал и надрана. Надписът бил видим, но не си е личала маркировката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Откриха граната в детски парк в Сливен (СНИМКИ)"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d0%b5%d1%86-%d0%bf%d1%80%d0%b5%d1%80%d0%b5%d0%b6%d0%b4%d0%b0-%d0%ba%d0%be%d0%b1%d1%80%d0%b0%d1%82%d0%b0-%d0%b7%d0%b0-%d0%b4%d0%b6%d0%be%d1%88%d1%83%d0%b0/", "text": "С победата на Хюи Фюри Кубрат Пулев отново си върна статута на претендент за световната титла на Международната боксова федерация  (IBF),  след като не успя да се възползва от правото си на мач с шампиона Антъни Джошуа миналата година. По всичко изглежда, че българинът ще трябва да чака дълго за нов шанс за титлата. В лагера на британеца кроят планове за срещу с други съперници, а най-новата идея на мениджъра Еди Хърн е бой с Олександър Усик. Украинецът, който победи Тервел Пулев по пътя към олимпийското злато в Лондон през 2012-а, тази година събра всички пояси в полутежка категория. След победата си над британеца Тони Белю в събота, Усик крои планове да премине при най-тежките. „ Трябва да изчакаме малко, защото искам да подходя професионално към това решение – призна 31-годишният Усик. – Но световната титла в тежка категория за мен не е мечта, а цел, към която се стремя.“ Любопитно е, че украинецът отскоро работи с Хърн, който смята да организира негов мач с Джошуа. „ Едва ли ще е на 13 април, когато имаме запазена дата – заяви агентът. – Не казвам, че Усик не е готов за Джошуа, но мисля, че такъв може да се случи в края на следващата година.“  ", "date": "2018.11.12", "title": " Украинец прережда Кобрата за Джошуа"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%be%d0%b1%d0%b2%d0%b8%d0%bd%d1%8f%d0%b5%d0%bc-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bd/", "text": "Окръжна прокуратура – Перник е предала на съд П.М., по обвинение за извършено от него убийство по особено мъчителен за убития начин и с особена жестокост, както и за незаконно държане на боеприпаси, съобщиха от държавното обвинение. Обвиняемият П.М. живеел сам в имота си в махала Ракитов дол в с. Горочевци, община Трън, където се занимавал с животновъдство. Около 20 ч. на 28.04.2017 г. той бил в дома на съседа си – Р.Р., с когото пиели алкохол. Те често се събирали, понякога спорели и се карали, след което на следващия ден отново се виждали на по питие. Въпросната вечер Р.Р. позвънил на общия им приятел К.С., като му се оплакал за поредното им скарване с П.М. По време на телефонния разговор той съобщил, че П. идва с насочена пушка, след което се чул „страшен писък“ и връзката прекъснала. Неколкократните опити на К.С. да се свърже с приятеля си останали безуспешни. Обезпокоен от това, той посетил дома на Р.Р., но не го открил. Осветлението и телевизорът работели, ключът бил във външната врата, на циментовия под имало три мокри петна. Такова петно имало и на бетоновата площадка, където обикновено стопанинът паркирал джипа си. Впоследствие бил подаден сигнал на телефон 112 за изчезването на Р.Р., а пристигналите на място полицейски служители установили следи от кръв по тревата и пред входната врата. При обиколка на околността трупът на Р.Р. бил открит в местността Маринов дол, а П.М. бил задържан по обвинение за убийство. От заключението на назначената в хода на досъдебното производство съдебно медицинска експертиза е видно, че смъртта на пострадалия Р.Р. се дължи на огнестрелните наранявания в областта на гръдния кош и корема, засегнали жизненоважни органи и системи и причинили остра и значителна кръвозагуба. Огнестрелното нараняване в областта на главата е причинено послесмъртно и няма отношение към причините за настъпването на фаталния изход за пострадалия. Предстои насрочване на разпоредително заседание от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Изправят на съд обвиняем за убийство на съсед"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%82%d1%80%d0%b8%d0%bc%d0%b0-%d0%b7%d0%b0-%d0%bf%d1%80%d0%b5%d0%bd%d0%b0%d1%81%d1%8f%d0%bd%d0%b5-%d0%bd%d0%b0-%d0%ba%d0%be%d0%bd%d1%82%d1%80%d0%b0%d0%b1/", "text": "По споразумение на Окръжна прокуратура-Смолян са осъдени Г.И., на 32 г., Г.Д., на 47 г., и П.Л., на 24 г., за това, че на 25 септември 2018 г,. за времето от около 22 часа до около 23 часа, в района на гр. Доспат и гр. Девин, обл. Смолян, в съучастие и след предварителен сговор, за Г.И., като помагач, а за Г.Д. и П.Л., като извършители, са пренесли през границата на страната от Република Гърция в Република България, стоки с търговски цели в големи размери – 27 500 кутии цигари от две различни марки, без акцизен бандерол, съдържащи по 20 къса цигари в кутия, на обща стойност 265 250 лева, с невнесен акциз в размер на 111 512 лева. След като одобри споразумението между Окръжна прокуратура-Смолян и защитниците на тримата подсъдими, Окръжен съд-Смолян наложи на Г.И., Г.Д. и П.Л. наказание от по три години „лишаване от свобода“ условно с изпитателен срок от пет години, за всеки един от тях. На тримата е наложена и „глоба“ в размер от по 20 000 лева, за всеки един от тях, която сума трябва да заплатят в полза на държавата, съобщиха от държавното обвинение. На основание чл. 242 ал. 8 от Наказателния кодекс съдът постанови в полза на държавата да се отнемат лек автомобил марка „Мицубиши L200“ и лек автомобил „Опел Монтерей“ , които са послужили за пренасяне на акцизните стоки, както и на основание чл. 242 ал. 7 от Наказателния кодекс да се отнемат и горепосочените цигари. По делото е установено, че контрабандните стоки е трябвало да бъдат транспортирани в района на гр. Пловдив. Тримата подсъдими се признават за виновни и изразяват съжаление за случилото се. Разследването по делото се проведе с ускорени темпове и приключи в рамките на един месец и двадесет дни от извършване на деянието до произнасяне на определението, с което е одобрено споразумението. Определението на Окръжен съд-Смолян е окончателно и не подлежи на протест и обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Осъдиха трима за пренасяне на контрабандни цигари през границата"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d1%86%d0%b5%d0%bd%d0%b8%d1%82%d0%b5-%d0%bd%d0%b0/", "text": "България не произвежда суров петрол и цените следват тенденциите на световните пазари. Но, както сме записали в тригодишната бюджетна прогноза, очакваме цените да се успокоят на сегашните нива и дори да има леки намаления. Това каза финансовият министър Владислав Горанов след заседание на Коалиционния съвет. По думите му трябва повече да се обяснява на българските граждани. Не е изключена среща с Българска петролна и газова асоциация и да се проследи веригата на доставки и да се докаже на гражданите, че това са цените, които могат да се предлагат в една пазарна икономика, каза Горанов. Той коментира и темата с „Гражданската отговорност“, като подчерта, че „цена от 1000 лева не стои на дневен ред“. Подобна тема е спекулация, която цели само да се нагнети обществено напрежение, отсече министърът. Той поясни, че всички на съвета са се обединили около това, че по-рисковите шофьори трябва да плащат повече. Наредбата на Комисията за финансов надзор е на много ранен етап и дали да остане в този вид, с такава ескалация на гражданската, в зависимост от рисковото поведение на шофьора, тепърва ще се анализира, каза Горанов. Той е категоричен, че по-замърсяващите автомобили трябва да плащат по-високи данъци. Но успокои хората, че след новите законодателни промени местният данък ще нарасне с между 6 и 10 лева. „Трябва да вземем мерки, защото сме допуснали да станем гробницата на Европа за стари автомобили. И след като ЕС, западната част и дори съседна Гърция, предвижда да се премахнат и ограничи използването на дизелови автомобили, можем лесно да предположим къде ще се насочат тези моторни превозни средства. Тази мярка има своя и икономически и екологичен смисъл“, каза финансовият министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Министър Владислав Горанов: Цените на горивата ще намаляват (обзор)\t\t\t"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Възрастен мъж пострада при тежък пътен инцидент в с. Габарево. Той се е движил от Карлово за Казанлък, когато губи контрол и се блъска последователно в две дървета, при което изкоренява едното. От удара цялата предница на автомобила е размазана, информира  . Откаран е в ЦСМП – Казанлък за преглед и лечение. Полицията регулира движението в района на катастрофата. Тепърва ще се изяснява причината за инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Възрастен мъж пострада при катастрофа в село Габарево\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-281/", "text": "Отървахме се България няма да се присъедини към глобалния пакт за миграцията на ООН, обяви Цветан Цветанов. От ВМРО първи предупредиха, че документът застрашава сигурността на страната. БСП се подаде на фалшива новина.       Гражданска поскъпва без лимит на обезщетенията Компаниите трябва да намерят 1,5 млрд. лв., за да платят на всички роднини. Повече от половината може да фалират.           Колко дни максимално може да се работи без прекъсване Трудово-правна консултация на „Труд“.             Маркс и критиката към капитализма Сравнението между феодални лордове и собственици на земя и фабрики е дълбоко погрешно – коментар на Калоян Правов.         Поуките от Първата световна война Ако европейските политици не се вслушат в гражданите, ще пропилеят най-големите следвоенни постижения на предшествениците си – анализ на Георги Заяков.             Истинското съкровище на тамплиерите са членовете на Ордена Добрият национализъм обединява хората, а лошият внушава, че един народ е над друг, казва великият Командер на OSMTH Джордж Маклейн в интервю за „Труд“.         Подсладителката Силует на Ариана Гранде. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Вижте акцентите в броя на вестник „Труд“ във вторник, 13 ноември 2018"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-%d0%ba%d0%bc%d0%b5%d1%82%d0%be%d0%b2%d0%b5-%d0%b7%d0%b0-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-%d0%b1%d1%8e%d0%b4%d0%b6%d0%b5/", "text": "Вдигат санкциите в Закона за местното самоуправление и местната администрация Затягат контрола върху кметствата Кметове с нарушения в бюджета ще бъдат глобявани, а санкциите в Закона за местното самоуправление и местната администрация ще бъдат завишени. Това стана ясно след срещата на градоначалниците на малките населени места с премиера Бойко Борисов в Министерски съвет. От повече от година те настояват за финансова независимост, а общинските кметове да са задължени със закон да ги спазват. Председателят на Комисията по бюджет и финанси Менда Стоянова обяви, че ще има текстове, които ще гарантират, когато се приема бюджетът на съответната община, той да бъде придружен с финансова рамка за следващата година. Засилен контрол ще има и по изпълнението на решенията на Общинския съвет от кмета по отношение на бюджетните сметки на кметствата. “Разбрахме се, че е необходимо да има текстове в закона, че кметът има възможност да участва в изпълнението на обекти на неговата територия. Това ще се гарантира с втори подпис при приемането на обектите от кметовете”, посочи Менда Стоянова. Тя обясни, че са представени редица случаи, при които кметовете не изпълняват разпоредбите, заложени в Закона за местното самоуправление и местната администрация. “Затова ще завишим санкциите в закона”, обяви Стоянова. “Към момента няма да стачкуваме. Доволни сме – това, което искахме, го постигнахме”, коментира кметът на Калофер Румен Стоянов. Той обясни, че исканията не са политически, а в сдружението не коментирали кой кмет от коя партия е. “Постигнахме договорки за увеличаване на контрола върху кметовете на кметства, както и общините да разпишат финансова рамка за всяко едно кметство. Да поставяме под съмнение Общинския съвет e все едно да поставим под съмнение Конституцията”, каза министърът на финансите Владислав Горанов. По повод затягащият се контрол върху кметовете, Горанов коментира: „Санкциите няма да са сто тояги на голо на мегдана – ще бъдат имуществени и административни”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Глобяват кметове за нарушения в бюджета (обзор)\t\t\t"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb-%d0%bd%d0%b0%d0%bd%d0%b5%d1%81%d0%b5-%d0%bd%d0%be%d0%b2%d0%b8-%d0%b2%d1%8a%d0%b7%d0%b4%d1%83%d1%88%d0%bd%d0%b8-%d1%83%d0%b4%d0%b0%d1%80%d0%b8-%d0%bf%d0%be-%d0%b8/", "text": "Израел нанесе днес няколко нови въздушни удара по ивицата Газа, която е под контрола на  радикалната палестинска групировка „Хамас“, предаде ДПА. В нова ескалация на насилието израелските сили за отбрана съобщиха, че авиацията е започнала да атакува „терористични мишени в цялата ивица Газа“. Тези атаки бяха предшествани от вестта, че изстреляна от Газа ракета е поразила автобус на израелска територия и един човек е бил тежко ранен, отбеляза ДПА. Тази вечер от Газа към Израел са били изстреляни около 80 ракети, на повечето от тях са били прехванати и унищожени от израелската ПВО, предаде ТАСС. Със скандирания за отмъщение и под ескорта на въоръжени лица в камуфлажни дрехи и с маски хиляди палестинци присъстваха по-рано днес в Газа на погребението на седмината бойци от „Хамас“, убити снощи от израелски огън, предаде АП. Според „Хамас“ израелски войници под прикритие са прекосили снощи с цивилен автомобил границата и са влезли в престрелка с бойци на „Хамас“. При размяната на огън са били убити седем въоръжени палестинци и един израелски подполковник. Конфликтът бе последван през нощта от въздушни удари от израелска страна и залп от ракетен огън от Газа към Израел. Преди няколко дни Израел и „Хамас“ постигнаха с посредничеството на Катар и Египет принципно споразумение за доставка на твърда валута и течни горива за ивицата Газа, припомня Асошиейтед прес. Споразумението е част от по-обхватни усилия за облекчаване на положението в мизерстващата Газа след 11 години на икономическа блокада от две страни – Израел и Египет. Не е ясно дали новият изблик на насилие ще попречи на този процес. Събитията по границата накараха израелския премиер Бенямин Нетаняху да съкрати посещението си в Париж и да се върне днес за консултации с шефовете на израелските служби за сигурност. След пристигането си в Израел Нетаняху изрази в „Туитър“ почит  към паметта на убития подполковник, чието име не бе съобщено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Израел нанесе нови въздушни удари по Ивицата Газа"}
{"url": "https://trud.bg/%d0%be%d1%82%d1%8a%d1%80%d0%b2%d0%b0%d1%85%d0%bc%d0%b5-%d1%81%d0%b5/", "text": "От ВМРО първи предупредиха, че документът застрашава сигурността на страната БСП се подаде на фалшива новина България няма да се присъедини към глобалния пакт за миграцията на ООН. Това обяви шефът на парламентарната група на ГЕРБ Цветан Цветанов след заседание на коалиционния съвет. Пред „Труд” евродепутатът от ВМРО Ангел Джамбазки коментира, че неслучайно е взел участие в коалиционния съвет. Джамбазки пръв би камбаната за опасностите пред националната сигурност, които произтичат от документа. Евродепутатът бе категоричен, че зад формулировката „легална миграция” широко се отваря вратата на милиони ислямисти и икономически мигранти, които ще залеят Европа. „Географското положение на България ни задължава да бъдем особено внимателни към подобни документи”, предупреди Джамбазки. Той цитира текст от 34-страничния пакт, в който се посочва, че „миграцията е положителен глобален феномен, който е източник на благоденствие и иновации”.  „В документа са заложени и изисквания всяка страна задължително да приема, осигурява и гарантира всеки един бъдещ мигрант”, предупреди евродепутатът, според който това би довело до рухване на социалната ни система.  „Ние признаваме, че миграцията е източник на благоденствие, иновации и постоянно развитие на нашия глобализиран свят”, пише във въведението на документа на ООН. В пакта е записано, че няма обвързваща юридическа стойност, но формулировките в него сочат друго. Там е записано, че „страните се задължават” да приемат, да осигуряват, да гарантират достъп до социалната осигурителна система на бежанците. Посочва се, че миграцията е средство за икономическо развитие на страните. „С безпроблемното предоставяне на нови лични документи за самоличност на мигрантите се застрашава международната сигурност и широко се отварят вратите за нова вълна от терористични атаки”, предупредиха от ВМРО. В края на миналата седмица председателят на БСП Корнелия Нинова, позовавайки се на фалшива новина, поиска премиерът Бойко Борисов да дойде в парламента и да обясни кой, защо и кога е решил България да подкрепи пакта за миграцията на ООН. От ГЕРБ отговориха, че няма такова решение. Тя бе категорична, че в глобалния пакт, който предстои да бъде подписан на 10 декември на междуправителствена конференция в Мароко, имало и добри решения, но проблемът бил, както и с Истанбулската конвенция, че зад някои от текстовете се прикриват други намерения. „Става дума за документ, който стимулира по-голяма миграция и класифицира същата като добро и неизбежно явление. Нещо повече, решението оттук до мигрантските въпроси се свежда в това нелегалната миграция да се трансформира в легална такава“, категорична бе Нинова.   Президентът Радев застана зад идеята на ООН Чрез глобалния пакт ще осигурим балансиран подход В изказването си по време на Общия дебат на 72-ата сесия на Общото събрание на ООН на 20 септември 2017 г. българският президент Румен Радев подкрепи идеите на пакта за миграцията на ООН, казвайки следното: „Международната миграция е глобален феномен и само чрез съвместни усилия, като Глобалния пакт по миграция, можем да осигурим балансиран подход, който да включва зачитането на човешките права и международното хуманитарно право, както и ефективен контрол на границите и реадмисия. Държавите имат права и отговорности да охраняват границите си като основен елемент от своята национална сигурност. Силният граничен контрол е от изключително значение, особено за предотвратяване на нелегалната миграция и за изкореняване на трафика на хора.”   Борисов отказа на Меркел да приема пришълци обратно Становището на България остава непроменено На 20 юни премиерът Бойко Борисов отказа на канцлера на Германия Ангела Меркел да приема обратно бежанци. Министър-председателят тогава припомни, че позицията на страната ни е изразявана нееднократно преди, по време на европредседателството ни и след него. „Позицията на България остава непроменена”, категоричен бил Бойко Борисов. Според действащите правила за миграцията на Европейския съюз молбата за убежище трябва да се разглежда от властите на страната, в която първо е влязъл бежанецът.   САЩ първи се отказаха от споразумението Председателстващата ЕС Австрия се разграничи от текста Глобалният пакт на ООН за миграцията е с необвързващ характер, но все повече държави се опасяват, че той ще насърчи нелегалните преселници. Общото събрание на ООН одобри през юли нов Глобален пакт за безопасна, методична и законна миграция, който не е юридически обвързващ и ще бъде официално приет на форум в Маракеш през декември 2018 г. В подкрепа на текста се обявиха всички 193 членки, освен САЩ, които се изтеглиха от споразумението миналата година. Заявените в текста цели са глобално управление на миграцията с помощта на Международната организация по миграция, борба с ксенофобията и расизма, подкрепа за страните, които приемат бежанци и мигранти. Както и защита на сигурността, достойнството и правата на всички мигранти, които обогатяват обществата и допринасят за устойчивото им развитие. Малко след одобряването на договорката, тя бе контрирана и от Унгария, която смята, че основната идея на този пакт е, че миграцията е добър и положителен феномен. „А ние смятаме миграцията за лош процес, който има извънредно сериозни последствия за сигурността”, подчерта през юли унгарският външен министър Петер Сиярто. В края на октомври и председателстващата ЕС Австрия се разграничи от пакта, който „размива линията между легалната и нелегалната миграция”, по думите на канцлера Себастиан Курц. Той бе последван от Чехия, която също изрази недоволство от споразумението. Полша също се очаква да напусне пакта, а Хърватия отказва да го подпише.   Георги Марков, депутат от ГЕРБ, пред „Труд”: Сорос пробутва идеята чрез приятеля си Гутериш Първи в България бих камбаната, че международния глобален пакт за миграция е циничен. Това ние да признаем като държава, че миграцията е глобален феномен, който е източник на прогресивното развитие на човечеството е тъпизъм № Сорос 2 . Това посочи пред „Труд” депутатът от ГЕРБ Георги Марков. Не бива да забравяме жертвите от терористичните изяви в Берлин, изнасилванията в Висбаден и Фрайбург, както и изнасиленото и убито малолетно момиче в Рим. Пактът на ООН е втората крачка на Сорос след като през 2015 г. той публично обяви, че всяка държава трябва да приеме по 1 милион мигранти. Смелостта на Виктор Орбан, който изгради двойно огради и ги спря, направи така че на практика този план не успя да се осъществи. Сега опитът е чрез приятеля си Антониу Гутериш, Сорос да пробудата идеята на пакта. Поздравявам Бойко Борисов, както и Патриотичния фронт, че България се присъедини към САЩ, Австралия, Австрия, Унгария, Чехия, Полша, Хърватска. Идеята на Сорос за интегриране на християнски облик на Европа е чрез вкарване на джендърски идеологии, разрушаване на традиционните ценности на семейството и вкарване на милиони мигранти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.12", "title": " Отървахме се\t\t\t"}
{"url": "https://trud.bg/%d0%ba%d0%be%d0%bb%d0%ba%d0%be-%d0%b4%d0%bd%d0%b8-%d0%bc%d0%b0%d0%ba%d1%81%d0%b8%d0%bc%d0%b0%d0%bb%d0%bd%d0%be-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d1%80%d0%b0%d0%b1%d0%be%d1%82%d0%b8-2/", "text": "Въпрос:  Работодателят ми изисква от мен останалите колеги да работим на различни смени от по 10 дни без почивка. Има ли право да ни задължава да работим в такъв период от време, без да имаме почивен ден? В. Йорданов, гр. Варна Отговор:  Всеки работодател има изключителното право да определя организацията на работното време в предприятието (организацията, фирмата, учреждението и т.н.), като ползва различните форми на организация, разпределение и отчитане на работното време. Това изключително право, дадено от закона, следва да се ползва, като се спазват изискванията, свързани с правата на работниците и служителите на почивки през работния ден, почивки при редуване на смените, междудневни и седмични почивки, осигуряване на възможност за хранене, осигуряване на физиологични режими на труд и почивка и т.н. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Колко дни максимално може да се работи без прекъсване"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b8%d1%8f-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%b2-%d0%b3%d0%be/", "text": "Обявеният за общодържавно издирване мъж, заподозрян в убийството на 40-годишна жена, е заловен, информира  Мъжът е разпознат от хора в близост до Автогарата в града и арестуван от криминалисти. Не е оказал съпротива. Окръжна прокуратура във Велико Търново ще го остави за 72 часа в ареста. Най-вероятно ще бъде поискана и мярка „задържане под стража” за постоянно. На 10 ноември, около 17,30 часа, 36-годишен мъж, наркозависим, намира в жилището си мъртва, 40-годишна жена. Подава сигнал до полицията и медиците, които констатират смъртта, вследствие на множество прободни рани. Самият мъж, който е открил трупа, е в болница със счупен череп и наранявания от нанесен му побой. Заловеният е на 36 години и е с инициали Н. К. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Хванаха издирвания за убийството в Горна Оряховица"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%b7%d0%b0%d1%8f%d0%b2%d0%b8-%d1%87%d0%b5-%d0%b7%d0%b0%d1%81%d0%b8%d0%bb%d0%b2%d0%b0%d0%bd%d0%b5%d1%82/", "text": "Генералният секретар на НАТО Йенс Столтенберг заяви днес, че засилването на отбраната на Европа не трябва да става в ущърб на НАТО, предаде Франс прес. „Приветствам засилените усилия на Европейския съюз в областта на отбраната, защото ще е добре европейските съюзници да имат повече възможности и да работят заедно. Но не одобряваме Европейският съюз да създава паралелни структури“, посочи Столтенберг. Френският президент Еманюел Макрон даде нов тласък на дебата за отбраната на Европа, след като на 6 ноември заяви, че Европа трябва да създаде своя собствена армия. Това предложение предизвика недоволството на американския президент Доналд Тръмп, който определи думите на Макрон като много обидни. Макрон в отговор увери Тръмп, че предложението му не е насочено срещу Съединените щати. „Истината е, че имаме нужда от структура със силно и компетентно командване. Не можем да разделяме ресурсите на две“, каза днес Йенс Столтенберг. Според генералния секретар на НАТО за страна като Германия например би било напълно безсмислено да позволява на НАТО и ЕС да си съперничат, защото, подобно и на повечето други страни членки на НАТО, членува и в двете организации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Йенс Столтенберг заяви, че засилването на отбраната на Европа не трябва да става в ущърб на НАТО"}
{"url": "https://trud.bg/%d0%bf%d0%bb%d0%b5%d0%b2%d0%b5%d0%bd%d1%81%d0%ba%d0%b8%d1%8f%d1%82-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82/", "text": "Плевенският медицински университет се присъединява към информационната кампания на координаторите по донорство за Великотърновска област д-р Сибила Маринова и д- р Ваня Лъчезарова. В четвъртък , 15 ноември двете лекарки ще бъдат в университета, за да се срещнат със студенти и преподаватели. На диоскусията ще присъства и координатора за Плевен д-р Георги Димитров. Лекарите от старата столица ще говорят с бъдещите медиците за донороството и значението на това обществото ни да бъде информирано, тъй като България все още сред изоставащите държави в Европа в това отношение. Част от срещата – разговор със студентите ще бъде и темата за мозъчната смърт, която процес, при който е настъпило трайно и необратимо спиране на всички функции на главния мозък. А един напълно здрав пациент, изпаднал в мозъчна смърт може да спаси няколко човешки живота. Студентите и лекарите ще обсъдят и необходимите законодателни промени, които трябва да бъдат направени в България, за да може приживе всеки от нас да заявява желанието си да бъде донор, а не само отказа си, както е в момента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Плевенският медицински университет се присъединява към информационна кампания за донорство"}
{"url": "https://trud.bg/%d0%bc%d0%b8%d0%ba%d1%80%d0%be%d0%b1%d1%83%d1%81-%d0%bc%d0%b8%d0%bd%d0%b0-%d0%bf%d1%80%d0%b5%d0%b7-%d0%ba%d1%80%d0%b0%d0%ba%d0%b0-%d0%bd%d0%b0-11-%d0%b3%d0%be%d0%b4%d0%b8%d1%88%d0%bd%d0%be-%d0%bc/", "text": "Микробус е преминал през крака на 11-годишно момче в Сандански. Инцидентът е станал днес минути преди 13 часа на улица „Ильо войвода“ в града, докато детето, което е от с. Поленица е пресичало, предаде „Канал 3“. Момчето е транспортирано в болницата в Сандански със съмнения за фрактури. По първоначални данни е с фрактури на пръстите на единия крак. Шофьорът на микробуса е задържан за разпит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Микробус мина през крака на 11-годишно момче в Сандански"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%bf%d1%8a%d1%82%d1%8f-%d1%81%d0%be%d1%84%d0%b8%d1%8f-%d0%bf/", "text": "До 14 ноември (сряда) движението в участък от път I-1 София – Перник, от разклона за с. Драгичево в посока Перник, ще се осъществява двупосочно в едно платно поради ремонтни дейности на отсечка с дължина от около 400 м (от км 282+038 до км 282+485), съобщиха от пресслужбата на Агенция „Пътна инфраструктура“. До 18 ноември (неделя) трафикът по път I-1 в района на КПП „Владая“ (от км 279+170 до км 279+200) ще се осъществява двупосочно, в две от три ленти, поради ремонт на тротоара на моста над река Владайска. Алтернативен обходен маршрут на път I-1 София – Перник е АМ „Люлин“. Леките автомобили могат да ползват и третокласния път III-1801 Суходол – Мало Бучино – Голямо Бучино – Перник. Агенция „Пътна инфраструктура“ се извинява на шофьорите за причиненото неудобство, но извършваните ремонтни дейности са необходими за безопасността на движението при предстоящата зима. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Продължава ремонтът на пътя София – Перник през Владая"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf/", "text": "„България подкрепя Европейския фонд за отбрана и настоява той да стига до малките и средни предприятия, каквито са българските производители в отбранителната индустрия“, каза министърът на външните работи Екатерина Захариева в разговор с еврокомисаря по въпросите на вътрешния пазар, промишлеността, предприемачеството и малките и средни предприятия Елжбиета Биенковска. Това съобщават от Министерството на външните работи.  Двете разговаряха в рамките на конференцията „В търсене на съгласувана сигурност за растеж и просперитет: Стълб за стабилността на Европа“, организирана в София от британското списание „Икономист“.  Комисар Биенковска посочи, че с Европейския фонд за отбрана и свързаната с него Европейска програма за промишлено развитие в областта на отбраната се заделят нови средства и пред бранша в Европа се откриват възможности, с каквито досега не е разполагал.  Събеседничките се съгласиха, че България може да организира събитие, на което да срещне големите производители в отбранителната индустрия с местния бизнес. „Имаме силна развойна дейност в този сектор, а продуктите ни са силно конкурентни, но твърде специфични“, посочи министър Захариева.  Комисар Биенковска допълни, че от досегашните си срещи в Източна Европа е срещнала редица представители на малкия и среден бизнес в сектора. „Проблемът при тях е, че обикновено не са наясно с новите инвестиционни възможности, които им се дават с Европейския отбранителен фонд“, подчерта тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Министър Захариева: България подкрепя Европейския фонд за отбрана и настоява той да стига до малките и средни предприятия"}
{"url": "https://trud.bg/%d0%bc%d0%b0%d0%bb%d0%ba%d0%b8-%d0%b8-%d0%b3%d0%be%d0%bb%d0%b5%d0%bc%d0%b8-%d1%81%d0%b5-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f/", "text": "Участници от 5 до 75 г. се включиха в първото издание на Световния ден на водния фитнес – Акватон, в България. По света той се отбелязва от шест години в 80 държави. Организатор на събитието у нас бе AQUAHOUSE Thermal & Beach в курорта Св. Св. Константин и Елена. В продължение на 3 часа в топлите минерални басейни на комплекса гостите се занимаваха с аквазумба под ръководството на топ инструкторите Стоян Стоянов и Диян Фурчев и с водна аеробика заедно с Мария Попадийна. „Хората се забавляват, докато спортуват. А това, съчетано с минералната вода, е изключително полезно за здравето“, заяви Фурчев. Сред участниците във водните тренировки имаше и столичани, дошли специално за Акватон. Приятна изненада за феновете на водния фитнес поднесоха грациите от клуба по водни спортове „Торпедо“ (Варна), които изпълниха оригинални композиции по синхронно плуване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Малки и големи се включиха в Световния ден на водния фитнес"}
{"url": "https://trud.bg/%d0%b3%d0%b0%d0%b7%d0%b8%d1%84%d0%b8%d1%86%d0%b8%d1%80%d0%b0%d1%82-%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%b4%d0%be-%d0%bd%d0%b0%d1%87%d0%b0%d0%bb%d0%be%d1%82/", "text": "Община Свищов ще бъде газифицирана до началото на 2020 година. Това обявиха в понеделник кметът на крайдунавския град Генчо Генчев и началникът управление „Инвестиционна дейност” на „Булгартрансгаз” ЕАД инж. Стоян Киров. Те разясниха, че през лятото на идната година ще започнат реалните дейности по изграждането на газопровода до Свищов. Проектът, който е на стойност 4.7 млн. евро е с капацитет 20 000 кубически метра на час и ще бъде захранван от района на град Павликени. Дължината на газопровода е 41,8 километра и в община Свищов ще преминава през землищата на селата Горна Студена, Овча Могила, Козловец, Българско Сливово, Царевец и гр. Свищов. По газопреносната мрежа ще бъдат изградени 4 кранови възела, а в района на град Свищов ще е позиционирана автоматичната газова разпределителна станция. За град Белене също е предвидено разклонение, което няма да наруши качеството на газоподаване до Свищов. „Направили сме предпроектни проучвания. Това са достатъчни количества, като има и запас, така че, ако се появяват нови потребители, можем да ги поемем“ – увери инж. Киров. Той допълни още, че имат пълно разбиране и съдействие от кмета Генчев и цялата администрация. „Всички проблеми, които имаме, ги решаваме навреме. Вече сме купили имотите, предназначението е сменено. Вървим напред, според сроковете.“ Има избран консултант. Има избран проектант на проекта, подробните устройствени планове са готови. Изготвя се техническият проект. Освен това в момента текат спасителни археологически разкопки на шест обекта по трасето, три от които вече са приключени. Работи се със сериозни екипи, около 200 човека са на разкопките. Проектът, който предстои да бъде реализиран до началото на 2020 година на територията на община Свищов е обявен от правителството за обект с национално значение. Всички разрешителни от МРРБ са издадени, има разрешение и от Министерство на околната среда и водите. Няма да има засегнати защитени зони. На въпроса: „Какво предстои и кога ще има газ в Свищов?“ инж. Киров отговори, че в момента консултантът прави поръчката за избор на изпълнител и доставчик на самото строителство на газопровода и до началото на следващия месец ще започнат процедурите по избор на изпълнител. Очаква се в рамките на пролетта да има разрешение за строеж и в зависимост от сроковете на доставката, и разнасянето на тръбите, реалното строителство да започне през лятото на 2019 година. Това ще зависи и от сроковете, които ще даде самият строител за тези 42 км. Практиката показва, че за около 6-8 месеца ще може да се изгради мрежата. В края на 2019 г. или началото на 2020 г. градът ще бъде захранен с природен газ от националната мрежа. Потребители ще са промишлените предприятия, учрежденията и жителите на община Свищов, включително заявилите желание населени места по трасето. На въпрос във връзка с безопасността, експертът от „Булгартрансгаз” ЕАД увери, че тя е осигурена изцяло. Той обясни, че газопроводът е така проектиран, че да е извън урбанизираната територия. Там, където преминава близо до пътища ще има поставени обезопасителни кожуси. Крановете се затварят автоматично. Спазени са противопожарните изисквания и изискванията на Държавната агенция по метеорологичен и технически надзор. Преди пускането му в експлоатация, газопроводът ще бъде тестван на почти два пъти по-високо налягане от това, на което ще работи. Ще са издадени нужните документи и сертификати на тръбите. „Няма място за притеснение!“- увери инж. Стоян Киров. Изграждането на преносния газопровод ще доведе до съществени икономически, обществени и социални ползи, и ще повиши енергийната ефективност в района на Общината. Осигуряването на природен газ до местната индустрия е ключова предпоставка за стабилно развитие и растеж на икономиката в региона, като ползите от реализирането на проектите са свързани основно с намаляване на разходите за енергия, повишаване на енергийната ефективност и с качеството на живот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.12", "title": " Газифицират община Свищов до началото на 2020 година\t\t\t"}
