{"url": "https://trud.bg/%d0%b4%d0%b6%d0%b5%d0%bd%d0%b4%d1%8a%d1%80-%d0%b2%d1%8a%d0%bf%d1%80%d0%be%d1%81-%d0%b2%d0%bb%d0%b5%d0%b7%d0%b5-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%b0%d0%bd%d0%ba/", "text": "Росен Плевнелиев и Иван Кръстев подкрепят инициативата Въпрос от България в онлайн анкета, разпространявана в целия Европейски съюз, събира гласове в подкрепа на узаконяване на еднополовите бракове във всички страни членки. Инициативата се нарича „WeEuropeans” („Ние, европейците”) и е описана като „непартийна гражданска кампания за мобилизация и поемане на европейския проект отново в ръцете на гражданите”. Организатори са неправителствените организации CIVICO Europa и MAKE.ORG, а поддръжници – множество фондации и корпорации. Българите, подписали платформата, са политологът Иван Кръстев и президент Росен Плевнелиев (2012-2017 г.). „Участвайте в най-голямото допитване до европейските народи, провеждано досега”, зове анкетата, в която според регламента всеки може да постави въпроси и всеки може да гласува неограничен брой пъти по 12 произволно избрани сред тях. Платформата откроява петте предложения с най-широка подкрепа и петте най-оспорвани във всяка държава поотделно. Сред най-оспорваните в България е „Трябва всеки европейски гражданин да има еднакви права за брак и семейство, независимо от ориентация или личностно съзнание”, предложен от потребител, кръстил се Prince. Това е най-директната формулировка в подкрепа на пълноправни гей бракове от всички държави в ЕС. В Латвия сред най-оспорваните е „Необходимо е да се гарантира спазването на правата на човека, равенството за ЛГБТ лицата”. В Полша – „Партньорството и брачното равенство трябва да бъдат въведени за всички двойки, независимо от сексуалната ориентация”. А в Румъния въпросът е поставен така: „Европейският съюз не трябва да налага приемането на еднополовите бракове в държавите-членки”. Допитването ще приключи на 22 март, след което предложенията ще бъдат „публикувани в европейските медии и разпространение сред всички европейски граждани из целия континент” и връчени „на политическите лидери от всички страни и на кандидатите за европейските избори”. Т.нар. Европейска гражданска програма ще бъде представена и по време на последното заседание на Европейския съвет преди евровота – на 9 май в румънския град Сибиу.", "date": "2019.03.07", "title": " Джендър въпрос влезе в европейска анкета\t\t\t"}
{"url": "https://trud.bg/%d0%b4%d0%b8%d1%82%d1%80%d0%b8%d1%85-%d0%bc%d0%b0%d1%82%d0%b5%d1%88%d0%b8%d1%86-%d1%87%d0%b5%d1%80%d0%b2%d0%b5%d0%bd%d0%b8%d1%8f%d1%82-%d0%b1%d0%b8%d0%ba/", "text": "Най-богатият човек във футбола не е нито собственикът на “Челси” – Роман Абрамович, нито на “Манчестър Сити” – шейх Мансур, нито на “Ювентус” – фамилия Аниели. Първото място в класацията на милиардерите сред клубните босове е запазено за Дитрих Матешиц. Шефът на империята “Ред Бул” притежава състояние на стойност над 20 милиарда евро, три футболни отбора и два тима във “Формула 1”. На земята, във водата, във въздуха и дори в стратосферата – няма място на тази планета, където хората да не са виждали емблемата на “Ред Бул”. Собственикът на компанията за енергийни напитки Дитрих Матешиц има един любим маркетингов инструмент и това е спортът. Както класически дисциплини като футбола, така и по-екстремни видове като автомобилизъм или въздушна акробатика със самолети. Фирмата на милиардера се промотира от суперзвезди като Неймар, Линдзи Вон, Себастиен Льоб и Марк Верстапен, а логото с червения бик скача от небостъргачи или от космоса, върти бързи обиколки и тримфира във “Формула 1”, печели пустинното рали “Дакар”, вкарва голове във футболни и хокейни врати. Дългата ръка на Матешиц достига (почти) всички екстремни занимания и състезания с коли, лодки, летателни съдове, парашути, велосипеди, бордове, мотоциклети, зимни, въздушни и водни спортове. На върха на тази адреналинова пирамида стои официалната спортна визитка на австрийския богаташ, в която са записани двата фирмени отбора във “Формула 1” – “Ред Бул” и “Торо Росо” плюс три футболни клуба – “РБ Лайпциг”, “Ред Бул” (Залцбург”) и “Ню Йорк Ред Булс”. В последните няколко години австриецът купи и по един клуб в Бразилия и Гана, след което им сложи за име названието на своята компания и им построи академии за млади играчи. Повече от 600 спортисти се състезават за “Ред Бул”. На последната зимна олимпиада в Сочи те спечелиха повече медали, отколкото всички представители на Австрия, родината на Матешиц. А ако се чудите защо фамилията му завършва на -иц, това е, защото баща му е хърватски преселник от Марибор. Изграждането на огромната спортна и бизнес империя започва с едно пътуване до Тайланд, което Матешиц предприема като маркетингов представител на производител на паста за зъби. За да преодолее умората и физическия дискомфорт от часовата разлика, австриецът открива местната енергийна напитка “Кратинг Даенг” (в превод – червен бизон), съдържаща кофеин, таурин, тръстикова захар и витамини. Скоро след това, през 1984 г., Матешиц и производителят на тайландския продукт Шалео Йовидя съосновават компанията “Ред Бул”, а впоследствие лансират напитката в газиран и не толкова сладък вариант в Европа. Днес от нея се продават над 6 милиарда кутийки годишно по цял свят, а оборотът за 2017 г. е 7,4 милиарда долара. По този начин хер Матешиц, който има нужда от цели 10 години, за да се дипломира във виенския университет за икономика и бизнес, се превръща в един от най-богатите хора в света. Освен със страстта си към спорта и екстремните начинания като финансирания с 50 млн. евро скок на Феликс Баумгартнер от стратосферата на височина 39 км над земната повърхност, собственикът на “Ред Бул” е известен и с влечението си към самолетите. Той притежава колекция от летателни машини в световноизвестния хангар номер 7 на летището в Залцбург Там се намират неговите “летящи бикове”, като сред тях е и някогашният самолет на югославския диктатор Тито. Често ги управлява сам. Легенди се носят за това как преди четири години е ангажирал Ралф Рангник за треньор на “РБ Лайпциг”. Звъннал му по телефона и го попитал къде се намира. “На вилата съм”, отговорил наставникът. “Имате ли хеликоптерна площадка”, поинтересувал се богаташът. “При строежа не бях помислил, че някога ще ми потрябва”, отвърнал Рангник. Три часа по-късно Матешиц долетял с хеликоптер, който пилотирал сам и приземил на терена на близкото футболно игрище. На младини 74-годишният днес милиардер е обичал екстремните преходи в Алпите – пеша, с велосипед или със ски. И автомобилите също. По случай 70-годишния си юбилей той си подарява завръщането на състезанието от “Формула 1” на пистата в Шпилберг в Австрия. За зрителите предоставя 1000 велосипеда, за да разглеждат красотите на областта. А за да има какво хубаво да видят, отпуска материали за ремонт на околните населени места на стойност 10 милиона евро. Когато реши да дава пари, прави го с широки пръсти. Един пример – през 2012 г. предоставя 70 милиона евро за медицински проучвания на университета в Залцбург, което е третото най-голямо частно дарение в Европа за всички времена. За личния живот на Матешиц не се знае много, а самият той рядко дава интервюта. Не е женен, но има 22-годишен син. В последно време партньорката му е 32 години по-млада дама, която работи в туристическа агенция.   Има собствен остров с подводница за гости По-голямата част от времето си Дитрих Матешиц прекарва в имението си в живописното алпийско градче Фушл ам Зее край Залцбург. В това малко населено място с регистрирани 1400 жители се намира централата на компанията на милиардера – “Ред Бул”, за която работят близо 12 000 души по целия свят. През 2003 г. Матешиц купи от наследниците на фамилия Форбс тихоокеанския остров Лаукала край Фиджи за 10 млн. евро. Богаташът превърна това парче земя с площ 12 квадратни километра в екзотичен рай и елитен курорт с 25 традиционни местни вили. Това е любимо място за почивка на приятелите на бизнесмена и на световни знаменитости, които са готови да плащат до 35 000 евро за нощувка. Специално за гостите си Матешиц купи и подводница, за да могат те да разглеждат подводния свят край острова.   За него Върши работата и на политиците  Диди Матешиц може да бъде сравнен с великия херцог Йохан Австрийски. В началото на 19 век той е направил много за развитието на индустрията, културата и образованието в Австрия. Диди прави същото два века по-късно в тази част на страната, където се провежда състезанието от “Формула 1”. Той подари на хората в района бъдеще и надежда, като върна Гран при на Австрия в календара. А това е работа на политиците, която бе свършена от Матешиц.   Пие повече енергийни напитки от мен Благодарен съм на Диди Матешиц, за всичко, което направи за мен в “Ред Бул” и за четирите спечелени световни титли. Знам, че не искаше да ме пусне във “Ферари”, но в крайна сметка аз избирам бъдещето си. Той е много мъдър човек и е винаги в страхотна форма. Чувал съм, че пие по 12 кутии “Ред Бул” на ден. Аз също пия от енергийната напитка, но той ме бие по този показател.   Подкрепя ме е в трудни моменти Тази година започна трудно за мен, защото трябваше да взема кошмарното решение да прекратя спортната си кариера. В този тежък момент, както и в други, получих подкрепа от близките си приятели, в това число и от Диди Матешиц. Всяка зима аз му гостувам в Австрия, защото знам, че мога да разчитам на него. Не мога да си представя, че следващата зима е му отида на гости вече не като състезател, а като пенсионер.", "date": "2019.03.07", "title": " Дитрих Матешиц – Червеният бик"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%b8%d1%81%d0%ba%d0%b0%d1%82-%d0%be%d1%87%d0%bd%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%b4%d0%b0-%d0%bc%d0%b8%d0%bd%d0%b5-%d0%ba%d1%8a%d0%bc-%d0%bc/", "text": "Лекари от общинската Очна болница във Варна настояват закъсалото финансово здравно заведение да стане база на Медицинския университет в града. Доктори и сестри са подали едномесечни предизвестия за напускане, стана ясно на заседание на комисията по здравеопазване към общинския съвет. Причината е окаяната материална база и амортизираното оборудване, които от години водят до загуби на кадри, пациенти и средства. В писмо до съветниците зам.-управителят на болницата проф. д-р Христина Групчева, 14 нейни колеги и 11 специализанти припомнят, че последният частичен ремонт на сградата е правен преди повече от 10 г., апаратурата е стара и е в лошо техническо състояние, таваните са полуразрушени, а санираният с картонени плоскости покрив е развъдник на гълъби, гризачи и насекоми. Заради отблъскващите условия много от лекарите и медицинските сестри напускат, отивайки в други здравни заведения или в чужбина. В писмото се припомня, че от 2000 г. Очна болница е общинско дружество, което е и база за обучение на МУ-Варна. Въпреки тесните връзки между и висшето учебно заведение и лечебницата, нейната структура и форма на собственост не позволяват университетът да я развива, посочват лекарите. Според представената от тях концепция за развитие  МУ-Варна ще инвестира 3,3 млн. лв. в нова апаратура, ако поеме болницата. Това ще доведе до подобряване на качеството на работа, гарантиране на неотложната и спешна офталмологична помощ и до изграждането на уникален център за очни трансплантации. Така ще се решат проблемите на много пациенти, принудени сега да плащат скъпо за лечение в чужбина. Решение по предложената концепция и идеята за смяна на статута на болницата на комисията не бе взето. Тепърва предстои оценка на активите на общинското дружество и обсъждане на варианти за оздравяването му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Лекари искат Очна болница да мине към Медицинския университет"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d1%8f-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%b8%d0%bc%d0%b0-%d0%b8%d0%b4%d0%b5%d0%b8-%d0%b7%d0%b0-%d0%ba%d0%be%d0%bd/", "text": "Изграждането на пътя Русе-Велико Търново ще стартира през 2019 г. Стойността на обекта е 505 млн. лева без ДДС. Това обяви в четвъртък във Велико Търново министърът на регионалното развитие и благоустройството Петя Аврамова. По думите и по тази отсечка са почти преодолени проблемите със съдебните дела и в момента се готвят тръжните процедури за участъка от Русе до обхода на град Бяла. „Има идеи и за концесиониране на участъка от Русе до Велико Търново, както и за тунела под Шипка. И за двата обекта се водят преговори, но МРРБ и правителството имат ангажимент през тази година работата по пътя Русе-Велико Търново да стартира“, информира министър Аврамова. Тя изтъкна, че автомагистралата „Хемус“ трябва да стигне до Велико Търново през 2023 година. „Работна група изготвя законови промени, чрез които да има предварително изпълнение за важни пътни отсечки и обекти с национално значение. Целта е да се обезщетят собствениците на имоти според оценката на вещите лица, а ако има обжалване, сумите да бъдат доплащани след определението на съда. По този начин ще се предотврати забавянето на строителството“, подчерта Петя Аврамова. Тя уточни, че до края на март ще бъде готова цялостната програма за настоящата година на АПИ и в нея ще бъдат набелязани приоритетните обекти, сред които са и тунелите край Велико Търново, които са сред 16-те най-рискови в страната. „За спешните ремонти ще се търси допълнително финансиране“, допълни Аврамова. По време на визитата си във Велико Търново тя потвърди, че за 14 улици в старата част на болярския град ще бъде отпусната поетапно държавна помощ от 5 милиона лева, с която ще бъде подменена ВиК-инфраструктурата и възстановена настилката. Министърът на регионалното развитие и благоустройството Петя Аврамова участва в дискусия от платформата за граждански диалог „Европа в нашия дом“ в Старата столица. В дискусията се включиха областният управител проф. Любомира Попова, кметът на Велико Търново Даниел Панов, който е и председател на УС на НСОРБ, предприемачи, кметове, експерти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Министър Петя Аврамова: Има идеи за концесиониране на пътя Русе-Велико Търново и за тунела под Шипка"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5-%d0%b7%d0%b0%d0%b1%d0%b0%d0%b2%d1%8f/", "text": "Унгария, Полша и Румъния се развиват по-бързо от нас Икономическият ръст на страната се забавя. През 2018 г. брутният вътрешен продукт (БВП) нараства с 3,1%, обявиха от Националния статистически институт. Това е най-слабият ръст на икономиката за последните четири години. След като през 2016 г. БВП се разшири с 3,9%, а през 2017 г. с 3,8%, сега резултатите са по-слаби. Основната причина за това е свиването на физическия обем на износа през миналата година. Но благодарение на бързото увеличение на доходите и потреблението на домакинствата ръстът на БВП остава по-висок от повечето страни в ЕС. Потреблението на домакинствата през 2018 г. се увеличава с 6,3%, което е най-високия темп след 2007 г., когато влязохме в ЕС, имаше много оптимистични настроения на домакинствата и хората бяха готови да харчат. Ръстът на инвестициите на предприятията в страната през миналата година е с 6,5%, което е най-високото ниво за годините след кризата през 2008 г. През 2018 г. размерът на БВП достига 107,92 млрд. лв., което прави 65,1 млрд. долара. На човек от населението се падат по 15 311 лв. от обема на БВП (9 237 долара). Услугите се развиват по-бързо от индустрията и земеделието, става ясно от данните на НСИ. Затова делът на услугите в икономиката се разширява до 68,4%, при 66,9% година по-рано. Индустриалният сектор създава 27,4% от добавената стойност на икономиката, а аграрният – 4,2%, при съответно 28,4% и 4,7% година по-рано. През четвъртото тримесечие на 2018 г. брутният вътрешен продукт (БВП) възлиза на 29,813 млрд. лв. като нараства с 3,2% на годишна база, сочат предварителните данни на НСИ. Това е леко увеличение след ръста от 3,1% през предходното тримесечие. Но въпреки това резултатите са по-слаби спрямо периода 2015-2017 г. и първата половина на 2018 г. В рамките на ЕС девет страни се представят по-добре от България, сочат наличните към момента данни на европейската статистическа служба Евростат. Най-добри резултати показват Латвия, Унгария и Полша, където ръстът на БВП през четвъртото тримесечие е съответно с 5,6%, 4,9% и 4,6%. На четвърто място се нарежда Естония с 4,3%. По-бърз от нашия е и икономическият ръст в Румъния (+4%), Словакия (+4%), Кипър (+3,9%), Литва (+3,6%) и Словения (+3,6%).   Финансите и имотите са най-добре Секторите финанси и недвижими имоти се представят най-добре през миналата година. Ръстът на брутната добавена стойност в сектора “Финансови и застрахователни дейности” е със 7,5% на годишна база, а в “Операции с недвижими имоти” – със 7,1%, обявиха от НСИ. В редица други сектори на икономиката също има ръст, но той е по-бавен. В “Създаване и разпространение на информация и творчески продукти; далекосъобщения” (където влиза IT секторът) ръстът е с 4,4%, а в “Строителството” – с 3,3%. В сектора “Търговия, ремонт на автомобили и мотоциклети; транспорт, складиране и пощи; хотелиерство и ресторантьорство” брутната добавена стойност се увеличава с 2,5%.  ", "date": "2019.03.07", "title": " Икономиката на България се забавя\t\t\t"}
{"url": "https://trud.bg/%d0%b1%d0%be%d1%80%d1%86%d0%b8%d1%82%d0%b5-%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d1%81-%d0%b4%d0%b2%d0%b0-%d0%b1%d1%80%d0%be%d0%bd%d0%b7%d0%b0-%d0%bd%d0%b0-%d0%b5%d0%b2%d1%80%d0%be/", "text": "Борците започнаха с два бронза на европейското до 23 г. в Нови сад. Отличията са в класическия стил. Иво Красимиров се пребори с украинеца Жора Абовиан – 4:2 при 60-килограмовите. А Стоян Кубатов срази азера Исламбек Дадов със същия резултат в категория до 72 кг. По-късно тази вечер за бронза ще излязат Миглена Селишка (50) и Сезен Белберова (55). Разочарование претърпя Юлияна Янева. На старта в категория до 65 кг световната вицешампионка за девойки загуби от Ашли Тугче (Турция) с 0:2 и отпадна.", "date": "2019.03.07", "title": " Борците започнаха с два бронза на европейското до 23 г."}
{"url": "https://trud.bg/%d0%bd%d0%b5-%d0%b1%d0%b8%d1%85-%d1%81%d0%b5-%d0%b1%d0%b8%d0%bb-%d0%bf%d0%be%d0%b2%d0%b5%d1%87%d0%b5-%d0%ba%d0%be%d0%bd%d1%82%d1%83%d0%b7%d0%b5%d0%bd-%d0%b7%d0%b0%d1%8f%d0%b2%d0%b8-%d0%b1%d0%b0%d0%b3/", "text": "Не бих се бил повече с контузия, не си заслужава на такова ниво – призна Благой Иванов-Багата. – Отчитам го като моя грешка. Българинът игра с травма срещу бразилеца Жуниор дос Сантос и загуби първия си мач от веригата UFC на ММА. А в ранните часове в неделя ще направи втора битка, този път срещу Бен Ротуел (САЩ) в Канзас. „Той е един от най-опасните бойци в тежка категория – обяви още Багата за „Спортал“. – Преди това ми предложиха да се бия срещу опонент с три загуби в последните си 3 срещи. Отказах. Исках да се изправя срещу сериозен съперник.", "date": "2019.03.07", "title": " Не бих се бил повече контузен, заяви Багата"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d0%bc%d0%b0%d0%bd%d0%be%d0%b8%d0%bb%d0%be%d0%b2%d0%b0-%d1%89%d0%b5-%d0%ba%d0%b0%d1%80%d0%b0%d0%bc-%d0%b7%d0%b0%d1%80%d0%b0%d0%b4%d0%b8-%d0%be%d1%82%d0%b1%d0%be/", "text": "Ако имаше и частица възможност да участвам в индивидуалното, щях да го направя – обяви най-добрата ни състезателка в шорттрека Катрин Маноилова. Тя ще стартира само в щафетата на световното в „Арена Армеец“ от днес до неделя, след като преди дни падна на тренировка и удари тежко главата си. „Физически се чувствам добре, сърцето ми е разбито – продължи тя. – Но съм тук и ще участвам заради отбора.“ Мондиалът започва в петък от 10 часа с квалификации в индивидуалните дисциплини. На леда ще излязат над 180 състезатели от 35 държави. Входът за зрителите е свободен.", "date": "2019.03.07", "title": " Катрин Маноилова:  Ще карам заради отбора"}
{"url": "https://trud.bg/%d1%8e%d0%bb%d0%b8%d1%8f-%d1%82%d0%b8%d0%bc%d0%be%d1%88%d0%b5%d0%bd%d0%ba%d0%be-%d0%be%d0%b1%d0%b5%d1%89%d0%b0-%d0%b4%d0%b0-%d0%b2%d1%8a%d1%80%d0%bd%d0%b5-%d0%b4%d0%be%d0%bd%d0%b1%d0%b0%d1%81-%d0%b8/", "text": "Кандидатът за президент на Украйна Юлия Тимошенко даде писмено обещание, че ще върне Донбас и Крим под контрола на Украйна ако спечели изборите,  . „Слагам подписа си под това обещание. Ще си върнем Донбас и Крим. Ако не изпълня обещанието си ще подам оставка“, заяви Тимошенко по време на пресконференция. Юлия Тимошенко направи и други предизборни обещания, сред които е да увеличи доходите на украинците до тези на поляците. Тя се ангажира и с реформа в здравеопазването, елемент от която е задължителната медицинска застраховка. Наред с това кандидат-президентът обеща да „унищожи“ олигархическите кланове, корупцията, както и да попречи на корумпираните служители да напуснат страната. Президентските избори в Украйна ще се проведат на 31 март. Кандидатите за най-високия държавен пост са 43-има. През последните няколко месеца Тимошенко бе фаворит да спечели изборите, според социологическите проучвания. От януари обаче шоуменът Владимир Зеленски я задмина. Самият Зеленски каза неотдавна, че преговорите с Москва са единственият начин за прекратяване на конфликта със сепаратистите в Източна Украйна, започнал след като Русия анексира Крим през 2014 г. Последните проучвания в Украйна показват, че Тимшенко е паднала и зад настоящия президент на Украйна Петро Порошенко.        ", "date": "2019.03.07", "title": " Юлия Тимошенко обеща да върне Донбас и Крим под контрола на Украйна, ако стане президент"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%80%d0%be%d0%b5%d0%ba%d1%82%d1%8a%d1%82-%d0%b7%d0%b0-%d1%85%d1%83%d0%b4%d0%be%d0%b6%d0%b5%d1%81%d1%82%d0%b2%d0%b5%d0%bd%d0%b0-%d0%b3%d0%b0/", "text": "С откриваща пресконференция официално стартира проектът „Култура във вечността“, финансиран по Програма Interreg V-A Румъния-България 2014-2020 г. чрез Европейския фонд за регионално развитие.  Проектът бе представен от неговият ръководител Светослав Петров, експерт „Културно наследство“ в община Елена, която е водещ партньор. Продължителността е 36 месеца с краен срок за всички дейности 12 септември 2021 година. Стойността на разработката е в размер на 1 411 373 евро, от тях 962 330 евро са за община Елена. Над 183 000 евро е съфинансирането от държавните бюджети на България и Румъния, собственият принос на партньорите е 28 241 евро. Кметът на балканското градче инж. Дилян Млъзев подчерта, че този проект е важен за община Елена по няколко причини. Той е първият трансграничен проект, реален е и с много очаквания от еленчани, тъй като ще бъде възстановено в предишния му вид емблематичното за града училище, изгоряло преди години. С някои от дейностите по проекта то ще се превърне в художествена галерия и място за организиране на събития от културния календар на общината. Устойчивостта на проекта ще е от полза за насърчаване на културния туризъм и използване на културното наследство, каквато е и неговата цел. Очакванията са и за продължително партньорство между двете общини – Елена и Меджидия. В пресконференцията участва и екипът на проекта от румънска страна. Експертът Андреа Кириак представи партньорската община и важни културни събития, които се случват при тях. Фестивалът на историческите възстановки в Меджидия в началото на м. май е включен в една от дейностите на проекта – насърчаване на културния туризъм. В тази връзка с тази дейност ще бъде изготвена стратегия за валоризиране и популяризиране на културното наследство и насърчаване на културния туризъм между двете общини, ще се направят и  съвместни туристически пакети. За културния обмен са предвидени четири пленера за изобразително изкуство и 12 занаятчийски ателиета и в двата града.", "date": "2019.03.07", "title": " Стартира проектът за художествена галерия в Елена"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0-83-880-%d0%bb%d0%b5%d0%b2/", "text": "Със собствени средства МБАЛ-Павликени закупи нов рентген на стойност 83 880 лева. Уредът беше официално открит от управителя на МБАЛ д-р Ренета Кръстева и кмета на Община Павликени – инж. Емануил Манолов. Заедно с тях лентата прерязаха и началника на Рентгеновото отделение д-р Пламен Христов и инж. Георги Виячев – управител на фирма „Медис”, която достави и инсталира техниката.  „Новият рентген със сигурност ще повиши качеството на диагностициране и цялостното ниво на здравеопазване в нашата община. Най-важното е, че тази техника е купена изцяло със средства на самата болница. Поздравявам Ви за тази предприемчивост да инвестирате в нова техника, която ще допринесе за развитието и укрепването Ви. Знаете, че мисията да укрепим и модернизираме общинската болница е дългогодишна мисия – лично моя и на целия екип на Община Павликени и на Общинските съвети през миналия и настоящия мандат“, обърна се към колектива на лечебното заведение инж.Емануил Манолов. Той припомни, че последните в годините беше изпълнена оздравителна програма за търговското дружество, Общинският съвет гласува финансово подпомагане, сградата беше санирана, беше закупено скъпо оборудване като компютърен томограф, а предстои откриването и на асансьор за поликлиниката.     Д-р Ренета Кръстева благодари на своите служители и на екипа на общинска администрация за подкрепата. Функционалността на новия графичен рентгенов апарат превъзхожда в пъти тази на досегашния и е една от дългосрочните инвестиции в павликенската болница за по-доброто здравно обслужване на пациентите, подчерта тя. С новия рентгенов апарат облъчването е много по-малко, по-добро е качеството на образа, който се получава и дава възможност за бърза и точна диагноза, което е много важно както за пациентите, така и за работещите в Рентгеновото отделение. Рентгеновият апарат е нов, произведен е през 2018 г.. Състои се от пациентска маса, вертикална колона за рентгенова тръба, вертикална колона за извършване на рентгенови снимки на пациент в изправено положение, високочестотен рентгенов генератор с микропроцесорно управление, йонизационна камера с три полета, рентгенова тръба, и е със съвременна цифрова образна система.  На церемонията за откриване на обновеното Рентгеново отделение присъстваха и председателят на Общински съвет – Павликени Ваня Антонова, заместник-кмета на Община Павликени инж. Анастасия Вачева, общински съветници и др. Архимадрит Георгий освети новата придобивка.", "date": "2019.03.07", "title": " Болницата в Павликени инвестира 83 880 лева в нов рентген"}
{"url": "https://trud.bg/%d0%b8%d1%82%d0%b0%d0%bb%d0%b8%d1%8f-%d1%81-%d0%bc%d0%b8%d0%bd%d0%b8%d0%bc%d0%b0%d0%bb%d0%b5%d0%bd-%d0%b4%d0%be%d1%85%d0%be%d0%b4-%d0%b7%d0%b0-%d0%b1%d0%b5%d0%b4%d0%bd%d0%b8%d1%82%d0%b5/", "text": "Средствата могат да се използват за продукти от първа необходимост Правителството на Италия ще започне да изплаща по 780 евро на месец на над 5 милиона граждани на страната, които живеят под прага на бедността, в рамките на схема за т. нар. “граждански доход”, съобщават европейски средства за масова информация. Програмата ще ще коства приблизително 7,1 млрд. евро на бюджета в първата си година на прилагане, обръщат внимание експерти. Схемата беше част от предизборната платформа на ляво-популисткото движение “Пет звезди”, на вицепремиера Луиджи ди Майо, което управлява в коалиция с крайно-дясната “Лига” на Матео Салвини. Програмата представлява нова схема за социални помощи, съгласно която одобрените домакинства получават предплатени кредитни карти, които държавата ще “зарежда” всеки месец със сумата от 780 евро. За субсидиите могат да кандидатстват всички хора, живели най-малко десет години в Италия, с годишен доход под 9 360 евро. Средствата могат да се използват за покупката на хранителни продукти от първа необходимост, плащане на сметки за комунални услуги и наеми, но не и за покупки на луксозни стоки. В замяна, кандидатствалите за новите държавни помощи, се ангажират, съобразно възможностите си, да се включат в различни обучения и преквалификации, които да им позволят да са по-конкурентоспособни на пазара на труда в Италия. По повод въвеждането на програмата италианският премиер Джузепе Конте изрази в четвъртък оптимизмът си, че тя ще се отрази като сериозен стимул за икономиката на страната. Третата най-голяма икономика в Еврозоната, Италия, е също така и на трето място в ЕС по най-високо ниво на безработица, което през януари тази година надхвърляше десет процента, припомнят наблюдатели.", "date": "2019.03.07", "title": " Италия с минимален доход за бедните\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%ba%d0%be%d0%bc%d0%bf%d0%b0%d0%bd%d0%b8%d0%b8/", "text": " са постъпили за участие в откритата процедура, свързана с избор на изпълнител за изграждане на газопровод, който може да е част от „Турски поток“. Това са компании, които са познати в международното пространство, участва и компания от Саудитска Арабия, обясни министърът на енергетиката Теменужка Петкова в предаването  . По думите й това означава, че поръчката, която „Булгартрансгаз“ е провела, е максимално публична. „В единия консорциум участва австрийска компания и италианска компания, във втория участват две унгарски компании и в третия компанията от Саудитска Арабия“, каза още Теменужка Петкова. „Не е ясно дали кандидатите за изграждането на проекта ”Турски поток” ще ползват подизпълнители. Това ще можем да го знаем в рамките на следващата работна седмица. Предстои да разберем“ – така министър Теменужка Петкова отговори на въпрос дали ще има руски компании в строителството на тръбата. Инфраструктурата е изцяло българска и ще се финансира от „Булгартрансгаз“. Обществената поръчка, която към настоящия момент е обект на възлагане, е за 2,2 млрд. лв. Цялата стойност на проекта е 2,7 млрд. лв., допълни министър Петкова. Тя заяви, че смята, че са извлечени всички поуки от горчивата практика с „Южен поток“. Затова при изграждането на такъв сериозен тип проект трябва да се спазват всички европейски препоръки и директиви, отбеляза министърът. Петкова не потвърди да имаме категорично одобрение от страна на Брюксел за реализирането на този проект, но подчерта, че ако бъде спазено законодателството, то няма причина това строителство да ни бъде отказано. „От 1 януари 2020г. ще се лишим от 110 млн. долара на година ще изгуби България след като спре да транзитира газ от Русия към Турция. Затова за нас е важно дали ще запазим ключовото си място на газовата карта на Европа или ще стане поредният консуматор“, посочи Теменужка Петкова. Към настоящия момент ЕС иска да се върви към производство на електрическа енергия без вредни емисии. По думите на министъра в момента разполагаме с качествено оборудване за изграждане на АЕЦ „Белене“, което отговаря на всички европейски изисквания. Тя коментира, че ще се борим за запазване на въглищните ни централи, тъй като те гарантират енергийна сигурност на страната ни и допълни, че се инвестира в съоръжения за намаляване на вредните емисии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Министър Теменужка Петкова: Компаниите, които искат да изградят „Турски поток“, са познати в международното пространство"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d1%80%d1%8f%d0%ba%d0%be-%d1%81%d0%bf%d0%b8%d1%80%d0%b0/", "text": "Петима души пострадаха при рязко спиране на градски автобус във Варна, съобщиха от МВР. Инцидентът е станал около 16.30 часа на бул. „Мария Луиза“ пред Общината. При избягването на сблъсък между градски автобус номер 148 и лек автомобил, пътници, возещи се в градския транспорт, са паднали. „Има петима души, които са отведени в болнични заведения за изясняване на това дали са пострадали и ако са пострадали, съответно, какви са травмите. Няма сблъсък между лекия автомобил и автобуса, по първоначални данни, но при рязката употреба на спирачки се е стигнало до падане на пътниците на земята. Петимата човека нямат видими тежки травми, всички са контактни и в съзнание, но лекарите са хората, които ще кажат какво всъщност е здравословното им състояние“, съобщи говорителят на Областната дирекция на МВР Ивана Милева, АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Петима души пострадаха при ряко спиране на автобус във Варна"}
{"url": "https://trud.bg/15-000-%d1%81%d0%b5%d1%81%d1%82%d1%80%d0%b8-%d0%bd%d0%b0%d0%bf%d1%83%d1%81%d0%bd%d0%b0%d0%bb%d0%b8-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%b7%d0%b0-10-%d0%b3%d0%be%d0%b4%d0%b8%d0%bd%d0%b8/", "text": "На 21 март от съсловието излизат на протест отново Около 15 000 медицински сестри са напуснали България през последните 10 години в търсене на по-добри условия на работа и заплащане в чужбина. Това посочи председателят на Българската асоциация на професионалистите по здравни грижи Милка Василева във връзка с продължаващите протести на съсловието. По думите й през годините протести е имало при всички здравни министри, но проблемите продължават да са твърде много. “Искаме добри условия на труд, основно възнаграждение в размер на две минимални работни заплати, както и финансово диференциране на труда ни в зависимост от натовареността на съответното отделение или звено”, заявиха пред “Труд” част от протестиращите сестри. Те обещаха на 21 март да излязат пред парламента на палатки в знак на недоволство към системата. В момента трудът на сестрите е неоценен в 90% от общинските болници, посочи омбудсманът Мая Манолова, която подкрепи професионалистите по здравни грижи след среща с техни представители. “Липсва остойностяване на минималната медицинска грижа, подлагана от сестри, акушерки, фелдшери. Това трябва да бъде регламентирано. В медицинските стандарти броят на лекарите е точен, а на медицинските сестри пожелателен”, каза още омбудсманът. Няма да отстъпим от исканията си и на 21 излизаме на протест, заяви в четвъртък Мая Илиева, една от организаторките на недоволните. Медиците посочиха, че в повечето общински болници месечните заплати са едва 560 лв. Смятаме, че базовото заплащане е възможно да бъде осигурено в размер на две минимални заплати и има достатъчно средства, убедени са сестрите.  ", "date": "2019.03.07", "title": " 15 000 сестри напуснали страната за 10 години\t\t\t"}
{"url": "https://trud.bg/%d0%b2%d0%b5%d1%82%d0%ba%d0%be-%d0%b8-%d0%bc%d0%b0%d1%80%d0%b8%d0%bd%d0%b5%d0%bb%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%b4%d0%be-%d0%b1%d0%b0%d1%80%d1%81%d0%b5%d0%bb/", "text": "Започва процедурата по екстрадиция Издирваните Ветко и Маринела Арабаджиеви бяха задържани в испанското градче Кабрера де Мар, близо до Барселона. Двамата се криели в жилище на Георги Семерджиев – Жоро Шопа, сочен за дясната ръка на неуловимия кокаинов крал Евелин Банев-Брендо. Испанските полицаи, нахлули в имота около 8,45 ч сутринта наше време. По неофициални данни нашите спецслужби подали информация и за Арабаджиеви и за Жоро Шопа, който също бил издирван от Интерпол, но по искане на властите в Швейцария. Освен европейски заповеди за арест, в Испания били изпратени и искания за претърсване и изземване на вещи и документи. При акцията са задържани и тримата българи, а самоличността им е била установена веднага, уточни Румяна Арнаудова, говорител на главния прокурор. Все още се очакваше информация от Испания какво точно е открито при обиските и дали Ветко и Маринела са разполагали с фалшиви лични карти и паспорти. До 5 дни българските власти трябва да изпратят всички документи за Арабаджиеви в Испания и там да стартира процедурата по екстрадиция. Тя не се отнася за Шопа, тъй като той не се издирва за престъпления у нас. Ако Ветко и Маринела се съгласят доброволно да бъдат върнати у нас, може да са тук до половин месец. Милионерското семейство бе обявено за издирване с червена бюлетина на Интерпол, след като прокурори и полицаи влязоха в хотелите им в София, в Пловдив и по морето. По време на акцията в края на август 2018 г. бе задържан синът им Вълчо Арабаджиев, който и до момента е в ареста. Ветко (чието истинско име също е Вълчо), Маринела, синът им и техни счетоводителки са обвинени за участие в организирана престъпна група, извършвала данъчни престъпления и пране на пари. Адвокат на младия Вълчо миналата есен стана за смях, след като заяви, че родителите на клиента му всеки момент ще се върнат в България, само чакали да намалеят опашките от турски гастарбайтери по КПП-тата.   Четири куршума за Жоро Шопа  Георги Семерджиев-Жоро Шопа, ятакът на Арабаджиеви, е известен като човек на Брендо, който движи делата му, докато кокаиновият бос живее на някой топъл остров. През юни 2014 г. неизвестен и досега килър изстреля 4 куршума по него, но само един улучи Шопа в плешката. Покушението стана в района на столичния хотел „Лозенец“, а една от версиите беше, че по Шопа са стреляли хората, участвали в отвличането на дъщерята на Брендо – Лара, тъй като той се е грижел за семейството и бившата съпруга на наркотрафиканта.", "date": "2019.03.07", "title": " Ветко и Маринела арестувани до Барселона (обзор)\t\t\t"}
{"url": "https://trud.bg/%d0%b2%d0%b8%d0%bb%d0%b0-%d1%8f%d0%bc%d0%b1%d0%be%d0%bb-%d0%b4%d0%be%d0%bd%d0%b5%d1%81%d0%b5-%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%bc%d0%b5%d0%b4%d0%b0%d0%bb%d0%b8/", "text": "Винената серия Kabile на „Вила Ямбол“, кръстена на античен тракийски град, спечели най-много медали от родните изби на световния конкурс Vinalies Internationales. В състезанието тази година бяха изпратени 3340 проби от 45 държави. Наградените вина са общо 1002. От тях 17 са български. Абсолютен рекордьор по призове през 2019 е серията Kabile със седем медала. Двa са златни – за Kabile Сира 2017 и Kabile Мерло и Каберне Совиньон 2016. Любопитна подробност е, че марката е кръстена на античен древен град Кабиле, чийто разкопки се намират на няколко километра от винарната в знак на почит към богатото наследство и традиции на региона. На етикета на вината пък е изобразена богинята Кибела, която е смятана за покровителка на природните сили. От сребърните медали пет отново са за серията Kabile: за розето, за Мерло Резерва, за Каберне Совиньон Резерва, за Шардоне и за Мавруд и Каберне Совиньон. Другото сребърно отличие е за тероарното вино на „Вила Ямбол“ от микрорайон Болярово от Каберне Совиньон. Така за поредна година „Вила Ямбол“ е първенец по брой спечели медали – общо осем  – шест сребърни и два златни от 17 за български вина. През миналата година отличията за родни вина в Париж бяха 18 като и тогава „Вила Ямбол“ грабна най-голям брой от тях. Състезанието Vinalies Internationales се провежда под патронажа на OIV (Международна организация по лозата и виното). За пет дни световни винени експерти се включиха в сляпата дегустация на пробите. Те са разделени в групи от 5 до 7 души, като по регламент двама от членовете на всяка комисия трябва да са французи. След сляпа дегустация на всяка една проба председателят на комисията обобщава в реално време направените коментари и, ако е необходимо, се пристъпва към дискусия докато се оформи единно мнение за виното.  В коментарите за Kabile Сира 2017 журито посочва: „Под красивата одежда в цвят тъмночервен рубин, се оставяме да бъдем съблазнени от изтънчените аромати на сладки подправки, с нотки на конфитюр от малини, вишна и виолетки“. Международните винени експерти допълват още: „вкусовите ни рецептори ликуват под въздействието на меките и гладки танини, нотките на черен шоколад и касис.“. За другото българско вино във златен медал Kabile Мерло и Каберне Совиньон 2016 журито посочва: „Това вино с цвят тъмна череша ни напомня разходките в гората в търсене на горски плодове. Следва завръщане в кухнята, където приготвяме фини конфитюри с аромати на ванилия и къкрещи червени плодове, чийто аромат се разлива в цялото помещение. Вкусът е също толкова богат и приятен“. Освен „Вила Ямбол“ на Vinalies Internationales тази година с три отличия се прибра New Bloom Winery. Две от тях са златни медали за розетата в марките Face to Face и PIXELS, актуална реколта 2018 г. Edoardo Miroglio и Domaine Boyar също са с по три отличия. Повечето българските напитки със златни медали са произведени от традиционни френски сортове, което е поредното доказателство за качеството и високото ниво, на което работят родните винари.", "date": "2019.03.07", "title": " „Вила Ямбол“ донесе най-много медали за България на престижен конкурс в Париж\t\t\t"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b8%d1%8f%d1%82-%d1%81%d0%be%d1%86%d0%b8%d0%b0%d0%bb%d0%b8%d0%b7%d1%8a%d0%bc-%d1%89%d0%b5-%d1%81%d1%82%d1%80%d1%83%d0%b2%d0%b0-%d0%bd%d0%b0-%d1%81%d0%b2%d0%b5%d1%82/", "text": "Green new deal. Да започнем отдалеч. Защо редовият български гражданин следва да се интересува от пакет програми за икономическо развитие, предложен от американската демократическа партия. На пръв поглед проблемите на американската политическа класа не би следвало да ни касаят пряко. В действителност обаче въпросът ни засяга пряко. Така както ни засяга дейността на новопоявилата се 16-годишна активистка Грета Тунберг, която превзе вниманието по време на последното издание на икономическия форум в Давос. Така както ни засяга и немският план Energiewende. Така както в последните дни френският президент Еманюел Макрон лансира идеята си за Европейска климатична банка, която да финансира прехода към зелена икономика. Защото зад наглед благородните мотиви за опазване на околната среда и повишаване на процента на използваната възообновяема енергия, прозират най-обикновени и изключително опасни социалистически послания. Послания, които намират почва и в България, макар не с измеренията, с които това се случва в Западна Европа или в САЩ. Нека обаче се върнем към Green new deal или преведено на български – Зеленият нов курс. Целта на наименованието на този пакет от предложения за промяна в американското законодателство е да кореспондира с Новия курс на американския президент Франклин Делано Рузвелт. В периода 1933 -1938 г. той налага редица програми, целящи справяне с финансовия колапс, известен като Голямата депресия. Наред със спорните тълкования за ефективността на тези програми, следва да отбележим, че този период бележи и безкомпромисна намеса на държавата във всички сектори от американската икономика, както и потъпкване на индивидуалните свободи на американските граждани. Достатъчно е да споменем, че правителството на Рузвелт задължава всеки американски гражданин да продаде златото си при твърда фиксирана цена от 20.67$, значително по-ниска от пазарната. Стъпвайки на тази спорна историческа основа, американският конгресуоман Александра Оказио Кортез предлага на нашето внимание Зеления нов курс – микс от репресивните за икономиката идеи, предложени преди 90 години от Франклин Рузвелт и популистки зелени послания. В действителност Зеленият нов курс не е никак нов. Много от заложените в него мерки са част от обявения през 2010 г. в Германия план за цялостно преминаване към възобновяеми енергийни източници, известен като The Energiewende. Близо десетилетие след като европейската държава се отказа от ядрените си мощности, можем да си позволим да направим анализ за неговата ефективност. 20 милиарда евро на година. Толкова струва на немските потребители решението да бъдат спрени ядрените мощности в страната, като добавка към заплатените от тях сметки за електроенергия. Някои биха казали, че цената си заслужава, щом природата бива опазена. Оказва се обаче, че и тази цел на мащабния план не се изпълнява. Въпреки че възобновяемите източници на енергия в Германия достигат до общ дял от 30% през 2016 г. срещу едва 7% през 2006 г., отделените въглеродни емисии не се понижават значително. Тук е важно да се направи уточнение, че тези 30% са само в общия дял, но не отговарят на разполагаемостта в мрежата. Тоест, заради ограниченията (липса на слънце или вятър) тези 30% дял не са постоянни през цялото време. Причината – недостигът на електроенергия след спирането на ядрените мощности се компенсира с повишена употреба на въглища и закупуване на електричество от други ядрени държави, като Франция например. Към 2017 г. Германия разчита на въглища за осигуряване на 37% от необходимата си енергия. Ако трябва да обобщим – немският Зелен нов курс се проваля, въпреки инвестираните над 800 милиарда долара в субсидиране на новата енергийна стратегия. В резултат на този неуспешен експеримент немските потребители плащат едно от най-скъпите електричества в Европа – 0.30 евро за киловат час, срещу 0.17 евро във Франция и под 10 евроцента за киловат час в България. Основна причина за много по-ниската цена на електроенергията във Франция, спрямо тази в Германия, е че страната използва ядрените си мощности. И нека насочим поглед към Зеления нов курс на американската Демократическа партия, представен от конгресуоман Кортез. Според финансови анализатори предложеният пакет от промени в законодателството ще струва между 51 и 93 трилиона долара в период от 10 години. Ако сме черногледи и вземем за пример по-тежката прогноза, това означава, че всяко едно американско домакинство ще плати по $600 000. Това е цената, която американските граждани ще платят за преминаване към възобновяеми източници на енергия и съпътстващото ги откриване на нови, но в крайна сметка икономически неефективни работни места. При това предложените промени ще бъдат извършени в най-добрите традиции на социализма – наложени от централизиран орган, без значение от желанията и интересите на американските граждани, като разбира се, всичко ще бъде за тяхна сметка.   Какво ни заплашва Изненадващо или не – Зеленият нов курс набира популярност както в американското общество и западноевропейските държави, така и в малка, но придържаща се към световните тенденции България. Опасността от тези процеси е неопровержима – прахосването на публични ресурси за спорни програми и съответното овластяване на прокарващите ги, е проблем, с който ще се сблъскваме все по-често в близкото бъдеще.      ", "date": "2019.03.07", "title": " Зеленият социализъм (ще) струва на света трилиони\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82-%d0%be%d1%89%d0%b5-%d1%89%d0%b5-%d0%b1%d0%b8%d0%b5-%d0%b6%d0%b5%d0%bd%d0%b0-%d1%81%d0%b8/", "text": "Може да криминализират и говореното на английски  Отново един мъж уби жена си. „Отново“ ли казахме? Да. Защото това събитие се повтаря около 30 пъти средногодишно у нас и оставя след себе си сираци. Този път убийството е във Варна. Кремена е смазана от бой – удряна с юмруци и чук за пържоли, и зарязана в семейното гнездо в несвяст, за да прекрачи после прага между живота и смъртта. Датата е 25 февруари. Повечето медии я отбелязват, за да изтъкнат факта, че убиецът Борислав се е изявил – внимание! – само 2 дни преди да влязат в сила поправките в НК – тия, които криминализират преследването на съпруга от съпруг, на партньорка от партньор, на сестра от брат (или обратно), и предвиждат по-сурови наказания за кръвопролития, отвличане, пленяване, заплаха и принуда, ако те са „извършени в условия на домашно насилие“. Фактът си е факт. Изтъквайки го, авторите на публикациите за Кремена искат да кажат, че не е все едно дали тя е погубена преди, или след промените в Наказателния кодекс. Смятат, че ако Борко след тях й беше строшил главата, щеше още да пати. И нещо повече – че след законодателната промяна домашните насилници няма да са такива, каквито бяха, а домашното насилие ще стане рядкост. Да помислим дали така чудесно ще стане. Какво се случваше с такива като Борислав и жертвите им досега, преди последното пренаписване на кодекса относно тях? Във вариант №1 мъжът се прибира пиян, ругае гръмогласно, разплаква бебето и му запушва устата с възглавница, жената изпищява – Ще го удушиш, пияницо!” – получава 3 бързи шамара, руква кръв от носа й, ритва побойника, той побеснява, поваля я, разкъсва дрехите й и я затваря на заснежената тераса. Тя обаче е успяла да пъхне джиесема в гащите си и звъни на 112. Пристигат полицаите. Какво правят? Съставят протокол по чл. 65 от Закона за МВР – пияният да не нарушава обществения ред и да не бие жена си. Случва се и на нея да съставят същия акт. Така после и двамата могат да пуснат в съда искови молби по действащия от 13 години Закон за домашното насилие: единият да не доближава другия, да стои на 50 м от него и от детето им. Ако хлапето се окаже разделено и от двамата си родители едновременно, го настаняват в кризизен център. Това е абсурдно, но, по думите на уважавани юристи „в нашето правораздаване абсурдите са си типичен случай”. Заварвайки жената полугола на терасата, детето – посиняло от плач, а мъжът – заспал на дивана, полицаите би трябвало да извършат арест. Да, но на практика те могат да вържат с белезници насилника, само ако го сварят, примерно, да държи нож, вкаран до дръжка в гърдите на половинката си. Или, ако му разпоредят: „Г-не, не тормозете вече госпожата” и той отвърне „Вървете на майната си!“. В тия две хипотези ще го задържат – за опит за убийство и неподчинение на властта. Но по-опитните от тях не помнят да има задържан от първи път домашен насилник. Има от втори път – когато доближи жена си, след като тя се е снабдила със заповед за защита. Обаче и това рядко се случва. Често изтормозени дами сигнализират на 112, че душманинът им нарушава съдебната забрана. Но докато дойде патрулка, той се разкарва. И не се намират свидетели да потвърдят, че преди миг е размахвал нож в семейната свада. Съседите денем са на работа, а нощем спят… Заповед за незабавна защита се издава до 24 часа от подаването на молба и влиза в сила веднага, без да бъде връчвана даже. Тя обаче е за кратко. А заповед за постоянна защита се издава много бавно. Първо по делото се събират доказателства за насилие, после се издирва насилника, който се крие, знаейки, че без да е връчена, заповедта не важи. Във вариант №2 жертвите след колебания се престрашават да подадат в районния съд или в близкото РПУ жалба: мъжът ми бие, замеря ме с пепелници, троши мебелите, детето от страх заеква, буди го среднощ и го отвежда… И? „Полицаите – казва жалбоподателка – ме посрещат като натрапница – аман, викат, от скандали, оправете се под одеалото!”. И по-лошо бива: не регистрират жалбите, подхвърлят на авторките двусмислени обещания…И да са добросъвестни, бездействат – не ставало дума за престъпления, а за интимни отношения. В съда се държат по-прилично. Завеждат дело по Закона за домашното насилие, само дето краят му не се вижда – съдиите искат повече улики, отколкото са били нужни на италианските им колеги, за да пратят Ал Капоне в Алкатрас. Улики! То не е като да вземеш от пепелника фас с червилото на удушвачка. Страданията невинаги оставят следа. Класическото око – насинено и подуто е неизменно само във филмите. На живо по- често се наблюдава оттегляне на жалбите и съответно прекратяване на делата след временно разкаяние или заплахи. Още повече, ако тъщата се жалва от зетя побойник, а дъщерята казва: „Нищо такова няма!” Вариант №3. В съдебната зала кънтят ужасяващи разкази на съседи, адвокатът на ищцата носи изваденото й око в мензура… Въпреки това, съдът избягва строгите мерки „недоближаване”, „освобождаване на съвместното жилище” и „оставане на детето при немалтретирания родител”, и избира най-леката: „изпращане на програма за справяне с гнева и агресията“. Какво следва? Осъденият отива на дадения му адрес в някое НПО, но програмата е с 6-месечно финансиране и до 3 дни изтича… Може и да я премине, да. Но доколко ще се превъзпита? До 100%? До 20? Пък и дори да спази ограничителната заповед в Сливен, той може в Ямбол да инквизира друга жена. Нямаше да е така, ако имахме, като швейцарците, единна система за ограничителните заповеди… По предишния кодекс – така. А оттук-нататък? В НК ( чл. 93) има вече нова дефиниция – кога престъплението е извършено в условия на домашно насилие“ – когато „е предшествано от системно физическо, сексуално или психическо насилие, поставяне в икономическа зависимост, ограничаване на личния живот, свобода и права…“ . Има вече и нови квалифицирани състави на убийство (чл.116), телесна повреда (чл. 131), отвличане (чл.142), лишаване от свобода (чл. 142а), принуда (чл. 143) и др. в „условия на домашно насилие“. Плюс това, вече е наказуемо със затвор до 5 г.„всяко поведение със заплашителен характер, което се изразява в преследване на друго лице, показване на лицето, че е наблюдавано, навлизане в нежелана комуникация с него чрез всички средства “( чл.144). Учителката, която получава в час есемеси с цинизми и рони сълзи с гръб към учениците, знае какъв е смисълът. Знае го и шивачката, която не смее да излезе от работа, като вижда под дърво отсреща сянката му… Освен другото, законодателят е записал в НПК, че прокурорът и съдиите ще уведомяват мъчениците, ако мъчителят им избяга от затвора или го пуснат в отпуск…Дали ще го правят, не е важно. Магистратите са наясно, че промените се правят не заради страдалките, а за да конпенсират отхвърлената от парламента Истанбулска конвенция, за която настояват брюкселските началници. Важният въпрос е ще продължава ли домашното насилие да взема жертви у нас? Ще продължават ли насилниците да убиват по 30 жени годишно? Ще продължава ли всяка 4-та българка да се страда при затворена врата? Попитахме петима бракоразводни адвокати. Получихме 5 отговора „да”. Причината е, че домашното насилие не е муха, да я утрепеш с новия НК. То е конгломерат от култура, възпитание, образование, социална, икономическа среда и политически послания. Политици, които „бият” на избори, не спомагат за намаляване на насилието, било то домашно, улично или училищно. Безпаричието, като начин на живот в много семейства у нас, не предразполага към сговор – едно е да идеш вечер в ресторант и на опера, друго е да капнеш от умора на две работни места и да да завариш вкъщи хладилника празен, а жената разплакана, защото токът е неплатен и ще го спрат… Има и друго. Криминализирането на преследването няма да се превърне магически в рехабилитационни центрове за жертвите. Те пак ще се връщат при насилниците, защото няма къде да идат или ще се преселят при други, защото не са се научили да живеят ненасилвани. Криминализирането няма да спре автоматично кражбите от пари за проекти срещу домашното насилие, които се отпускат от правосъдната и други институции. Тия проекти отведнъж няма да станат истински, половината пак ще служат за подялба на суми и омастиляване на хартия. То какво ли вече у нас не се криминилизира! Неплащането на осигуровки. Нелегалните ракиджийници. Измамите с километражите. Зимното поддържане на магистралите. Измамите с парното. Продажбите на храни с изтекъл срок. Автогонките. Нападенията срещу лекари. Насилията срещу учители. И говоренето на английски ще криминализират навярно, щом Валери Симеонов го даде на Цацаров… Но какъв е смисълът от криминализирането тогава? Какъв е, освен, че разни зловидни явления се дават на прокуратурата? То вече и „даването на прокуратурата” не значи нищо освен това, че се хвърля в нейния двор умрялата катерица. Нищо и половина. Което ще е вероятният резултат и от криминилизирането на домашното насилие.                      ", "date": "2019.03.07", "title": " Българинът още ще бие жена си\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d1%82%d0%b5%d0%ba%d1%83%d1%89%d0%b8%d1%82%d0%b5-%d1%80%d0%b5%d0%bc%d0%be%d0%bd%d1%82%d0%b8-%d0%bd%d0%b0-%d1%81%d0%be%d1%84%d0%b8%d0%b9%d1%81/", "text": "Започнаха текущите ремонти на улиците след зимата в София. Заместник-кметът Дончо Барбалов провери работата на фирмите по поддръжка на пътните настилки, съобщиха от Столична община. „В началото на седмицата кметът Йорданка Фандъкова разпореди на фирмите, ангажирани с поддръжката на пътната настилка, да започнат активна работа. През зимата също се правиха аварийни ремонти на отделни места, със студена смес. Сега вече времето позволява полагането на асфалт, асфалтовите бази работят и Столична община очаква от фирмите да използват всеки сух и топъл ден, за да работят“, каза зам.-кметът. За текущи ремонти през тази година в бюджета на София са заделени близо 38 млн. лв., а за основни ремонти по Капиталовата програма са предвидени 63,2 млн. лв., съобщи Барбалов. На ул. „Русалка“ в район „Оборище“ се подменя асфалта на компроментираната част от пътното платно. По данни на фирмите днес се работи на общо 49 улици в 19 столични района – „Слатина“, „Красна поляна“, „Горна баня“, Мировяне, Мало Бучино, „Средец“, „Лозенец“, „Триадица“, „Сердика“, „Оборище“, „Подуяне“, „Илинден“, „Възраждане“, „Връбница“, „Надежда“, „Младост“, „Студентски“, „Панчарево“, „Изгрев“. На някои места се прави подготовка за асфалтиране или вече се асфалтира. Ремонтират се тротоарни настилки, полага се пътна маркировка, монтират се антипаркинг колчета, сменят се предпазни огради и т.н. Един от основните ремонти, които предстои да започнат през март, е на ул. „Каменоделска“. Там ще се извършва реконструкция на трамвайното трасе, изграждане на колектор на „Топлофикация“. Строителите обещават да приключат до края на август. Трамваите няма да се движат по „Каменоделска“ в този период. Ще бъде осигурен автобусен превоз.  ", "date": "2019.03.07", "title": " Започнаха текущите ремонти на софийските улици след зимата"}
{"url": "https://trud.bg/80-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba/", "text": "42-годишен шофьор без книжка с богато криминално досие бе осъден от Варненския окръжен съд на 6 години и 8 месеца затвор заради смъртта на 16-годишно момче. Тежкият пътен инцидент станал на 5 юли 2018 г. в град Игнатиево. Малко след полунощ Иван Димитров застигнал с автомобила си „Рено Лагуна“ 16-годишния Дейвид Славов и го блъснал. От удара момчето се проснало върху капака на колата, но Димитров не спрял. След известно време зарязал возилото и се укрил. Пострадалият Дейвид бил настанен с опасност за живота във варненската МБАЛ „Св. Анна“ във Варна с множество счупвания на ръцете и краката и луксация на двете рамена. Момчето издъхнало от травмите си на 16 юли, а същия ден джигитът се предал в полицията. Пред съда той заяви, че много съжалява за стореното и след като призна всички обстоятелства и факти от обвинителния акт, си спести 1/3 от първоначално постановеното наказание от 10 г. лишаване от свобода. Справката за съдимост на Димитров сочи, че досега той е бил осъждан 11 пъти, като в четири от случаите е шофирал след употреба на алкохол, а веднъж е бил наказван за управление на автомобил без книжка. Натрупал е и 19 наказателни постановления за нарушения на Закона за движение по пътищата. Сегашната му присъда може да се обжалва или протестира в 15-дневен срок пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " 80 месеца затвор за рецидивист без книжка, убил момче на пътя"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bd%d0%b0-%d0%b2%d1%82%d0%be%d1%80%d0%be-%d0%bc%d1%8f%d1%81%d1%82%d0%be-%d0%b2-%d0%b5%d1%81/", "text": "България е на второ място сред държавите-членки на Европейския съюз по дял на жените на ръководни длъжности – 49%. Първенец в класацията е Латвия с 56% дами в управлението, което я превръща в едниствената държава-членка с мнозинство на жените над мъжете по този показател. Това сочат данните на  , оповестени преди Международния ден на жената 8 март. Един на всеки трима мениджъри в ЕС е жена. Данните на Евростат са за 2017 г. България е и сред държавите в ЕС с  . Според данните за 2018 г. 39% от постовете в правителството се заемат от дами, като през изминалата година двама мъже министри бяха сменени от жени. Това са министърът на регионалното развитие и благоустройството Петя Аврамова, която дойде на мястото на Николай Нанков и Марияна Николова, която замени Валери Симеонов като заместник министър-председател по икономическата и демографската политика. Данните на Евростат сочат, че около 9,4 млн. души в ЕС заемат управленски постове, като 36% (3,4 млн.) от тях са жени. Според европейската статистическа служба това показва, че въпреки напредъка спрямо предишни проучвания, дамите в съюза все още не са напълно равноправни с мъжете. След Латвия и България по брой на жени на ръководни длъжности се нарежда Естония, която е наравно с нас, а именно с 49%. Класацията продължава с Полша и Словения ( и двете с 47%), Литва и Швеция (42%), Ирландия (41%), Гърция и Австрия (32%). В целия Европейски съюз процентът на жени на ръководни длъжности е 32, като числото не се е променяло от 2012 г. насам. В другия край на класацията се нареждат Люксембург (15%), Кипър (23%), Чехия, Дания, Италия и Холдансия, всички с 29%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Евростат: България е на второ място в ЕС по дял на жени на ръководни длъжности"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b8%d0%bd%d1%81%d1%82%d1%80%d1%83%d0%ba%d1%82%d0%be%d1%80-%d0%b8%d0%b7%d0%bc%d0%b8%d1%81%d0%bb%d0%b8%d0%bb-%d1%81%d1%85%d0%b5%d0%bc%d0%b0-%d0%b7/", "text": "Четирима души, измислили престъпна схема за шофьорски книжки, застанаха пред Темида в четвъртък. Това са един инструктор и други трима бургазлии, действали в съучастие. Тримата се явявали пред инспектори от ДАИ с фалшиви лични данни – на други хора и вземали теоретичния и практически изпит. За услугата получавали възнаграждение по над 500 лева. Издадените такива шофьорски книжки били шест на брой и ще бъдат анулирани. 62-годишният автоинструктор Красимир Н. в четвъртък се призна за виновен и сключи споразумение с прокуратурата. Така той бе осъден година и осем месеца затвор ефективно. Това обаче не е първата му присъда за такова престъпление. Преди време магистратите са го осъдили на 6 месеца условно. Двама от останалите обвиняеми – Валентин Л. и Петър И., получиха наказание пробация – 12 и 18 месеца, а третият- Недко М. – една година лишаване от свобода условно с три години изпитателен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Затвор за инструктор, измислил схема за фалшиви шофьорски книжки\t\t\t"}
{"url": "https://trud.bg/%d1%8f%d0%b2%d0%be%d1%80-%d0%b1%d0%b0%d1%85%d0%b0%d1%80%d0%be%d0%b2-%d1%81%d0%bb%d0%b5%d0%b4-%d0%b0%d1%80%d0%b5%d1%81%d1%82%d0%b0-%d0%bd%d0%b5-%d0%b5-%d0%b8%d0%bc%d0%b0%d0%bb%d0%be-%d0%bd%d0%b0%d1%81/", "text": "„Не е имало насилие над жена нито пък към полицейски служител, това е доказан факт“. Така актьорът Явор Бахаров коментира чрез профила си във фейсбук   от по-рано днес, че е бил задържан и осъден на пробация за нападение над бившата си приятелка и момче, а също, че се е държал непристойно и с органите на реда. „Някои медии с или без желание комбинират и преувеличават факти. Случката е силно преувеличена и не отговаря на истината. Не е имало насилие над жена нито пък към полицейски служител , това е доказан факт“, пише Бахаров. „В навечерието на 8-и март, както и в последните 3 години, ние сме заедно, Обичаме се, Обичайте се и вие“, завършва той. Постът е споделен и в профила на приятелката му. За случката с Бахаров стана ясно от думите на директора на СДВР Георги Хаджиев пред журналисти тази сутрин. Той информира, че на 4 март около 1.30 е получен сигнал на тел. 112 за възникнал скандал между две лица. „Колегите от Първо районно са реагирали. Следва неизпълнение на полицейско разпореждане и лицето е отведено в Първо районно, наложена му е мярка задържане под стража за 24 часа, която е удължена на 72 часа. Внесено е споразумение в съда, признал се е за виновен и му е наложено наказание пробация“, обясни шефът на СДВР.        ", "date": "2019.03.07", "title": " Явор Бахаров след ареста: Не е имало насилие над жена, нито към полицай"}
{"url": "https://trud.bg/%d1%83%d0%b8%d0%bb-%d1%81%d0%bc%d0%b8%d1%82-%d0%bd%d0%b5-%d0%b1%d0%b8%d0%bb-%d0%b4%d0%be%d1%81%d1%82%d0%b0%d1%82%d1%8a%d1%87%d0%bd%d0%be-%d1%87%d0%b5%d1%80%d0%b5%d0%bd-%d0%b7%d0%b0-%d0%b4%d0%b0/", "text": "Актьорът Уил Смит бе обвинен, че не е „достатъчно черен“ за ролята на бащата на сестрите Серена и Винъс Уилямс в документалния филм „King Richard“, посветен на живота и кариерата на двете тенисистки. Ричард Уилямс, който наскоро навърши 77 години, е превърнал двете си дъщери в световноизвестни тенис звезди, въпреки че той самият не се е занимавал активно със спорта. Документалната лента проследява скептицизма, противоречията и трудностите, с които Ричард се е сблъсквал през годините. Да пресъздаде неговия образ е избран Уил Смит, но това породи бурен дебат в социалните мрежи относно цвета на кожата на актьора. Според някои критици, Уил не е „достатъчно черен“, за да изиграе Ричард Уилямс и за ролята имало далеч по-подходящи актьори. Това не е първият път, когато Уил е нападнат за роля – само преди месец, актьорът обяви, че ще играе Духа от лампата в екранизираната приказка за Аладин. Тогава филмовите критици решиха, че той прилича на смърф и не e подходящ за ролята. Колкото до филма „King Richard“, Уил Смит все още не отговорил на нападките.  ", "date": "2019.03.07", "title": " Уил Смит не бил „достатъчно черен“, за да играе бащата на сестрите Уилямс"}
{"url": "https://trud.bg/%d1%82%d1%80%d0%b8-%d0%ba%d0%be%d0%bd%d1%81%d0%be%d1%80%d1%86%d0%b8%d1%83%d0%bc%d0%b0-%d0%bf%d1%80%d0%be%d1%8f%d0%b2%d1%8f%d0%b2%d0%b0%d1%82-%d0%b8%d0%bd%d1%82%d0%b5%d1%80%d0%b5%d1%81-%d0%b4%d0%b0/", "text": "Победителят ще стане ясен до месец  Три консорциума искат да строят продължението на Турски поток през България, стана ясно, след като в сградата на “Булгартрансгаз” бяха отворени офертите на кандидатите. Сред тях са компании от Италия, Унгария и Саудитска Арабия, съобщи изпълнителният директор на “Булгартрансгаз” Владимир Малинов. Първият консорциум е “Газово развитие и разширение в България” (ГРРБ), в който влизат “Консорцио Варна 1” (учреден от италианската “Бонатти” и германската “Макс Щрайхер”) и “Комплишънс дивелъпмънт” – клон България. Вторият кандидат е обединение на унгарските компании Fovallakozo и KVV Kivitelezo. Оферта е подадена и от “Консорциум Аркад”, в който влиза саудитската енергийна група “Аркад Ей Би Би” и “Аркад Енджиниъринг енд Констръкшънс Къмпани”. Кой е победителят в конкурса ще стане ясно до края на месеца. Обществената поръчка за линейния участък на газопровода с дължина 484 км е 2,286 млрд. лв. без ДДС. Отделно ще се обяви поръчка за компресорните станции на трасето от турско-българската до българо-сръбската граница. До края на юни трябва да се обяви и процедура за финансираща институция. Възможностите са както банков заем, така и облигационен и проектно финансиране, заяви Владимир Малинов. И допълни, че никога не е разглеждан вариантът да се вземе финансиране от “Газпром”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.07", "title": " Араби и италианци искат да строят Турски поток\t\t\t"}
{"url": "https://trud.bg/%d0%b4%d0%b8-%d1%84%d1%80%d0%b0%d0%bd%d1%87%d0%b5%d1%81%d0%ba%d0%be-%d0%be%d0%b1%d0%bc%d0%b8%d1%81%d0%bb%d1%8f-%d0%b4%d0%b0-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba/", "text": "Бялата кърпа е на път да развее и треньорът на „Рома“ Еузебио Ди Франческо. Наставникът отказа да говори пред медиите след мача, а крилото Диего Пероти намекна, че специалистът обмисля да подаде оставка. “Той е разочарован, както и всички ние – каза италианецът. – Раздадохме се в продължение на 120 минути и е болезнено да отпаднем по този начин. Вече няколко пъти съм казвал, че подкрепяме треньора. Той ще прецени какво да направи, но ние винаги сме се борили за него, за „Ром“а и за целия щаб“. В Италия уволняват Ди Франческо от началото на седмицата, като фаворит за неговия пост е Клаудио Раниери. Доверието към него бе снето след резила в римското дерби с „Лацио“ през уикенда, загубено с 0:3. Последният шанс на треньора бе именно реваншът с „Порто“. По всичко личи, че специалистът може да изпревари събитията и сам да подаде оставка. Веднага след мача италианецът се изолирал в автобуса и не комуникирал с никого, като на Ботуша са категорични, че предстои раздяла.", "date": "2019.03.07", "title": " Ди Франческо обмисля да подаде оставка"}
{"url": "https://trud.bg/%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%8f%d1%82%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d1%80%d0%be%d0%ba%d1%83%d1%80/", "text": "Сливенската митрополия призова прокуратурата да се самосезира за скандалните брошури, които бяха разпространени в някои училища. „В края на февруари стана известно, че в 5 областни града, в това число и в Ямбол, се е разпространявала брошура с позорни и безнравствени фотоси с аморално съдържание, пропагандиращо хомосексуализма сред учениците“, се заявява в официално становище на митрополията. „Тъй като град Ямбол се намира в диоцеза на Сливенската епархия, Сливенската митрополия не може да остане безразлична и безмълвна на тази антиморална хибридна агресия над деца. Загрижена за моралните устои направославните християни и на православното християнско семейство в епархията, митрополията остро осъжда разпространителите на тази брошура сред децата и призовава прокуратурата да се самосезира на основание чл.155 Б, ал.1 и ал.2, т.2 от Наказателния кодекс“, се казва в становището. Тези текстове предвиждат лишаване от свобода до 5 години за склоняване на малолетни лица към участие или наблюдение на действителни, виртуални или симулирани полови сношения между лица от еднакъв или различен пол, включително и в случатие, които е използвано положение на зависимост или надзор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.07", "title": " Митрополията в Сливен призова прокуратурата да се самосезира за скандалните брошури"}
{"url": "https://trud.bg/%d1%82%d0%b5%d1%85%d0%bd%d0%be%d0%bb%d0%be%d0%b3%d0%b8%d1%8f%d1%82%d0%b0-%d1%80%d0%b5%d1%88%d0%b8-%d0%bc%d0%b0%d1%87%d0%b0-%d0%b8-%d0%b2-%d0%bf%d0%be%d1%80%d1%82%d1%83%d0%b3%d0%b0%d0%bb%d0%b8%d1%8f/", "text": "Системата за видеоповторения на практика реши изхода и на 1/8-финала между „Порто“ и „Рома“. „Драконите“ се класираха напред след драма с продължения и успех с 3:1. В първата среща „Рома“ спечели с 2:1. В Португалия ключовия момент се оказа 114-ата минута. Тогава Алесандро Флоренци дръпна за фланелката Фернандо в наказателното поле. Португалецът се възползва от ситуацията и се строполи. Реферът Джунейт Чакър се посъветва с ВАР, тъй като имаше и съмнения за засада. В крайна сметка съдията прецени, че има нарушение и посочи бялата точка. Зад топката застана Алекс Телес, който с безкомпромисно изпълнение класира „Порто“ напред. „Миналата година ние молихме за ВАР в Шампионската лига, защото бяхме прецакани в полуфинала срещу „Ливърпул“, а сега дори и с технологията бяхме ограбени отново – изригна Джеймс Палота, президент на „Рома“. – Уморен съм от тези глупости. Предавам се“. На другия полюс бяха домакините. Икер Касияс, вратар на „Порто“, имаше двоен повод да празнува. Стражът влезе в историята на Шампионската лига след като записа 101 успех като играч. С една победа по-малко е Кристиано Роналдо от „Ювентус“. Снимка: Facebook", "date": "2019.03.07", "title": " Технологията реши мача и в Португалия"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%bf%d0%be%d0%b3%d1%80%d0%b5%d0%b1%d0%b0-%d0%b2%d0%b5%d1%87%d0%bd%d0%b8%d1%8f-%d0%b2%d1%80%d0%b0%d0%b3/", "text": "Христо Стоичков не пропусна шанса да захапе вечния враг „Реал“ (Мадрид). В студиото на американския тв гигант „Унивижън“ кавалерът на „Златната топка“ взе в ръце надгробна плоча с емблемата на европейския шампион. Над нея символично пишеш  RIP –  в превод от английски „Почивай в мир“. Специална програма „Унивижън“ организира заради най-срамната седмица в историята на „Реал“, завършила с три домакински загуби от „Барселона“ (2 пъти) и „Аякс“. В същото време мадридските медии твърдят, че на „почти 100 процента“ е сигурно завръщането на Жозе Моуриньо начело на „кралете“. Португалецът не изключи подобна възможност. От Моуриньо или от друг наследник на Сантяго Солари ще се изисква тотално преобразяване на отбора. „Реал“ се сгромоляса, въпреки че единственият важен напуснал е Кристиано Роналдо. А на вратата вместо Кейлор Навас застана Тибо Куртоа, смятан от мнозинството за по-класен. Германският национал Тони Кроос почти сигурно напуска „Реал“, а най-голям интерес към него има от „Манчестър Сити“. Точно треньорът Пеп Гуардиола с лека ръка го пусна в Мадрид, когато водеше родния му „Байерн“.", "date": "2019.03.07", "title": " Стоичков „погреба“ вечния враг"}
{"url": "https://trud.bg/%d1%81%d1%82%d0%be%d0%b5%d0%b2-%d0%bf%d1%81%d0%b8%d1%85%d0%b8%d1%87%d0%b5%d1%81%d0%ba%d0%b8-%d1%81%d1%80%d0%b8%d0%b2-%d0%b7%d0%b0-%d0%bb%d0%b5%d0%b2%d1%81%d0%ba%d0%b8-%d0%b0%d0%ba/", "text": "Стойчо Стоев се завърна в „Лудогорец“ с мераци да донесе психически срив в бившия му „Левски“, като го победи в предстоящия неделен мач между двата тима. „Сините“ обаче ще бъдат подкрепяни от над 15 000 зрители. „Герена“ е почти разпродаден за двубоя, като билети има предимно за сектор „Б“. Места в „А“ няма, а във „В“ са в ограничени количества. „Може отборът ни е разколебан спортно-технически, но ако се притеснявах, както предстои и тежък мач, едва ли щях да се върна – каза Стоев при завръщането си в Разград. – Няма да имам много време за промени, но се надявам футболистите да бъдат спокойни за мача срещу „Левски“. Ако ги бием, може би ще има психически срив при тях, но е рано – има още много мачове. Тепърва предстоят плейофите. Тогава няма да има лек двубой за който и да е тим“. Специалистът подписа договор за година и половина. Идеята на ръководството обаче е Стоев да работи дългосрочно в Разград. „В клуба оценяват, че съм оставил някаква диря – каза треньорът. – Дано успея да постигна поне това, което преди пет години“. По време на първия си престой в „Лудогорец“ през сезон 2013/2014 г. Стоев стана шампион и спечели Купата на България. През лятото на 2013 г. отборът влезе за пръв път в историята си в групите на Лига Европа, където постигна безапелационните пет победи и едно равенство в конкуренцията на ПСВ (Айндховен), „Черноморец“ (Одеса) и „Динамо“ (Загреб). Впоследствие воденият от Стоев тим отстрани „Лацио“ на 1/16 финалите в същия турнир и отпадна на 1/8 финалите от „Валенсия“.", "date": "2019.03.07", "title": " Стоев: Психически срив за „Левски“, ако бием"}
{"url": "https://trud.bg/%d1%81-%d1%80%d0%b8%d1%82%d1%83%d0%b0%d0%bb-%d0%bf%d0%b0%d0%bd%d0%b8%d1%85%d0%b8%d0%b4%d0%b0-%d0%b1%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b5%d0%bd-%d1%80%d0%b5%d1%81%d1%82%d0%b0/", "text": "С панихида, отслужена от Неврокопски митрополит Серафим, беше отдадена почест на загиналите офицери и войници при защитата на Горна Джумая, съобщиха от община Благоевград. Панихидата се състоя при новореставрирания паметник костница в стария гробищен парк в Благоевград. На нея присъстваха кметът на Благоевград д-р Атанас Камбитов, Иво Антонов, представител на Министерство на отбраната, областният управител Бисер Михайлов, заместник-областният управител Иван Стоянов, председателят на Общински съвет Радослав Тасков, военни и граждани. Кметът д-р Атанас Камбитов благодари за съвместните усилия на Министерство на отбраната, в лицето на министър Каракачанов, Областна администрация РИМ – Благоевград, РК „Традиция“. “Не костваше много, за да се реставрира паметника, а колко години сме го оставили в забрава. Нямаме оправдания за такова нещо! Това не са просто близо 600 човека, това са близо 600 живота, 600 съдби, 600 семейства. Нямаме право да забравяме! Не можем да си позволим такъв лукс – нито сме толкова силни, нито толкова велики. Трябва да помним техния подвиг и да го предаваме на поколенията. Колкото до историята, вярно е , че няма вечен съюзник и вечен враг, но има вечен интерес – за нас това е силна и богата България. България на българите!“, каза в част от словото си кметът д-р Атанас Камбитов. Той заяви, че Община Благоевград ще продължи да полага всички усилия за възстановяване паметници и обекти с историческа стойност. „Искам да благодаря, че заедно извършихме това свято дело, за тези, които сега ни гледат отгоре и които най-после ще намерят своя вечен покой. Те ще бъдат винаги с нас на тържествени поводи, за чествания, свързани с величията на България“, каза Иво Антонов, директор на Дирекция „Социална политика“ в Министерство на отбраната. „Ние сме в дълг към тези герои. През годините беше оставен в забрава този паметник, който всъщност бележи една от най- значимите страници в историята на нашия град“, подчерта областния управител Бисер Михайлов. По време на церемонията бяха издигнати знамена, предвождали битките на войниците и офицерите по време на Междусъюзническата война. РК „Традиция“ представи Знаме на Четата на генерал Цончев, Знаме на I-а Дебърска дружина на Македоно-одринското опълчение, Знаме на II-а Скопска дружина на Македоно-одринското опълчение, Знаме на IV-а Битолска дружина на Македоно-одринското опълчение, Знаме на V-а Одринска дружина на Македоно-одринското опълчение. По време на реставрацията на паметника костница е ремонтирана настилката и обновена оградата около него. Криптата бе обновена и в нея бяха положени костите на всички герои загинали в защита на Отечеството. Кръстът за храброст, който е красял паметника също е напълно възстановен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " С ритуал панихида бе представен реставрираният паметник костница в Благоевград (СНИМКИ)"}
{"url": "https://trud.bg/%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b0-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b0-%d0%b1%d0%be%d1%80%d1%81%d0%b0/", "text": "Бургас се представя на най-значимото и мащабно туристическо изложение в Берлин. ITB Берлин е Международна туристическа борса, известна в целия свят като топ търговско изложение за световната туристическа индустрия и най-голямото туристическо шоу за частни посетители. Борсата привлича над 100 000 души и ще продължи до 10- ти март. На самостоятелен щанд, с богата колекция от рекламни материали, представителите на Община Бургас ще представят предимствата на региона. Красиво илюстриран пътеводител, брошури и дипляни ще дават подробна информация за морската община Освен добрите условия за морски туризъм, ще бъдат представени уникалните за региона забележителности. Сред тях са остров „Света Анастасия“ и „Акве калиде“, ПЗЦ „Пода“, Атанасовското езеро, Авиомузея в кв. „Сарафово“ и експозициите на РИМ-Бургас.", "date": "2019.03.07", "title": " Международна туристическа борса\t\t\t"}
{"url": "https://trud.bg/%d0%bb%d1%83%d0%bc%d0%bd%d0%b0-%d0%bf%d0%be%d0%b6%d0%b0%d1%80-%d0%b2-%d0%b1%d0%be%d1%80%d0%be%d0%b2%d0%b0-%d0%b3%d0%be%d1%80%d0%b0-%d0%ba%d1%80%d0%b0%d0%b9-%d1%88%d1%83%d0%bc%d0%b5%d0%bd%d1%81%d0%ba/", "text": "Пожар в борова гора край шуменското село Тушовица лумна в четвъртък и за късмет се размина без сериозни щети. Екипи на пожарната, 10 горски от ДГС-Върбица и директорът му инж. Халми Амзъ са участвали в гасенето. Огънят най-вероятно е тръгнал от запалени сухи треви в близост до дърветата, съобщават от Североизточното държавно предприятие. Засегнати са 10 декара залесени с бял бор. Пожарът е низов и въпреки вятъра е изгасен за по-малко от час. В близост до гората са изпепелени и над 10 декара храсти и сухи треви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Лумна пожар в борова гора край шуменско село"}
{"url": "https://trud.bg/%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b5%d0%bd-%d0%b0%d0%bb%d0%ba%d0%be%d1%85%d0%be%d0%bb-%d1%83%d0%ba%d1%80%d0%b8%d1%82-%d0%b2-%d0%ba%d0%b0%d0%b1%d1%80%d0%b8%d0%be%d0%bb/", "text": "147 бутилки водка и уиски са конфискували митническите служители при проверка на лек автомобил. Бутилките, облепени с български акцизен бандерол, били укрити в специално пригоден тайник на мястото, където се прибира гюрука на кабриолета. Лекият автомобил, с гръцка регистрация и управляван от гръцки гражданин, пътувал в посока изход от България. Общото количество на задържания алкохол е 106 литра. По случая е съставен акт за установяване на административно нарушение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Контрабанден алкохол, укрит в кабриолет, откриха на ГКПП-Кулата"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%b8%d0%b2%d0%b0%d0%bd%d0%be%d0%b2-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%89%d0%b5-%d0%bf%d1%80%d0%b5%d1%86%d0%b5/", "text": "Прокуратурата ще преценява дали да повдигне обвинения и на  , които са осъществявали „чадър” за престъпленията на  . Това съобщи главният секретар на МВР Ивайло Иванов пред журналисти в Пловдив. „Ще бъде преценявано и какви дисциплинарни наказания да им бъдат поставени”, каза той. „На този етап е доказано, че двамата служители на МВР са се грижили, когато се извършват престъпленията, да няма полицейско присъствие”, заяви главният секретар на МВР. Все още се провеждат процесуално-следствени действия, ще бъде направена оценка на събраните доказателства и ще се преценява на кои от задържаните при акцията 15 лица да бъдат повдигнати обвинения. „Ако получим още данни и нови доказателства за още полицаи, които са съпричастни, то всеки, който е нарушавал правилата ще си понесе и съответните отговорности”, посочи Ивайло Иванов и обясни, че данните за двамата полицаи са постъпили на по-късен етап, докато престъпната група се наблюдава от средата на миналата година. Предстои също така и анализ на събраните веществени доказателства, както и на откритото оръжие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Ивайло Иванов: Прокуратурата ще преценява дали да повдигне обвинения и на двамата полицаи, помагали за престъпленията в „Орландовци“\t\t\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b7%d0%b0%d0%b4%d0%be%d1%87%d0%bd%d0%be-%d1%82%d1%80%d0%b8%d0%bc%d0%b0-%d0%bc%d0%be%d0%bb%d0%b4%d0%be%d0%b2%d1%86%d0%b8-%d0%b7%d0%b0-%d0%be%d0%b3%d1%80%d0%b0%d0%b1/", "text": "Окръжната прокуратура в Шумен е предала на съд трима молдовски граждани за нагъл обир на бензиностанция и бой на служителка, от която беше отмъкнато чекмедже с 254 лв. И тримата са в неизвестност и се издирват, но ще бъдат съдени задочно, съобщават от Апелативна прокуратура-Варна. На съд са предадени 28-годишният Дмитрий Р. и 22-годишните Андрей Кр. и негов съименник Андрей К. за грабеж на бензиностанция „Петрол“ и нанесена средна телесна повреда на служителка. Грози ги затвор от 5 до 15 години, като съдът може да постанови и конфискация на имуществото на виновните. Молдовските граждани пристигнали у нас с автомобил на 8 април миналата година. Целта на пътуването до България била да закупят автомобил на Андрей К. Настанили се на хотел в Шумен. Андрей К. и Дмитрий Р. предложили на приятелите си да извършат грабеж на бензиностанцията на Пети километър край Шумен и за целта закупили ръкавици, приготвили и четири маски с качулки. На 11 април около 01:30 ч. след полунощ молдовците паркирали автомобила си на черен път близо до бензиностанцията, скрили се в храстите и наблюдавали нарочения на грабеж обект около 15 минути. На смяна била служителка, която говорела с клиент. Андрей Кр. с пистолет-играчка в ръка и Григорий Т. с пистолет без пълнител ударили клиента, след това започнали да удрят служителката. Жената била издърпана зад бензиностанцията и там продължили да я бият по главата, ритали я по ръцете и краката. От ударите нападателите счупили пръст на ръката й, а на клиента на бензиностанцията била причинена лека телесна повреда. Дмитрий Р. взел металната каса от бензиностанцията и побягнали към паркираната наблизо кола. По пътя отворили касата и взели намиращите се в нея 254 лева. Още същата нощ четиримата молдовци напуснали България през ГКПП – Силистра. Полицията ги установила, но не успяла да ги открие. В средата на миналата година съучастникът на тримата Григорий Т. пътувал до Турция по бизнес, без да знае, че е установен като съучастник в грабежа. Още щом влязъл в България, той бил задържан под стража. През август е осъден на 1 г. затвор ефективно от Окръжния съд в Шумен, като преди това възстановил парите и платил 3500 лв. деловодни разноски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.07", "title": " Съдят задочно трима молдовци за ограбена бензиностанция"}
