{"url": "https://trud.bg/%d0%bd%d0%b0%d1%88%d0%b8-%d0%b5%d0%ba%d1%81%d0%bf%d0%b5%d1%80%d1%82%d0%b8-%d1%89%d0%b5-%d0%bf%d0%be%d0%bc%d0%b0%d0%b3%d0%b0%d1%82-%d0%bd%d0%b0-%d0%b0%d0%bb%d0%b1%d0%b0%d0%bd%d0%b8%d1%8f-%d0%b8-%d0%bc/", "text": "България предложи експертна помощ за предприсъединителния процес на Албания и Република Македония към членство в Европейския съюз. Това заяви вицепремиерът и министър на външните работи Екатерина Захариева в Солун, където участва в четвъртата четиристранна министерска среща на Албания, България, Гърция и Република Македония. Захариева призова още всяка от четирите страни да излъчи дипломат за връзка, който да координира изпълнението на решенията, приети в четиристранен формат, съобщиха от МВнР. “Когато се видяхме през май т.г., се разбрахме нашите срещи да бъдат по-практични и да доведат до конкретни резултати – с участието на университетите, журналисти за съвместни пътувания в четирите държави, обмен на млади дипломати”, заяви Захариева. Тя припомни и усилията, които положи България по време на своето Председателство на Съвета на ЕС за даването на зелена светлина за започване на преговори за Албания и Република Македония, като изтъкна, че работата на българската дипломация за европейска перспектива на Западните Балкани продължава. “След Солун 2003 имаше София 2018 и се надявам да имаме Загреб 2020. Софийската декларация и Софийският дневен ред съдържат конкретни предложения за сътрудничество между 28-те държави членки и шестте страни от Западните Балкани, които искат да се присъединят”, допълни Захариева. Тя изтъкна и конкретните области на сътрудничество, заложени от европейските лидери в София – сигурност, икономика, младеж, свързаност, дигитализация и добросъседски отношения. По време на министерската среща в Солун участниците обсъдиха още редица регионални въпроси като диалога Белград-Прищина и ситуацията в Босна и Херцеговина след изборите. Екатерина Захариева изтъкна полезността на тези формати и припомни, че именно в Солун е постигнала договорка със своя албански колега Дитмир Бушати за признаването на българското малцинство в Албания. На срещата Албания бе представена от заместник-министъра на външните работи Артемиса Драло, заместник-министъра на финансите и икономиката Албана Шкурта, Гърция – от алтернативния министър на външните работи Йоргос Катругалос и от алтернативния министър на икономиката и развитието Стергиос Пицорлас, Република Македония – от министъра на външните работи Никола Димитров На двустранна среща със своя колега от Република Македония Никола Димитров българският първи дипломат обсъди конкретните стъпки по прилагане на Договора за приятелство, добросъседство и сътрудничество между двете страни и заяви, че в общ интерес е съвместната мултидисциплинарна комисия най-накрая да излезе с реални резултати. Третото нейно заседание ще се проведе в София другата седмица. Захариева и Димитров обсъдиха предстоящото провеждане на съвместен бизнес форум и второ съвместно заседание на правителствата на двете страни след подписването на договора. Захариева проведе и среща с алтернативния министър на външните работи на Гърция Йоргос Катругалос, с когото обсъди редица аспекти на регионалното сътрудничество с акцент върху енергетиката. Двамата подчертаха важността от енергийна диверсификация на Балканите.  ", "date": "2018.11.23", "title": " Наши експерти ще помагат на Албания и Македония за членството в ЕС"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b7%d0%b0-%d0%bc%d0%b5%d0%b4%d0%b8%d0%b9%d0%bd%d0%b8%d1%8f-%d0%b7%d0%b0%d0%ba%d0%be%d0%bd-%d0%bd%d1%8f%d0%bc%d0%b0-%d0%bd/", "text": "„Олигарсите се изградиха при Беров. Знаете, че бях приятел с Илия Павлов, ходил съм на вечери в Боровец. Ако напиша книга, ще стане страшно, така че се молете да не живея дълго“. Това заяви по-рано днес от парламентарната трибуна Вежди Рашидов в отговор на обвинения от лидера на БСП Корнелия Нинова. „Кой създаде олигарсите – не е честно човек от една партия, която много години управляваше държавата, да хвърля думи срещу една много по-нова, по-млада партия“, обясни думите си Рашидов по  , намеквайки за БСП. „Бях приятел на Илия Павлов без да съм работил във фирмата му. Жена му е само една весела вдовица, а мен всички ме наричат „мултак“ без да са съм работил за него“, посочи Вежди Рашидов. Като председател на медийната комисия, той коментира и закона за осветляването на медийни собственици, внесен от депутата Делян Пеевски и приет с мнозинство в парламента. „Няма нищо по-нормално от това да се знае кой какво притежава, медиите са бизнес. В България медии се правят, за да бъдат финансирани. Нищо лошо не казвам, такава е ситуацията“, каза депутатът. Рашидов коментира и участието на премиера Бойко Борисов в „Шоуто на Слави“ през седмицата. „Липсваше ми песента „Няма такава държава“, за да е завършено шоуто“, каза той.", "date": "2018.11.23", "title": " Вежди Рашидов за медийния закон: Няма нищо по-нормално от това да се знае кой какво притежава"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%89%d0%b5-%d0%b4%d0%be%d0%b9%d0%b4%d0%b5-%d0%bc%d0%be%d0%bc%d0%b5%d0%bd%d1%82-%d0%b2-%d0%ba%d0%be%d0%b9%d1%82/", "text": "Не водя битки с никого и не разглеждам президента Румен Радев, като политически опонент. Това заяви председателят на ПГ на ГЕРБ и зам.-председател на управляващата партия Цветан Цветанов в предаването „Лице в лице”. Той допълни, че очаква скоро държавният глава да се разграничи от БСП. „БСП трябва да се притесняват, защото те трябва да разглеждат президента Радев, като политически опонент. Ще дойде момент, в който той ще се разграничи от тях, той ще забрави много бързо за тези, които го номинираха и избраха. Към настоящия момент са координирани действията между лидера на БСП Корнелия Нинова, БСП и президента Румен Радев. Президентът показа много пъти, че е президент на БСП, а не на българските граждани”, каза Цветанов. Зам.-председателят на управляващата партия заяви, че премиерът Борисов отсъства от Народното събрание, но винаги, когато се налага да присъства, той идва. Цветанов определи като популизъм твърдението на лидера на социалистите, че е следена от униформени. „Президентът Румен Радев има страхове да влезе в българския парламент, защото в рамките на близо две години той не е направил нито едно обръщение парламентарната трибуна. Всички останали президенти, по два-три пъти на година правят съответните обръщения към парламентарните групи”, допълни Цветанов. Лидерът на ПГ на ГЕРБ заяви, че има надежда до края на следващата година България да влезе в Шенген по въздух. „Държавата полага максимални усилия на всякакви политически форуми, свързани с институции, които имат пряко отношение към изпълнението на ангажимента ни за покриване на критериите за Шенген. Има надежда до края на мандата на Европейската комисия България да се присъедини към Шенген по въздух”, каза още Цветанов. Цветанов заяви, че не няма притеснения относно стабилността на коалицията. „С Обединени патриоти и с народни представители от други парламентарни групи подкрепяме законодателство, което е и в интерес на обществото и държавата. Що се касае до управленската програма – нямаме никакво разминаване с колегите от Обединени патриоти, гласуваме заедно с тях” каза Цветанов. Той допълни, че няма плаващи мнозинства в Народното събрание, а за подкрепата от ДПС за определени закони Цветанов даде за пример с ратификацията на Споразумението между ЕС за Турция за интеграция на бежанците. Отпуснати са 3 млрд. евро, от които ЕС дава 2 млрд. евро, а останалите държави-членки трябва да разпределят солидарно 1 млрд., дялът на България е 3 млн. евро. „Днес ОП бяха против, БСП бяха също против, което е много странно, защото това е една отчетност за това какво сме получили от ЕС и какво прави българското правителство, за да се охранява външната граница”, каза Цветанов и допълни, че не знае какъв е аргументът за отказ на двете партии”, каза лидерът на ПГ на ГЕРБ. Цветанов заяви, че няма притеснения относно имотната проверка от прокуратурата на финансовия министър Владислав Горанов. В „Шоуто на Слави“   трябваше да отговори на зрителски въпрос – получавал ли е сигнал, че от 2012 г. Горанов живее, без да плаща в апартамент, предоставен от бизнесмен. „Всяка една информация, която постъпва относно публични личности, които са в държавното управление, законодателната дейност, президентската институция и съдебната система, има институции, които трябва да направят съответни проверки, за да може да се покаже истината за тези сигнали. По-коректно е да изчакаме проверките преди да коментираме. Чест прави на българските институции, че независимо от позицията, те веднага започват проверки. В обратната ситуация щеше да се каже, че има чадър над определени личности”, коментира председателят на ПГ.            ", "date": "2018.11.23", "title": " Цветан Цветанов: Ще дойде момент, в който президентът Радев ще се разграничи от БСП"}
{"url": "https://trud.bg/%d0%b8%d0%b7%d0%be%d1%81%d1%82%d0%b0%d0%b2%d0%b0%d0%bc%d0%b5-%d0%bf%d0%be-%d1%80%d1%8a%d1%81%d1%82-%d0%bd%d0%b0-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0/", "text": "По-добре сме от Чехия и Латвия Фирмите да внимават с партньори от Турция Българската икономика изостава от страните в Централна и Източна Европа, сочи доклад на компанията в застраховането на кредитния риск Euler Hermes. С ръст на БВП от 3% за третото тримесечие на 2018 година България е една от държавите в Централна и Източна Европа със забавен темп на развитие спрямо миналата година. За сравнение средният икономически растеж за региона е 4,3%. “Данните потвърждават прогнозата на Euler Hermes за стабилен икономически ръст с леко забавяне у нас. Към момента системата за оценка на риска, която прилагаме, не дава индикации за най-високо ниво на тревога за нито един от секторите в българската икономика. Все пак продължаваме да следим с повишено внимание строителството и транспорта. Общият рейтинг на риск на България в системата на Euler Hermes остава непроменен – B2*, което е в средната зона.”, коментира Камелия Попова, управител на компанията за България. Отличник в Централна и Източна Европа за периода е Полша с ръст на БВП от 5,7% спрямо същия период на миналата година. На второ място се нарежда Латвия с 5,5%, а третото е за Унгария с 5%. С по-бавен ръст от България са Литва с 2,7% и Чехия с 2,3% заради намалено производство и износ в сектора на автомобилостроенето. Въпреки известното забавяне на икономически растеж в Румъния, в края на третото тримесечие постигнатото ниво е 4,1%. От компанията предупреждават българските фирми да внимават, когато сключват сделки с партньори от Турция и Румъния. Фискалните турболенции в Турция и индикациите за прегряване в румънската икономика, повишават риска за партньорите от България, обяснява Камелия Попова. Прогнозата на Euler Hermes е регионът на Централна и Източна Европа да завърши 2018 година със среден ръст от 4,1%. Това е индикация за леко забавяне на темпа спрямо 2017 година, когато бе постигнат растеж от 4,7%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.23", "title": " Изоставаме по ръст на икономиката"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bb%d0%be%d0%bd%d0%b4%d0%be%d0%bd-%d1%81%d0%bf%d0%b8%d1%80%d0%b0-%d1%80%d0%b5%d0%ba%d0%bb%d0%b0%d0%bc%d0%b0%d1%82%d0%b0-%d0%bd%d0%b0-%d0%b2%d1%80/", "text": "Кметът на Лондон Садик Хан спира рекламата на вредни храни в обществения транспорт. Забраната влиза в сила от 25 февруари 2019 г. и обхваща рекламата на храни с високо съдържание на сол, захар и мазнини. Мярката цели да бъде намалено затлъстяването при децата, предаде  . Според данни, 40% от децата на възраст 10 и 11 години в Лондон са с наднормено тегло. По този показател британската столица държи първенство сред градовете в Европа. Забраната се отнася както за наземния транспорт, така и за метрото. „Намаляването на рекламата на нездравословна храна ще изиграе своята роля не само при децата, но и при техните родители, семейства и настойници, които купуват и готвят храната“, каза Садик Хан. Той призова британското правителство също да се включи в борбата с този проблем. Кметът на Лондон поде кампанията за тази забрана през май, отбелязвайки, че децата са особено податливи на реклами, което оказва влияние върху родителите при избора на храни и напитки.", "date": "2018.11.23", "title": " Кметът на Лондон спира рекламата на вредни храни в градския транспорт"}
{"url": "https://trud.bg/%d0%bc%d0%b2%d0%bd%d1%80-%d1%83%d1%82%d1%80%d0%b5-%d0%b2-%d0%bf%d0%b0%d1%80%d0%b8%d0%b6-%d1%81%d0%b5-%d0%be%d1%87%d0%b0%d0%ba%d0%b2%d0%b0%d1%82-%d0%bf%d1%80%d0%be%d1%82%d0%b5%d1%81%d1%82%d0%b8-%d1%81/", "text": "На 24 ноември 2018 г., събота, в Париж се очаква провеждането на протести срещу увеличението на цените на горивата. Министерството на вътрешните работи на Франция съобщи, че е дадено разрешение за събиране на протестиращите на Марсово поле /Champ-de-Mars/ в 7-ми район в  Париж, съобщават от Ситуационнния център на МВнР. Съобщава се, че за осигуряване на обществената сигурност ще има засилено полицейско присъствие в столицата, по пътищата, гарите и железопътните линии, които водят до местата за събиране на протестиращите. Не се изключват събирания и в други части на столицата. Социалните мрежи съобщават, че се очакват повече от 32000 протестиращи, които ще се съберат в столицата от цялата страна. Частични протести се очакват и в градовете Авиньон, Бордо, Страсбург, както и в населени места в областта Бретан. Министерството на външните работи препоръчва на българските граждани, пребиваващи или пътуващи във Франция, да се информират предварително за актуалната обстановка преди предприемане на пътуване, да проявяват внимание и да следват указанията на местните власти.", "date": "2018.11.23", "title": " МВнР: Утре в Париж се очакват протести срещу увеличението на цените на горивата"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%be%d0%b1%d0%b2%d0%b8%d0%bd%d0%b8-%d0%b3%d1%8e%d0%bb%d0%b5%d0%bd-%d0%b8-%d0%be%d1%89%d0%b5-27-%d1%87%d0%be%d0%b2%d0%b5%d0%ba%d0%b0-%d0%b7%d0%b0-%d1%83%d0%b1/", "text": "28 души, включително Фетхуллах Гюлен, са обвинени за убийството на руския посланик в Турция Андрей Карлов през декември 2016 г. Днес прокуратурата в турската столица завърши разследването на атентата и внесе обвинителния акт в съда. Според обвинението терористичния акт е провокация, насочена срещу турско-руските отношения. Освен лидера на движението Фетхуллах Гюлен, сред обвинените са и други високопоставени членове на мрежата му, предаде  . Двама от тях – Шериф Али Текелан и Емрулах Услу, в момента живеят в Съединените щати. Друг обвиняем е Шахин Сьогют, сочен за ръководител на групата, към която е принадлежал убиецът – бившият полицай Мевлют Мерт Алтънташ. Властите обвиняват членовете на организацията на Гюлен, че стоят зад опита за преврат от 15 юли 2016 г., а в конкретния случай обвиняемите ще отговарят за нарушаване на конституционния ред на страната, членство във въоръжена терористична и шпионска организация, предумишлено убийство с цел всяване на страх. Според 609-страничния обвинителен акт първоначалният план е бил покушението да се извърши на 27 юни 2016 г. Тогава в централата на Партията на справедливостта и развитието за чуждите посланици в Турция е организирана вечеря ифтар, слагаща край на дневния пост за мюсюлманите през свещения месец Рамазан. Впоследствие планът е бил променен и покушението беше извършено при откриване на изложба в Анкара на 19 декември 2016 г.  ", "date": "2018.11.23", "title": " Турция обвини Гюлен и още 27 човека за убийството на руския посланик"}
{"url": "https://trud.bg/%d0%bf%d0%be%d0%bb%d1%88%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0-%d0%b3%d1%80%d0%b0%d0%bd%d0%b8%d1%87%d0%bd%d0%b8%d1%8f-%d0%ba%d0%be%d0%bd%d1%82%d1%80%d0%be/", "text": "Във връзка с Конференцията на ООН за промените в климата, която ще се проведе в град Катовице (03-14 декември 2018 г.), Република Полша въвежда временен граничен контрол на 264 пункта по границите си с Германия, Литва, Чехия и Словакия. Контролът обхваща морските и въздушните граници и ще важи за периода от 22.11.2018 г. до 16.12.2018 г., включително, съобщиха от Министерство на външните работи. Проверки на пътуващите граждани и превозни средства ще се извършват на базата на анализ на риска. Съгласно информацията на полската Гранична служба, всеки гражданин следва да бъде готов да представи при поискване документ за самоличност.", "date": "2018.11.23", "title": " Полша възстановява граничния контрол заради Конференцията на ООН за климата"}
{"url": "https://trud.bg/%d0%b0%d1%80%d0%b5%d1%81%d1%82%d0%b8-%d0%bd%d0%b0-%d1%81%d1%8a%d1%80%d0%b1%d0%b8-%d0%b2-%d0%ba%d0%be%d1%81%d0%be%d0%b2%d1%81%d0%ba%d0%b0-%d0%bc%d0%b8%d1%82%d1%80%d0%be%d0%b2%d0%b8%d1%86%d0%b0-%d0%bf/", "text": "Напрежението между Косово и Сърбия за пореден път е опасно близо до точката на кипене. Сръбското население на северните косовски общини протестира срещу въвеждането на 100-процентови мита за вноса на стоки от Сърбия. Властите в Прищина избраха точно този момент, за да изпратят спецчасти на косовската полиция в северната част на Косовска Митровица, за да арестуват заподозрени в убийството преди 10 месеца на опозиционния политик Оливер Иванович. Трима са арестуваните заподозрени за убийството на Иванович сърби, като двама от тях са служители на косовската полиция. Четвърти сърбин е задържан, защото не се подчинил на косовските албански спецполицаи. Акцията е проведена в 5,30 ч. сутринта. Кметът на Северна Митровица Горан Ракич я нарече „брутално малтретиране“ с очевидна цел, съобщава  . „Не се представят никакви доказателства за това, за което са обвинени нашите съграждани“, каза Горан Ракич, кмет на Северна Косовска Митровица. В Прищина са на противоположната позиция. „При арестите открихме доказателствен материал за разследването“, обясни Риза Шилова, следовател от косовската полиция. Става дума за автомати „Калашников“, ръчни гранати и дрон. Но независимо от това сръбската общност реагира остро, защото осъмна днес и с недостиг на стоки от първа необходимост. Това се дължи на решението отпреди два дни на косовските власти да наложат непосилни мита върху всички внасяни от Сърбия стоки. „Утре няма да имаме нито хляб, нито мляко. Няма да имаме нормални цивилизовани условия за живот“, алармира кметът Горан Ракич. Косовските власти обаче настояват, че високите мита ще останат докато Сърбия не признае независимостта на Косово. „Сърбия трябва да схване, че политиката й не помага за мирното съжителство на албанците и сърбите“, коментира Кадри Весели, председател на парламента на Косово. С едночасови пътни блокади отвърнаха косовските сърби в северните общини. Кметът Горан Ракич заяви, че тези протести ще продължат до отмяната на митата и освобождаването на арестуваните. Кметът на Северна Митровица се зарече да направи възможното да не се стигне до сблъсъци. От президента на Сърбия Александър Вучич Ракич очаква да помогне за това с контактите си на международната сцена.", "date": "2018.11.23", "title": " Арести на сърби в Косовска Митровица, Прищина прати спецчасти"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%b5-%d0%b4%d1%8a%d1%80%d0%b6%d0%b0%d0%b2%d0%b5%d0%bd-%d1%81%d0%bb%d1%83%d0%b6%d0%b8%d1%82/", "text": "Фермерите ще се осигуряват на 400 лв. Пенсионери няма да може да бъдат назначавани като държавни служители. Тази промяна в Закон за държавния служител беше одобрена от бюджетната комисия към парламента късно в четвъртък с приемането на второ четене на бюджета за 2019 г. Всички държавни служители, които вече получават и пенсия, ще бъдат освободени с едномесечно предизвестие. Ведомствата ще получат от НОИ списък на служителите, които вече са упражнили правото си на пенсиониране и трябва да бъдат освободени. За хората в администрацията, които са на трудов договор и не са държавни служители, промяна няма. Пенсионери ще може да бъдат назначавани като държавни служители само временно по заместване заради отсъствие на титуляра. Целта на промените е да се даде път на младите за кариерно развитие в администрацията, обясниха депутатите. Минималният месечен осигурителен доход за земеделските стопани и тютюнопроизводители да стане 400 лв., реши още бюджетната комисия като подкрепи предложението на депутата от ГЕРБ Десислава Танева. Кабинетът беше предложил минималният осигурителен доход на фермерите да бъде повишен от 350 лв. на 560 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Пенсионер не може да е държавен служител\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: „Владетелите на света“ Братята Леман – Прокобата на парите           Попи Делевин: Обичам да съм полугола 2Актрисата и модел за киното, връзките и фитнеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Труд Уикенд – един вестник за два дни"}
{"url": "https://trud.bg/%d1%87%d0%b5%d1%80%d0%bd%d0%b8%d1%8f%d1%82-%d0%bf%d0%b5%d1%82%d1%8a%d0%ba-%d0%b2%d0%b7%d1%80%d0%b8%d0%b2%d0%b8-%d0%b8%d0%bd%d1%82%d0%b5%d1%80%d0%bd%d0%b5%d1%82/", "text": "В деня на големите намаленията моловете бяха полупразни Недоволство от фалшиви промоции Полупразни останаха моловете на Черния петък, показа проверка на „Труд” в най-големите търговски центрове в София. Единични магазини бяха обявили големи намаления и малко клиенти бяха дошли специално за определени продукти с отстъпка в цената. Ловците на промоции останаха пред дисплеите на компютрите и най-вече на телефоните си, показаха първите данни за обема на онлайн търговията на 23 ноември. Интернет магазините отбелязаха рекорди, като най-голям ръст имаше пазаруването през специални мобилни приложения за смартфони (виж карето). В петък по обяд нито имаше засилен трафик около моловете, нито навалица вътре в магазините, видя репортер на “Труд”. Наша анкета показа, че малцина клиенти са дошли за дългоочаквани покупки на промоция. Младата майка Светослава обяснява, че знаела за Черния петък, но не дошла заради това. Тя е убедена, че намаленията не са истински, а цените са изкуствено завишени преди това. Купила е дрехи и ботуши за детето си, но не от магазини с гръмки табели по витрините. Георги и Мариела пък са в мола специално за Черния петък. Той си е купил яке и ботуши и отива за лаптоп. Тя още не си е харесала нищо. Димитър си купил телевизор, но не заради промоциите, а защото му изгорял стария. Но пък е доволен, че уцелил 10 процента намаление. Семейството на Александър и Деница има голяма придобивка – 55-инчов телевизор. Чакали промоцията месеци наред и щастливи го изнасят на ръце от верига за техника. Тя се надява след голямата инвестиция в семейния бюджет да е останало и нещичко за чисто дамска покупка. Двойката преминава покрай Благой, който чака свой пазаруващ приятел на входа на магазина. Черният петък “не го кефи”, твърдо не вярва в истинността на намаленията. Емигрантите Емил и Асен са се върнали за малко в родината – единият от Германия, другият от Англия. Казват, че са “отчаяни” от Черния петък в България. По думите им поначало стоките у нас са много по-скъпи, както и по-некачествени. А даже и с истински намаления, цените в столичните молове надвишават тези на Запад. Според тях именно това е причината онлайн търговията вече да е много “по-вървежна”. Ели, продавачка в магазин за дрехи, е една от малкото, която има допълнителна работа. Казва, че денят й е “лудница”, имало много повече хора и продажби от обикновено. Най-добре се харчели пуловерите.  В повечето магазини обаче има само по няколко клиенти едновременно и максимум по двама-трима на опашка пред касите.   Фирмените магазини привлякоха най-много клиенти Мария Кехайова,  Венета Асенова Вял бе Черният петък в центъра на Бургас. По магазините нямаше желаещи за трескавото пазаруване с намаления. Тук-там някой клиент питаше за топла шапка, главно заради силния вятър и студа. Намаленията бяха 10 процента. В един от големите магазини на площад “Тройката”, също нямаше пазаруващи. В двата мола се струпаха повече клиенти. Там интересът бе предимно към фирмените магазини за дрехи и обувки. Намаленията бяха между 20- 30 %. Имаше обекти с промоция: “купи три – вземи четири”. В двата мола в Стара Загора, намаленията за някои от стоките достигаха до 70%. До 50% по-евтино се продаваха маркови спортни стоки, луксозно бельо, обувки, дрехи, определени козметични артикули. Между 15 и 20% отстъпка получаваха ценители на скъпи парфюми. В същото време не малко търговци, особено тези, които продават компютърна техника, затвориха офисите и магазините си за посетители и не даваха телефонни консултации в петък, за да могат да обслужат приоритетно заявките от интернет сайтовете си. Обичайно покупките на компютри и на периферни устройства, заявени онлайн в този ден, се повишават около 10 пъти.   Варненци извиха опашки за обувки, техника и пържоли Даниела Фархи Опашки за обувки, дрехи и козметика се извиха във варненските молове в Черния петък. В някои магазини, където отстъпките бяха по-солидни, цял ден имаше навалица. Тълпи пазаруваха маркови облекла на половин цена, опашки се образуваха дори на щанд за бездимни цигари, тъй като устройствата се продаваха с намаление. Продавачи от магазин за битова техника в един от търговските центрове споделиха пред „Труд“, че за няколко часа оборотът се е вдигнал 10 пъти, главно заради ударните покупки на телевизори. Петъчните намаления препълниха и големите хранителни магазини. В един от хипермаркетите клиенти се тълпяха за пържоли по 5,20 лв. килото, в друг – за плодове и зеленчуци на промоция. Черният петък подмина само Кооперативния пазар и рибната борса, където цените си останаха заковани на обичайните нива. Като контрапункт на пазарната треска книжарница в един от моловете организира Благотворителен петък с анонса, че 10% от стойността на всяка покупка ще бъдат дарени на УНИЦЕФ.   Българите пазаруват през телефона Най-търсени телевизори и лаптопи Още в началото на Черния петък тази година стана ясно, че клиентите предпочитат да използват мобилни устройства, за да разглеждат и пазаруват онлайн. През първия час на кампанията над 74% от посещенията на сайта са направени през мобилното приложение, показват данните на един от големите онлайн търговци. Първата поръчка в петък е направена в 7:08:08 ч., като рез първите часове на събитието са регистрирани поръчки на стойност 18 948 000 лв. – с 16% повече в сравнение със същия период миналата година. “Потребителите се интересуват от основни категории като домашни потреби, малки електроуреди, телевизори, телефони и лаптопи, но също така и от специални оферти като билети за събития и автомобили”, обясняват от онлайн магазина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Черният петък взриви интернет\t\t\t"}
{"url": "https://trud.bg/%d0%ba%d0%bc%d0%b5%d1%82-%d0%bf%d0%be%d0%b4%d0%b0%d0%bb-%d0%b6%d0%b0%d0%bb%d0%b1%d0%b0-%d0%b7%d0%b0%d1%80%d0%b0%d0%b4%d0%b8-%d0%b8%d0%bd%d1%86%d0%b8%d0%b4%d0%b5%d0%bd%d1%82-%d1%81%d1%8a%d1%81-%d1%81/", "text": "Сюжетът с колата на НСО има продължение. Кметът на Стамболийски Георги Мараджиев твърди, че жената от службата, която беше заснета на столичен булевард в скандал със служител на КАТ е влязла в сблъсък и с неговото семейство. „Абсолютно съм убеден, че тази жена, която ръкомахаше и се държеше арогантно, която се опитваше по всякакъв начин да унижи служителя на КАТ, е същата служителка, срещу която имам жалба, подадена в НСО на 3 август 2018 година“, заяви кметът по  . Семейството на Мараджиев се засякло със служителката на НСО Елисавета Толева в затворен комплекс в Слънчев бряг. Кметът отказва подробности какъв точно е бил поводът за разпрата, защото казусът бил личен. „Подобна агресия, както хората видяха в клипа, абсолютно по същия начин моето семейство изпита на гърба си. Пред очите ми тази служителка със същото арогантно отношение, скубеше руска гражданка. Скандалът беше ужасен”, каза кметът Георги Мараджиев. Веднага след случая семейството на кмета е отведено в полицията в Несебър. „Без телефони, 40 минути разпити. Това за мен беше преднамерено, беше добре организирана атака срещу мен и моето семейство. С една единствена цел – служителят на НСО да бъде оневинен”, допълни Георги Мараджиев. От НСО отказаха интервю с Толева. Оттам обясниха пред bTV, че действията на служителката им са били в извънслужебно време. Била направена проверка, а преписката от несебърската полиция била изпратена в прокуратурата. Кметът на Стамболийски получил и писмен отговор от НСО. По думите му с уверение, че ще се вземат мерки. „Този човек трябваше да се лекува, този човек трябваше да бъде изключен от системата и аз питам господин Радев – знае ли господин президента какви хора охраняват жена му”, каза още кметът на Стамболийски. От НСО са обяснили също, че през тази година в службата са наложени дисциплинарни наказания на шестима служители. Не уточниха дали Толева е сред тях.", "date": "2018.11.23", "title": " Кмет подал жалба заради инцидент със служителката от клипа с колата на НСО"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b8%d0%b7%d0%b2%d1%8a%d1%80%d1%88%d0%b2%d0%b0%d0%bc%d0%b5-%d1%86%d1%8f%d0%bb%d0%be%d1%81%d1%82%d0%bd%d0%b0-%d1%80%d0%b5%d0%ba%d0%be%d0%bd/", "text": "„Извършваме цялостна реконструкция, конструктивно укрепване и възстановяване и запазване на историческите достойнства на сградата на старото 43-то училище в София, която е строена преди 110 години. В момента се изпълнява проектът, който предвижда и увеличаване на използваемостта на подпокривното пространство, където ще бъде оформена нова библиотека и ателиета по изкуства. Старата сграда на 43-то училище е част от проекта за реконструкция и модернизация на 26 училища и детски градини в София, който се изпълнява по Оперативна програма „Региони в растеж“ (ОПРР) на стойност над 63 млн. лв., като близо 58 млн. лв. са по ОПРР, а останалите средства са съфинансиране от Столична община.“ Това каза кметът на София Йорданка Фандъкова при проверка на работата по обекта заедно със заместник-кмета по направление „Инвестиции и строителство“ Ирина Савина, кмета на район „Илинден“ Иван Божилов, проектанта – арх. Димчо Тилев, представители на изпълнителя и строителния надзор. „Работата по сградата на старото 43-то училище е част от цялостната ни политика по отношение на модернизация на училища и детски градини и запазване на старите сгради с историческо значение за града – каза кметът Фандъкова. – След реконструкцията на старата сграда, 43. училище ще има нови 6 класни стаи и физкултурен салон. Това ще позволи да бъде разширено училището и постепенно да премине към едносменен режим на работа“ – посочи също кметът Фандъкова. Сградата на 43-то училище „Христо Смирненски“ е една от най-старите училищни сгради. Построена е в началото на XX век и е свидетелство за миналото на града и в частност на район „Илинден“, защото е строена от македонската общност в района. Като архитектура сградата е уникална. Фасадите успешно съчетават елементи, присъщи на българската възрожденска архитектура, класически архитектурни детайли и орнаменти, присъщи за модерния по онова време стил сецесион. „Въпреки че сградата официално няма статут на паметник на културата, нашето отношение към нея е като към паметник и всичко се запазва“ – каза арх. Тилев. „Предвиждаме да поискаме статут на сградата“ – обяви кметът Фандъкова. С реконструкцията се изпълняват дейности съобразно съвременните изисквания за енергийна ефективност, цялостна реконструкция на всички фасади, нови сградни инсталации, достъпна среда с асансьор. Детайлите от архитектурата на фасадата на училището като фонтоните и арките се възстановяват на място и по детайл, обясни проектантът. Строителните дейности трябва да бъдат завършени до началото на новата учебна година, а до края на 2018 г. завършват ремонтите на пет обекта – училища и детски градини, които също се реконструират по програмата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Фандъкова: Извършваме цялостна реконструкция и възстановяваме старата сграда на 43-то  училище"}
{"url": "https://trud.bg/%d0%b1%d0%b0%d0%b1%d1%85-%d1%81%d0%bf%d1%80%d1%8f-%d1%84%d1%83%d1%80%d0%b0%d0%b6-%d0%b7%d0%b0%d1%80%d0%b0%d0%b4%d0%b8-%d0%be%d0%bf%d0%b0%d1%81%d0%bd%d0%b8-%d0%b4%d0%be%d0%b1%d0%b0%d0%b2%d0%ba%d0%b8/", "text": "Българската агенция по безопасност на храните извърши проверка и наложи забрана на доставен у нас фураж, в който е вложена неразрешената форма на витамин В2. Чрез Системата за бързо предупреждение за храни и фуражи (RASFF) на 2 октомври 2018 г. Белгия разпространи информация за установено наличие на ДНК на неразрешния генетично модифицирания щам на Bacillus subtilis, който е използван при производството на витамин В2 (80%). Засегнатият витамин В2 е с произход Китай, съобщават от БАБХ. На 20 септември 2018 г. в Официалния вестник на Европейския съюз е публикуван Регламент (ЕС) 2018/1254 относно отказ да се предостави разрешение за употреба на рибофлавин (80%), произвеждан чрез ферментация с генетично модифицирания щам на Bacillus subtilis KCCM 10445, като фуражна добавка, принадлежаща към функционалната група „витамини, провитамини и химически добре дифинирани вещества, които имат подобен ефект“. Отказът е на основание на извършена нова оценка на риска от Европейския орган по безопасност на храните на вече съществуващия продукт рибофлавин (80%), произвеждан чрез ферментация с генетично модифицирания щам на Bacillus subtilis KCCM 10445 поради изтичащия 10 годишен срок за разрешението му. Регламентът е гласуван с единодушие от всички държави членки. В конкретния случай се прилагат разпоредбите на посочения Регламент по отношение на изтеглянето от пазара на наличните количества Витамин В2, витаминните премикси, в които е вложен и комбинираните фуражи като са посочени съответни срокове. Считано от 11 ноември 2018 г. фуражната добавка витамин В2 (80%), произведен чрез ферментация с генетично модифицирания щам на Bacillus subtilis KCCM 10445 е изтеглен от пазара. За генетично модифицирания щам на Bacillus subtilis KCCM 10445 се прилагат разпоредбите на Регламент (ЕО) № 1829/2003 за генетично модифицираните храни и фуражи. На 22 ноември 2018 г. (следобед) чрез Системата за бързо предупреждение за храни и фуражи (RASFF) към Европейската комисия се получи информация, че в България е доставен фураж от доставчик в Германия – допълващ минерален фураж, в който е вложен от засегнатия в нотификацията неразрешена форма на витамин В2, произведен чрез ферментация с неразрешения генетично модифицирания щам на Bacillus subtilis. От същия доставчик фуражи са разпространени до още четири държави членки на ЕС и една държава член на Споразумението на Европейското икономическо пространство. Българска агенция по безопасност на храните предприе незабавни действия. При извършената проверка в склада на българския оператор е установено наличие на 875 кг допълващ минерален фураж. Наложена е забрана на установеното количество от Агенцията. Допълващият минерален фураж е доставен на 16 юли 2018 г. в количество 3 000 кг. В периода от 16.07. до 16.11. 2018 г., 2 125 кг. от засегнатата партида са доставени до 5 български производителя, които вече са уведомени да преустановят употребата на допълващия минерален фураж за прасета стартер.", "date": "2018.11.23", "title": " БАБХ спря фураж заради опасни добавки"}
{"url": "https://trud.bg/%d0%b5%d0%b2%d1%80%d0%be%d0%bb%d0%b8%d0%b4%d0%b5%d1%80%d0%b8-%d0%bf%d1%80%d0%b8%d0%b7%d0%be%d0%b2%d0%b0%d1%85%d0%b0-%d0%b4%d1%8a%d1%80%d0%b6%d0%b0%d0%b2%d0%b8%d1%82%d0%b5-%d0%bf%d0%be-%d1%81%d0%b2/", "text": "Държавите по света трябва да приемат правила за защита на климата по време на поредната среща на върха за климата в Полша през декември. За това призовават 16 държавни и правителствени ръководители от Европа в разпространена днес съвместна декларация. Глобалното затопляне „заплашва голям брой сектори, вкл. земеделието, горското стопанство, туризма, енергетиката и доставките на вода, и несъмнено е сериозна заплаха за мира и стабилността по света“, се казва в изявлението, инициирано от австрийския президент Александър ван дер Белен, съобщава БТА. В призива си 16-те европейски лидери се позовават на последния доклад на Междуправителствената комисия към ООН по климатичните промени, в който се подчертава, че сега са необходими драстични стъпки, ако светът иска да ограничи до 1,5 градуса по Целзий повишаването на средната годишна температура на планетата. Документът е подписан от президентите на Австрия, Германия, Гърция, Ирландия, Исландия, Италия, Кипър, Латвия, Литва, Португалия, Словения, Унгария, Финландия и Швейцария и от премиерите на Холандия и Швеция. Сред подписалите не е Полша, която е домакин на предстоящата среща на върха от 2 до 14 декември, отбелязаха агенциите.", "date": "2018.11.23", "title": " Евролидери призоваха държавите по света да приемат решителни мерки за защита на климата"}
{"url": "https://trud.bg/%d1%8f%d0%b2%d0%be%d1%80-%d0%bd%d0%be%d1%82%d0%b5%d0%b2-%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bd%d1%81-%d0%bf%d1%80%d0%b5%d0%b4/", "text": "Явор Нотев е сред юристите с богат опит по отношение на дела свързани с катастрофи. Защитавал е пострадали, близки на жертви при катастрофи, както и застрахователи. Затова разговаряме с него за спорните моменти в новите текстове на Кодекса за застраховането, за въведените лимити на обезщетения на разширения кръг от роднини и за въвеждането на системата „бонус-малус“. – Г-н Нотев, по време на гласуването на промените в Кодекса за застраховане, стана ясно, че не сте съгласни с част от тях. Какви са обструкциите ви по текстовете като юрист? – Гласуваните от парламента промени в Кодекса за застраховането противоречат на чл. 52 от Закона за задълженията и договорите, който е включен в общата уредба на института на непозволено увреждане. Той е фундаментален, не е променян и не е отменен. Право на съда е да прецени размера на вредите, които са причинени, както и обезщетението, което се дължи. А то безусловно се дължи, когато са виновно причинени тези вреди. С промените, които бяха гласувани в Кодекса за застраховането, се прави опит да се  ограничи отговорността до 5 000 лв. – Опитът стана факт, нали? – Да, стана факт за разширения кръг лица, които са в по-далечна родствена връзка със загиналото при катастрофа лице, или тези, които имат установена фактически и житейски емоционална връзка. На пръв поглед подобно решение спестява разходи на застрахователите, които плащат обезщетения от един обществен ресурс – този, който е събран от българските граждани по силата на задължителното  застраховане на тяхната „Гражданска отговорност“. От тази страна, решението изглежда добре и предполага, че няма да се увеличи цената на застраховките. Очаква се те да останат на същите нива, защото ограничаваме разходната част, т.е. застрахователите вместо 50 000 лв. или 60 000 лв. ще плащат до 5 000 лв. Ако обаче поставим интересите върху гражданите, които се намират вече в ситуация на настъпило застрахователно събитие, тези които трябва да отговорят за причинени от тях вреди, в качеството им на водачи, положението не е толкова комфортно. – Длъжен ли е съдът да се съобразява с тавана на обезщетението, гласуван от парламента? – Ще се случи следното – шофьорите ще си спестят половината от цената на застраховката, т.е. вместо да платят 400 лв. или 600 лв., ще платят  200 лв. или 300 лв. Но когато стане събитие, той ще трябва да се задоволи с 5000 лв. от застрахователя за покриване на вредата и да се бръкне лично в джоба и да се обърне към своето имущество, за да може да  доплати още едни 40 000 лв., или 50 000 лв., в зависимост от решението на съда. – Казвате, че съдът няма да се съобрази със записаното в Кодекса за застраховането? – Съдът не може да се съобрази с написаното в методиката, която се обещава да се приеме, както и с временните ограничения, т.нар. лимити на обезщетенията, които са записани в преходните и заключителни разпоредби на Кодекса за застраховането. Тези лимити могат да се коментират като специален закон отговорността на застрахователите. Но те не могат да се отнасят в отношенията между лица, които са извън кръга на застрахователите. Българските граждани, макар и пожелателно да се казва, че и те отговарят в тези лимити пред лицата, на които са причинени болка и страдание, ще бъдат осъдени да платят вредата, която са причинили. Не виждам никаква друга възможност. При положение, че това не стори българският съд, това ще стане чрез прилагането на европейското право. Там няма подобни ограничения. Залагаме изключително голям проблем точно за ограничения кръг от граждани, които са с пряко участие в 600-700 произшествия годишно със загинал човек. Говоря по статистиката за броя на загиналите в ПТП-та годишно в България. Тези 600-700 човека имат кръга от най-близки роднини, за обезщетения на които не бяха въведени лимити. Около случаите на загинали има и още около 2-3 лица, които по новите правила, имат право на обезщетения. Т.е. числото 600-700 трябва да го умножим по три. Наистина задълженията на застрахователите стават непосилни. Застрахователите сега, в момента могат да кажат, че са изненадани и че не могат да отговорят на тези претенции. – Тълкувателното решение на ВКС ли е в основата на проблема? – Проблемът не е от вчера. Питането ми е защо през 2016 г. се образува дело с конкретни въпроси за правата на тези лица, а застрахователите реагират чак през 2018 г. с предложение за гратисен период и срок за изработване на методика, на наредба и т.н.  Т.е. съобразяването на приходната част на бюджета, от който се заплащат обезщетенията, би било редно да стане много по-рано и е било грижа на самите застрахователи, на институциите, които е следвало да проследят този процес и да прогнозират какво ще се случи при тълкувателното решение на ВКС. Ще направя и още едно уточнение – решението на ВКС не променя кръга от лицата, така както този кръг е заложен в закона. В закона е казано, че всеки, който претърпи вреди, има право да бъде възмезден. Ограничението идваше от едно постановление на Върховния съд на НРБ от 60-те години, в което се казваше, че извън низходящите и възходящите роднини и съпрузи, друг няма право да претендира. С това не беше променен законът, но беше наложена съдебна практика, която с тълкувателното решение на ВКС от лятото беше променена. Изходът беше твърде възможен и в този смисъл не беше трудно да се прогнозира. – Чуха се твърдения по време на дебатите, че част от новите текстове са противоконституционни. Има ли основание за атака на промените пред КС? – Пряк конфликт с Конституцията не виждам. По-скоро ми се струва, че атаката към спорните текстове ще бъде насочена през Европейския съд за правата на човека – там където ще може да се коментира дали правомерно са ограничени правата на гражданите с текстове от националното законодателство, които няма как и не бива да противоречат на европейските правила. – Как противоречат на европейските правила, нали ни уверяваха, че в много държави има лимити на обезщетенията? – Да, има лимити, но те са много по-различни. Г-жа Менда Стоянова ги спомена – 10 млн. евро за всички събития и 1 млн. евро за едно събитие. Ще поясня – 10 млн. евро ако става въпрос за събитие с много жертви, примерно автобусна или влакова катастрофа. Обичайният случай в България е да се присъждат далеч по-ниски суми. Ако на някой му се виждат високи, утвърдените в съдебната практика суми за обезщетения на близките на загинали при катастрофи, би трябвало да могат да се коментират. – Не разбрах. Моля ви, обяснете за лимитите от 1 млн. евро и 10 млн. евро. – Това са граници, в които застрахователят е длъжен да може да отговори. Не че ще ги плати, Това ни праща към другия драматичен въпрос – за края на календарната и финансова година. За необходимостта да се провизират тези претенции, които са нововъзникнали. Т.е. застрахователят, за да може да продължи да упражнява тази своя дейност и да  има лиценз за нея, трябва да докаже, че може да отговори и на новите финансови претенции. – Как ще отговорите на обвинението, че лобирате за адвокатите, тъй като самият вие сте адвокат и защитавате роднини на жертви от катастрофи? – Въпросът за лобизъм и конфликт на интереси е абсолютно неуместен като става дума за процесуално представителство, упражнено по силата на упражняване на професията. В съда съм представлявал и близки на пострадали, и застрахователи, в зависимост от ангажимента по съответния казус. Тук става въпрос за обсъждане на законопроект, чиято цел е да урегулира отношенията между застрахователи, застраховани и трети лица, които  имат отношение към проблематиката на застраховките. В този контекст няма основание да се разпознавам като лице, което има конфликт на интереси. Напротив, изкушавам се да мисля, че съм наясно с материята и се опитвам да бъда полезен в регулирането на тези отношения с конкретно участие в законодателния процес. – Застрахователи обявиха, че в парламента има депутати, които адвокатстват на близки на жертви на катастрофи и вземат космически хонорари. Получавал ли сте космически хонорар? – Категорично нямам подобен случай в практиката. Говоря за практика, финансовата страна на която се основава на наредбата и на минималното адвокатско възнаграждение. Убеден съм, че аргументи в противна посока могат да бъдат представени. Трудно се спори с анонимни опоненти – някой бил казал, или някой бил предположил. Становището ми в пленарна зала се основаваше на следното: Българските граждани искат да имат годна застраховка „Гражданска отговорност“. Да знаят, че когато бъдат осъдени да платят обезщетение, вместо тях това ще стори застрахователят. Действието на този принцип, който е от дълги години, се ограничава с приетите промени в Застрахователния кодекс. Те ограничават отговорността на застрахователя, а не на гражданина, който лично трябва да отговаря, тогава когато е направил нарушение с пострадал друг участник в движението. И това е много неприятно и страшно, защото променя принципа на застраховането. – С промените в Кодекса за застраховането, които гласувахте, не обезсмислихте ли „Гражданската отговорност“? – Силно казано е така, защото по време на обсъжданията се направиха много компромиси. Уреждането на отношенията, поне до приемането на методиката става по досегашния начин. Пряко се засягат възможностите на лицата от разширения родствен кръг, които досега не можеха въобще да претендират за обезщетения. Връщаме се към началото на разговора – за претенции над 5 000 лв. няма проблем те да преследват лично извършилия нарушението и причинил вредата. Ето това е мината, която бе заложена в застрахователното дело. Задължителната застраховка не гарантира нито пострадалите да вземат претендираното обезщетение, нито пък причинителя на това увреждане, че някой друг ще плати вместо него, при условие, че той е стриктен и е платил задължителната застраховка и е изправен по отношение на изискванията на закона. – Ще ви помоля да коментирате и въвеждането на дългоочакваната система „бонус-малус“. Нормално ли е общинските и държавни автомобили да се освобождават от нея? – Темата е безкрайно широка и безкрайно неразработена. На този етап бих се въздържал да взема становище по неписани текстове. Системата цели постигане на справедливост в аспекта по-високи цени на полиците за недисциплинирани водачи. Но спорът се изнася още в началото върху въпроса автомобилът ли е застрахован или водачът, който трябва да сключи застраховката „Гражданска отговорност“. Оттам тръгнаха и манипулациите за досие на автомобила, за  автомобили с лоша репутация. Предстои много работа, а моят призив е да си дадем време за широко обществено обсъждане. – Разбрах, че имате обструкции и по данъците за старите коли. – Ветото на президента даде основание за много сериозни отговори защото ние сме  последователни във виждането си, което беше представено в пленарна зала от г-н Павел Шопов. Преждевременно е да се прехвърля тежестта върху по-бедните граждани, които не могат да си позволят да си сменят автомобилите с по-нови. Имаме уверенията, че законови промени в тази част ще настъпят в отговор на общественото напрежение и в посоката, която ние изискваме – да бъдат облекчени собствениците на стари автомобили. Нашият гост  Явор Нотев е роден на 10 юли 1957 г. в София. Завършва право в СУ “Св. Климент Охридски” с отличие. Пет години работи като следовател в от­дела за “Разследване на тежки аварии и катастрофи”. От 1988 г. е адвокат от Со­фийска колегия и работи по наказателни дела. Народен представител от парла­ментарната група на ПП АТАКА в 41-то, 42-то, а в 43-то и 44-ото Народно събрание е заместник-председател на парламента.      ", "date": "2018.11.23", "title": " Явор Нотев, зам.-председател на НС, пред „Труд“: Съдът няма как да се съобрази с лимитите на обезщетенията\t\t\t"}
{"url": "https://trud.bg/%d1%81%d0%b2%d0%b5%d1%82%d0%b8-%d0%ba%d0%bb%d0%b8%d0%bc%d0%b5%d0%bd%d1%82-%d0%b8-%d0%b2%d1%8f%d1%80%d0%b0%d1%82%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Култът към светеца е грубо и нескопосано „македонизиран“ Повече от 1100 години св. Климент Охридски има съкровено място в нашата култура и национална памет. Надали е възможно да се изброят всички институции и обекти, които имат за патрон големия българин от далечното Средновековие – като започнем от имената на училища, селища и улици в малки и големи селища, чак до първия наш университет – Софийският. След Втората световна война името на светеца се радва на изключителна почит и във Вардарска Македония, днешната независима държава. За съжаление, култът към светеца е грубо и нескопосано „македонизиран“ в пълен разрез с историческата истина. В самото навечерие на Деня на св. Климент (25 ноември) си струва да се вгледаме още веднъж не толкова в живота и делото на един от най-забележителните българи на всички времена, а в онова, което той е означавал и трябва да означава за нас и особено за нашите сънародници в Република Македония. Нека припомним позабравеното днес стихотворение „Св. Клименте!“ на Иван Вазов – още повече, че то е свързано с голготата на войните за национално обединение. Творбата, излязла изпод перото на нашия национален поет през декември 1915 г., е провокирана от писмо на български офицер, най-вероятно на родения в Охрид полк. Климент Джеров: „Отидохме с другарите ми в църквата „Св. Климент“ и се спряхме пред иконата на светеца. Бедно облечена жена доближи до нас и каза: „Господине, Златният ви доведе да ни отървете от проклети сърби. Ние все на него се молим…“. По щастлива случайност Охрид бе освободен в деня на Св. Климента (25 ноември). Ето няколко строфи от творбата на „Дядо Вазов“: Свети Клименте, ний те обичаме,  ти си българин, наш си светец,  в скръб, неволи към теб само тичаме,  свещи палим пред твоя венец. Ти ни гледаш кат’ жив от иконата,  жив пък наш’те деди си гледал,  цар Борису видял си короната  и величьето старо видял. Помогни ни – велик в небесата си –  помогни ни, о, духо блажен,  да празнуваме ний свободата си  ведно с твоя светителски ден! За стиховете на Вазов малко по-късно, след като припомним накратко най-важното от онова, което знаем за св. Климент. Най-известният ученик и продължител на делото на Кирил и Методий е роден около 835 г. В Житието му, написано от архиепископ Теофилакт Охридски на основата на по-стари домашни паметници, категорично е казано, че произлиза „…от европейските мизи, наречени българи…“ и че „… още като млад и крехък..“ е ученик на св. Методий в манастира „Полихрон“ в Мала Азия. Именно там пристига Константин-Кирил, създава азбуката глаголица и с помощта на Методий обучава преводачи от гръцки на старобългарски. Климент е един от тях, участва в работата по първите преводи, а и в т.нар. Хазарска мисия през 860-861 г. Той несъмнено е сред най-активните при подготовката и провеждането на Моравската мисия на Светите братя (863-886 г.). Ролята и заслугите на Климент са оценени още през 868 г., когато е ръкоположен за презвитер лично от папа Адриан ІІ. След смъртта на Кирил (14 февруари 869 г.) заедно с Методий е във Великоморавия и, ако отново се позовем на житието, е един „… от корифеите…“ в Моравската мисия. След смъртта на архиепископ Методий (6 април 885 г.) и прогонването на учениците му от Средна Европа Климент заедно с Наум и Ангеларий търси убежище в България. „Копнежът по България“, отбелязан недвусмислено в житието на светеца, надали е случаен. Възможно е Климент и двамата му събратя да са били родом от територията на самата българска държава. От друга страна е ясно, че между Методий и княз Борис-Михаил са съществували трайни контакти. Не е невъзможно Климент и други негови събратя да са посещавали и по-рано българската столица Плиска. Пристигането на тримата отци в Белград (дн. сръбска столица, през Средновековието български град), а оттам в Плиска не е неочаквано за българския владетел. Климент и Наум са поверени на болярина Есхач, комуто князът заповядва: „Приеми учителите с всяка почит, докато направим за тях напълно онова, което трябва да се направи…“ Непременно трябва да се отбележи, че Есхач носи титлата „сампсис“ (секретар на самия владетел!), което ясно показва стремежа на българските власти да приложат Кирило-Методиевото дело (азбуката и старобългарския език) не само в църквата, но и за нуждите на държавната администрация. В Плиска и изградените в нейните околности манастири са създадени благоприятни условия за работата на Климент и неговите събратя. Именно в своя, макар и кратък „Плисковски период“ бъдещият светец създава оригинални творби на църковната поезия, продължава своята дейност на учител, преводач, и т.н. През 887 г. в израз на високо доверие е изпратен от Борис в областта Кутмичница/Кутмичевица в днешна Македония и Албания, където християнизацията е още слаба. Мисията обаче не е само църковна и културна, а и политическа – в югозападните земи Климент укрепва българските позиции с оглед на съперничеството с Византия. Той се установява в град Девол (в дн. Албания), а в интерес на мисията Борис сменя тамошния областен управител! Новият комит Домета помага на видния просветител, поради което и днес развитата от Климент дейност впечатлява с мащабите си. В Девол, Охрид и Главиница са създадени училища, в които за едва седем години са подготвени около три хиляди и петстотин ученици- бъдещи свещеници, учители и служители на различни нива в държавната администрация. През 893 г. Климент е ръкоположен за „пръв епископ на български език“. Поверен му е църковният надзор на „третата част на Българското царство“. Климент работи най-вече в Охрид, където изгражда манастира „Св. Пантелеймон“, но обикаля и обширните земи, за които отговаря пред църквата и владетеля. Около 910 г., когато умира неговият събрат Наум, Климент отправя молба до цар Симеон да се оттегли от поста си. Царят разубеждава светия отец, като го моли горещо да не прекратява пастирската си мисия. Този фрагмент от житието води до хипотезата на проф. Анчо Калоянов, че за известно време Климент е заемал най-високия пост в църквата- този на български архиепископ. Ако това е така, неговото официално средище е била столицата Велики Преслав, съответно, и дунавският Дръстър (днешна Силистра), като древно огнище на вярата. Нека това не ни обърква, защото и днес има „двойни епархии“, каквато е Варненско-Преславската. Така или иначе, да се ограничава дейността на Климент само с Охрид и югозападните земи е погрешно. Още нещо, големият книжовник има водеща роля при създаването на кирилицата- българската азбука, която постепенно измества глаголицата. Св. Климент умира на 27 юли 916 г. и е погребан в манастира „Св. Пантелеймон“. Мощите му векове наред се пазят в църквата „Св. Богородица Перивлепта“ в Охрид. Днес са положени в храма на негово име, изграден в мястото Плаошник в старопрестолния град. Черепът на светеца през ХVІІ в. е отнесен в манастира „Св. Йоан Предтеча“ край Бер (Верия, днес в Гърция), а през последните десетилетия няколко пъти е излаган за поклонение в България. Частици от мощите на св. Климент се пазят в софийския храм „Св. Седмочисленици“, в Бигорския манастир, в църкви в Скопие, Пловдив, Рим… Църквата отбелязва паметта на Климент на 25 ноември и в деня на успението му (27 юли). Както е известно, този Климентов ден се превръща в празник на Светите Седмочисленици. Да се върнем отново към случката, вдъхновила Иван Вазов, и затрогващите думи на скромната охридчанка. Разбира се, прозвището „Златния“ няма връзка с понятието „Златен век“, навлязло в историческата и литературната наука по-късно. По-важното е, че македонските българи са свързвали светеца не само с църквата и книжнината на български език… През цялото съществуване на автокефалната архиепископия „… на Охрид и цяла България…“ – от 1019 до 1767 г., светецът е неин своеобразен патрон и сакрална връзка с времето на свободното Българско царство. Онова, което можем да разберем от конкретната история, вдъхновила Вазов, а и от други случаи, е че св. Климент е възприеман от македонските българи като олицетворение на самата България. И, което е още по-показателно- на вярата им в българската държава и нейната освободителна мисия. Затова през есента на 1915 г. нашите сънародници виждат във факта на освобождението на Охрид точно в деня на св. Климент знак от Бога! Как тогава бихме могли да „делим“ или пък да „отстъпваме“ на някого светеца, който е един от най-ярките знаци на България?          ", "date": "2018.11.23", "title": " Свети Климент и вярата в България\t\t\t"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d0%b2-%d1%88%d0%be%d1%83/", "text": "Водещ: Тази вечер при мен е главният прокурор Сотир Цацаров, за да отговаря на вашите въпроси. Добър вечер, г-н Цацаров.  Сотир Цацаров: Добър вечер, г-н Трифонов. Водещ: Започвам веднага, защото има много въпроси, много. Започвам веднага. Светлин Димитров: Смятате ли, че е нормално главният прокурор да е абсолютно безконтролен? Кой държавен орган може да му повдигне обвинения?  Сотир Цацаров: Главният прокурор не е абсолютно безконтролен. Разбира се, за главния прокурор се носят всякакви легенди и за статута за главния прокурор. Имам предвид, които са свързани с конституционното му положение, така и с личността на главния прокурор. Водещ: Добре, който го контролира?  Сотир Цацаров: Контролира го парламентът, контролира го Висшия съдебен съвет, а най-сетен дейността на прокуратурата и на самия главен прокурор се контролира от съда. На практика няма нито едно действие на прокуратурата, което да не подлежи на съдебен контрол. Така че безконтролността на главния прокурор е по-скоро удобна мантра, но не е реалност. Водещ: А кой може да повдигне обвинение на главния прокурор?  Сотир Цацаров: Реално всеки прокурор може да повдигне обвинения. Водещ: Тоест, ваш подчинен може да ви повдигне обвинение на вас?  Сотир Цацаров: Да, може. Водещ: И това изглежда ли ви логично? Вие може да го спрете.  Сотир Цацаров: Това не ми изглежда логично и точно поради тази причина тезата, която е приета от мен, и която общо взето е възприета и от мониторинговия доклад на Европейската комисия, че трябва да се работи за механизъм, а такъв механизъм мисля, че в три варианта вече е създаден от Министерство на правосъдието в една съвместна работна група, което да доведе до създаването на наистина независим работещ начин за повдигане на обвинения, в случая разбира се на предпоставки за това, към който и да е от тримата т.нар. „големи“. Дали са големи, това е отделен въпрос – това е медийното определение. Това касае както мен, така и двамата ми колеги председатели на върховни съдилища. Водещ: Тоест, в момента няма такъв механизъм и се работи да има?  Сотир Цацаров: В момента такъв механизъм има, но този механизъм не съдържа необходимите гаранции. Ако Народното събрание приеме предложенията на работната група, такъв механизъм ще съществува. Водещ: Иво Трендафилов пита: Всеки премиер на България, без изключения, обвинява управлението преди него, че са извършвани сделки, подписвани са договори и са приемани закони, които ощетяват България. Вие като главен обвинител кои висши политици обвинихте по време на вашия мандат и за какви нарушения?  Сотир Цацаров: По време на моя мандат са обвинени министри, обвинени зам.-министри, обвинени също други висши фигури от политическия живот. Не мисля, че мандатът трябва да се мери с това кои или колко висши фигури са били обвинени, а колко от тях са били обвинени на базата на истински, стабилни доказателства, и естествено за колко от тях обвинението е издържало в съда, което също е критерий за нашата работа. Има и нещо друго, вие започнахте с това, че всеки министър-председател грубо прехвърля отговорността назад. Това е политически много удобна позиция. В същото време обаче, за да говорим за отговорност, трябва да говорим за събрани наистина доказателства, които да могат да издържат в един наказателен процес. Така че ако за всеки бил той министър-председател, бил той политик, е удобно да прехвърли отговорността назад, може би най-удобно за мен ще е да я прехвърля още по-назад, във времето на моите предшественици, във времето, когато приватизацията е силно критикувана, много спорна и какво ли още не в тази държава е започнало. Но това не бих го направил никога, защото в него няма никаква логика и разум. Водещ: Аз разбирам въпроса, затова че всъщност няма висши политици в затвора, и това тревожи хората.  Сотир Цацаров: Аз мога да кажа следното: има обвинени висши политици, ще има още обвинени висши политици. Но постановяването на присъдите не е правомощие на прокуратурата. Водещ: Значи, може би доказателствата, които събирате, не са достатъчно ефективни?  Сотир Цацаров: В много от случаите аз считам работата на моите колеги прокурори е повече от добра и професионална. Водещ: Защо?  Сотир Цацаров: Защото виждам, че тя дава и първите резултати. Без да визирам конкретно лице, защото най-малкото не е коректно, присъдата не е влязла в сила, но само преди по-малко от месец беше постановена 4-годишна ефективна присъда на зам.-министър по обвинение в корупция. Това мисля, че е добър атестат за нашата работа. Последните ни действия също в тази посока. Едни ги възприемат като пиар, други ги възприемат като услуга на властта, аз ги възприемам като нормални разследвания, и смятам, че те ще приключат така. Водещ: В случая вие сте главният войн, защото е ясно за всички, че корупцията е огромна, и вие сте човекът, който може всъщност чисто по законов път да разрешава този проблем. Никой друг, освен вас, и така разбирам аз въпроса, че всъщност, че всъщност, тази цялата отговорност тежи върху вашите плещи, и трябва да има конкретни резултати, за да могат хората наистина да са сигурни, че живеят в правова държава. И ако това не се случва, затова и задават такива въпроси – те са много точно в този стил въпросите, които касаят т.нар. мразя клишетата, но те са верни, „корупцията по високите етажи“. Една голяма част от въпросите касаят точно това. И фактът, че очакват от вас и от който и да главен прокурор да ги вкарва безмилостно в затвора и да извършва цялата строгост на закона да прилага.  Сотир Цацаров: Г-н Трифонов, казаното от вас е безспорно така. Но главният прокурор не е главният войн. Той не бива да възприема себе си като главен войн, първо, защото възприемането по този начин води до личностни изменения, които са вредни, а те са вредни за цялата система. Водещ: А кой тогава, г-н Цацаров, кой?  Сотир Цацаров: Всички, г-н Трифонов. Водещ: Аз си спомням вие когато дойдохте – щях да кажа глупост, когато ви избраха за главен прокурор, имаше една голяма, наистина голяма вълна от надежди, включително и аз в това телевизионно предаване бях много емоционален. Това, че най-после ще дойде човек, който ще ги смачка.  Сотир Цацаров: Г-н Трифонов, вие започнахте с въпроса кой, и аз успях да ви дам кратък отговор – всички. Водещ: Какво означава това?  Сотир Цацаров: Сега ще ви кажа според мен какво означава. Ще цитирам човек, който може би е спорен като личност, но като юрист е брилянтен. Това е един мой предшественик г-н Никола Филчев. Когато, – казва той, корупцията е държавна политика, никаква прокуратура не е в състояние да я спре. Никола Филчев каза и още нещо, което е много умно и много вярно, той каза, че без оперативните служби и без финансово-контролните органи, прокуратурата е само едно обикновено деловодство. Защото когато казвам всички, аз казвам следното: за да може прокуратурата да провежда годни разследвания и да поддържа обвинения, които издържат в съда, е необходимо на нея да бъдат представени точни, ясни и разбира се, неспирани от нивото на разследваните лица оперативни данни от съответните служби. На първо място, разбира се, това са МВР и ДАНС. Прокуратурата не разкрива престъпления, тя осъществява обвинения. Това е първият елемент от всички. Вторият сме ние, разбира се. Да избягам от всички, означава да се опитвам удобно да прехвърля отговорността някому. И третият елемент, разбира се, е съдът. Затова казвам всички. Водещ: Йордан Бъчваров: „Знаете ли, че министърът на финансите живее в апартамент 180 квадрата в луксозен жилищен комплекс, предоставен му безвъзмездно от български бизнесмен? Цената на наема, според обявените на самия комплекс е малко над 10 евро на квадрат или над 1800 евро на месец. За 6 г. това са над 250 хиляди евро. Това не е ли пример за обвързаност и защо прокуратурата не разследва това?“  Сотир Цацаров: Господин Трифонов, не, не знаех. Но фактите, които ми съобщавате току-що или по-скоро фактите, които съобщава вашият зрител, заслужават съответната проверка. Водещ: Мисля, че самият министър на финансите го съобщи това в едно интервю.  Сотир Цацаров: Не, не съм слушал интервютата на министъра на финансите. Мога да ви гарантирам едно – на базата на това, което прочетохте току-що, още утре такава проверка срещу господин Горанов ще стартира. Водещ: 6 г. живее там безвъзмездно.  Сотир Цацаров: Извинете, аз не мога да знам къде живее той 6 г. В момента, в който ми казвате или ако се окаже, че това е вярно, съответна проверка ще бъде извършена. Можете да бъдете сигурен в това. Водещ: Пламен Манев: „Нормално ли е отношението на прокуратурата към бившия кмет на „Младост“ Десислава Иванчева? Тя от месеци е в пранги и зад стъкло за евентуален подкуп от 70 хиляди евро, а двамата от GP Груп за пране на пари в размер на 14 милиона евро, не са в ареста, а са на свобода. Защо е този двоен стандарт?“  Сотир Цацаров: Условията, в които пребивава в следствения арест, а след това и в затвора в Сливен Десислава Иванчева, по моя информация, която е абсолютно потвърдена, категорично не се различават от условията, при които пребивава който и да е друг задържан под стража, както и като отчитаме пола и която й да е друга задържана под стража обвиняема, а в случая вече подсъдима жена. Що се отнася до разследването на GP Груп, нека да кажем, че то е в начална фаза. Нека кажем, че разследването едва ли ще се изчерпи с тези двама обвиняеми. Нека кажем, че разследването за GP Груп ще продължи и /…/. Водещ: Да, но Иванчева в начална фаза я вкарахте в ареста по този начин. Мисля че сравнението е ясно.  Сотир Цацаров: Господин Трифонов, ние не вкарваме никого в ареста. Ние искаме от съда постановяване на най-тежката мярка. Водещ: Нали прокуратурата обжалва.  Сотир Цацаров: Прокуратурата обжалва и решенията се вземат пак от съда. Водещ: По искане на прокуратурата е в ареста. Вижте, аз не съм защитник на Иванчева, но цялата тази история, че тя е с белезници, тормозена и т.н., да не ходи до тоалетна и след това сега за малко я извадиха, после обратно я вкараха – става дума за подкуп от 70 хиляди евро, а при тези двамата от GP Груп подкупът е за 14 милиона.  Сотир Цацаров: При двамата от GP Груп няма обвинение за подкуп. Има обвинение за пране на пари. Но разликата в сумата е крещяща, така както я посочвате вие. Водещ: Те са на свобода под гаранция, пък тя е в ареста.  Сотир Цацаров: Що се отнася до ситуацията, още веднъж повтарям, с Иванчева, условията в следствения арест и затворите се определят от Министерство на правосъдието. Нашата задача е те да бъдат равни за всички обвиняеми и подсъдими. И ще го повторя още веднъж, не смятайте че това обвиненията за двамата, които вие посочихте е точката за разследването на GP Груп. Водещ: Аз не питах за условията. Питах конкретно за сравнението, както пита всъщност пита господин Пламен Манев, казва защо е този двоен стандарт? Как ще му отговорите? Това двоен стандарт ли е?  Сотир Цацаров: Стандартът се определя от нашите искания и от съдът. След като съдът е постановил, че най-тежката мярка за неотклонение за нея и за много други обвиняеми е адекватната мярка, аз приемам, че е такава. Има и още нещо. Конкретният случай е налице не малка доза преекспониране. Водещ: Т.е. какво означава преекспониране?  Сотир Цацаров: Преекспониране на начина, по който е проведено разследване, преекспониране от страна на самата обвиняема. Водещ: Белезници на краката, зад стъкло е тя.  Сотир Цацаров: Господин Трифонов, за това сте абсолютно прав. Но белезниците на краката не се поставят от прокурорите, а се поставят от служители на Министерство на правосъдието. Вашата, моята реакция, реакцията на други граждани и моята по отношение на тези белезници на краката, бе общо-взето еднаква. Каквото съм имал да кажа за тези белезници на краката на министъра на правосъдието, аз съм й го казал – че това е напълно излишна мярка. И че това е напълно излишна демонстрация, защото тази жена най-малкото не заслужава подобно третиране. Но мярката, която трябва да се приложи към нея трябва да бъде равна за всички обвиняеми. Няма основание тя да бъде привилегирована към другите. Но няма основание тя да бъде поставена в ситуация, която е по-жестоко третирана от другите. Водещ: Георги Страшимиров: „Кои са имената на двамата обвиняеми по далаверата на GP Груп? В Търговския регистър собствениците са Владимир Житенски, Георги Василев и Стефан Тотев. Кои са двамата обвиняеми?“  Сотир Цацаров: По памет в момента не мога да възпроизведа кои са двамата обвиняеми. Мисля че едно от имената, които прочетохте, а и може би две са сред кръга на обвиняемите. Но ако проблемът е кои са двамата обвиняеми, още утре пресцентърът на прокуратурата ще ги съобщи поименно. Водещ: Георги Драгоев: „Разследвате ли сигнала от сайта „Биволъ“ за далаверата на фирма „Юлен“ и беднякът милионер Георгиус Георгиу? Защо не проверите реалният собственик, който всички знаят?“  Сотир Цацаров: Аз гледах и предаването ви снощи. Вие поставихте въпроса за „Юлен“ и министър-председателят, ако не ме лъже паметта, го прехвърли към мен. Така че ако трябва да отговоря, без разбира се да прехвърлям въобще проблема към него, ще кажа следното: По отношение на казуса „Юлен“ всички протести, които бяха свързани с концесията, която „Юлен“ държи, всички казуси, които бяха свързани със споровете около допълнителни лифтове, размер на тази концесия, концесионно възнаграждение и прочие, са били предмет на една изключително мащабна проверка на прокуратурата. Проверката на прокуратурата е стартирала след сигнал на политическа партия, която се обявява в подкрепа на българската природа, да го кажа най-общо така, тъй като подписах декларация, че няма да съобщавам каквито й да е имена. Водещ: Това са Зелените.  Сотир Цацаров: Това са Зелените, точно така. Всъщност това са Зелените. Мисля че има и още една природозащитна организация, свързана с природа в България, „Да остане природа в България“ или нещо такова. В резултат на тази проверка до министър-председателя и целия Министерски съвет в изпълнение на правомощията на прокуратурата по надзор на закона бе изпратено едно мащабно предложение, подписано от мен. В това предложение ние предлагаме на Министерски съвет, такава е формулировката, незабавно да предприеме действия, с които първо да приведе концесията в съответствие, имам предвид фактическото осъществяване на концесионните действия в съответствие с концесионния договор; да ограничи размерът концесионна площ, който концесионерите „Юлен“ ползват до размера, който е по договор; да приведе договора в съответствие с действащите разпоредби на Закона за концесиите е най-вече да защити интересите на държавата по отношение на концесионното възнаграждение. Защото методиката, по която се определя концесионното възнаграждение за „Юлен“, всъщност е методика, по която се определяше и концесионно възнаграждение за добив на въглища. Водещ: Т.е. да разбирам, че Министерски съвет не го прави това нещо?  Сотир Цацаров: Да разбирате, че ако продължава липсата на каквито и да е действия по отношение на това предложение, а тя продължава и в предложението е констатирано бездействие за доста голям период от време, дори на фона на един интересен факт – самите собственици на „Юлен“ в един момент, макар и с един много кратък текст са предложили, това установи проверката, да започнат незабавни преговори за корекция на всички проблеми и привеждането им към законосъобразно предложение. Т.е. ако бездействието на съответните компетентни органи, Министерство на околна среда и водите и като цяло МС продължи, очевидно е, че прокуратурата ще бъде принудена да предприеме други действия, независимо от това кой и как прехвърля проблема. Водещ: Нямате ли право да разследвате кой е реалният собственик на всичко това? Защото изглежда смешно и обидно да се показва някакъв Георгиус Георгиу, човек по потник, който всъщност се сочи за собственик на тази фирма.  Сотир Цацаров: Аз мисля, че в рамките на тази проверка, реалната собственост е установена. Водещ: Т.е. знаете кой е?  Сотир Цацаров: Да, знаем кой е. Водещ: Кажете го?  Сотир Цацаров: Не мога да ви го кажа, защото трябва да разполагам с данните от проверката. Ако и това искате да обявим, ще го обявим. Аз по памет не мога да ви кажа кой е, но проверката не е спряла до това или не е започнала от това. „Х“ има договор с за концесия. Проверката е била „Х“ във времето назад, как е създаден, какви са прехвърлянията на собствеността и на практика чия е действителната собственост. Това не е тайна. Това бе публикувано на сайта на прокуратурата и на сайта на МС. Но връщайки нещата към снощи, ще кажа – до момента отговор няма. Водещ: Т.е.?  Сотир Цацаров: Т.е. ако отговор продължава да няма, ще трябва да се предприемат други мерки от прокуратурата, свързани евентуално с проверка за търсене на наказателна отговорност. Водещ: Сегашният Министерски съвет?  Сотир Цацаров: Той е отговорният. Водещ: Т.е. ще предприемате разследване сегашният Министерски съвет?  Сотир Цацаров: Т.е. бихме предприели разследване, ако мерки не последват. Ние сме били достатъчно категорични… Водещ: Колко време се чака за това?  Сотир Цацаров: Мисля че около два или три месеца. Водещ: Това по закон ли е?  Сотир Цацаров: Този въпрос трябваше да зададете на снощния си гост. Водещ: Пламен Савов: „Искам да попитам Сотир Цацаров как ще коментира изповедта на Цветан Василев, в която той с категоричност твърди, че Делян Пеевски е носил на главния прокурор Сотир Цацаров по 100 хиляди евро на месец? Кой в държавата може да разследва това дали е вярно?“  Сотир Цацаров: Да ви отговоря така: Доколкото си спомням твърденията, че съм получавал от Цветан Василев 100 хиляди евро, бяха разпространени или са били разпространени от него чрез една медия в негово открито писмо или нещо такова. Форматът е доста добър, т.е. доста добър, за да мога да му отговоря по същия начин и публично. Ако наистина е давал на някого 100 хиляди евро на месец за главния прокурор, аз го информирам съвсем отговорно, че те не са достигали до мен, нито евро от тях. Изводите да си ги направят сами. Водещ: А това е съмнение хвърлено. Не трябва ли някой да го провери или по някакъв начин да изчисти подобно твърдение, все пак вие сте главният прокурор на държавата?  Сотир Цацаров: Аз мисля, че ви отговарям съвсем ясно. Нито евро от това, което твърди господин Василев, ако въобще е давал такива пари, не е достигало до мен. Аз няма какво да се притеснявам с оглед тези негови твърдения. Водещ: Ивелина Стаматова пита защо убийството на инспектора на НАП Иво Стаменов не е разкрито, при положение че лично обещахте още преди година, че ще има твърд отговор?  Сотир Цацаров: Защото разкриването на едно убийство, на първо място, е доста сложна работа, първо. И второ, защото разкриването на убийството е работа на Министерство на вътрешните работи. Прокуратурата разследва и обвинява, но не разкрива престъпления. Иначе, по отношение на това убийство са проведени много и много действия и то съвместно и лично с мое участие и с участието на министър, тогава главен секретар, Маринов. Разследването в момента е в Националната следствена служба. За съжаление, задаващата въпроса, е съвсем права. Напредък съществен по разследването все още не е постигнат. Водещ: Светлана Иванова пита: „По делото за КТБ казахте – прокуратурата щяла да търси връзки на Пеевски с КТБ в 24 други производства. Колко време ще чакаме да разберем дали тези производства ще станат дела в съда или това просто е прах за пред медиите“?  Сотир Цацаров: Не мисля, че е прах за пред медиите. Водещ: Защо?  Сотир Цацаров: Защото първо, голямото или т.нар. мега дело КТБ не просто е със завършило досъдебно производство. Всички очакваха, че това дело ще продължи във времето. Или, ако мога да използвам израза, че това дело ще бъде удобно разточвано. Това дело в момента е на фаза съд с внесен обвинителен акт. По това дело за първи път е използвана международна експертиза. Използвана е международна одиторска компания, на която прокуратурата е заплатила експертизата и чиито одитори ще се явят в съда като експерти. Продължават, доколкото ми е известно от колегите от Специализираната прокуратура, и другите разследвания. Но мисля, че трябва да бъде отчетено, че едно толкова мащабно разследване бе проведено по начин, че то да стигне до съда. Пак казвам, всички очаквания, и политически, а до известна степен и много политически намеци и молби, бяха свързани с това да не стигаме до съд. Водещ: Аз си спомням, че всъщност тези дела бяха, защото бяха използвани, съпътстващи дела, бяха използвани и други имена, които са получавали пари, като Бареков, Соня Култуклиева и разни други подобни, си спомням, че и вие казахте, тоест че това са дела, които ще стигнат до съда.  Сотир Цацаров: Аз мисля, че по тях има внесени обвинителни актове. Не по всички, но по някои има внесени. Водещ: А дела кога ще има?  Сотир Цацаров: Внесен обвинителен акт означава образувано досъдебно производство. Кога ще бъде постановена присъдата не мога да кажа. Не по всички има внесени обвинителни актове, но внесени обвинителни актове има. Да посоча имена на подсъдими би означавало най-малкото да наруша презумпцията за невиновност. Но такива имена бяха споменати. Водещ: Николай Димов: „Здравейте, господин Трифонов. Бих желал от мое име да попитате господин Цацаров защо след като излезе информация с цените на оградата по границата с Турция, както и всички нередности, свързани с нея, не беше поискан имунитетът на Валери Симеонов и не беше произведено обвинение срещу него“?  Сотир Цацаров: Ще трябва да разясня по малко по-друг начин нещата, които са свързани с въпросната ограда, въпреки че терминът мисля, че беше съвсем друг, но не мога да го възпроизведа в цялост, разбирате – предпазно съоръжение или каквото и да е там. По въпроса за оградата имаше сигнал. Сигналът е подписан от госпожа Елена Йончева, както и от други народни представители от опозицията. По сигнала бе възложена проверка на ДАНС и на Агенцията „Държавна финансова инспекция“. Проверката на АДВИ и най-вече проверката на ДАНС завърши с един много обемен доклад, който разглежда трите сектора на оградата. Казвам три, защото сключваните договори са по области – Бургас, Хасково, Ямбол. Докладът на ДАНС, анализирайки извършените действия и сключените договори, стигат до заключението, че проектните стойности са били максимално и необосновано завишени, което е довело до сключването на договори за изключително завишени цени. Това от своя страна е довело до заплащания на строително-монтажни работи на стойност далеч по-висока от тази, която е реална. Веднага след получаването на доклада на ДАНС е образувано досъдебно производство. Досъдебното производство е образувано в Специализираната прокуратура. Защо? Защото подведомствени на тази прокуратура са лица, заемащи висши държавни длъжности, включително министри и областни управители. В момента на територията на трите области работи експертиза. Такъв е наказателният процес, такива са правилата. Ако тази експертиза, цялата експертна група от инженери, геодезисти, строители и прочие, потвърди изводите в доклада на ДАНСА, можете да бъдете сигурни, че ще има обвиняеми и министри, и областни управители. Можете да бъдете сигурни и в още едно – когато експертизата бъде представена, тя ще бъде публично оповестена, за да няма укори, че едва ли не решенията, свързани с въпросната ограда, са манипулирани. Но никой не може да ни упрекне в липса на обективност там. Защото на базата на посоченото от ДАНС незабавно е образувано досъдебно производство. Водещ: Просто хората имат чувството, че някои дела са по-бързи, пък други повече се забавят. Когато става дума за министри…  Сотир Цацаров: Хората са напълно прави в това свое съждение. Но в конкретния случай, защото по принцип правосъдието първо, защото се подчинява на определени правила, и второ, защото в правосъдието не работят безгрешни хора, в много случаи е бавно. Бавното правосъдие дразни хората. То ги дразни така, както несправедливото правосъдие. Но в конкретния казус да се изчисли стойност на строително-монтажни работи по цялото протежение на оградата, на територията на три отделни области, вярвайте ми, това не е лека задача. Това е причината за забавянето, не нещо друго. Водещ: Добре, а фактът, че има такава разлика между заявената цена и между това, което в крайна сметка плаща държавата?  Сотир Цацаров: Означава, че има престъпление. Водещ: Е, не е ли това достатъчно основание, за да стане по-бързо?  Сотир Цацаров: По българското законодателство докладът от предварителната проверка, тоест докладът на ДАНС, няма самостоятелна или въобще доказателствена стойност. Той трябва да бъде проверен… Водещ: Кое?  Сотир Цацаров: Експертизата. То е така. Такъв е законът. Водещ: Аз така ви слушам, имам чувството, че всъщност, понеже аз не съм професионалист и не разбирам, предполагам и голяма част от зрителите, че така като всичко се дави в тази съдебна система в един куп правила, експертизи, разследвания, един куп неща, които в крайна сметка правят така, че съдебната система изглежда неефективна – бавна, мудна. В някои случаи е много бърза, в някои случаи реагира много адекватно и смазва определена личност или определени хора, но в други случаи тя, заради естеството на правилата в съдебната система, е доста бавна, особено когато става дума пък за хора на власт. Когато тези хора са на власт, всичко става много бавно. Когато обаче не са на власт или нещо е по-безопасно, става много бързо и хората с такива впечатления остават. И заради това те нямат доверие в тази съдебна система, според мен.  Сотир Цацаров: Този ви извод не може да бъде оборен. В обществото има, ако позволите да се изразя така, глад за справедливост. Водещ: То е видимо, защото няма справедливост.  Сотир Цацаров: Да, няма справедливост. Водещ: И това е една от причините всъщност, заради която аз направих тези покани – заради това, че хората всъщност са достигнали до праг, в който вече не издържат. И една от причините не е толкова цените и т.н., те са разбира се основна причина, една от причините е липсата на справедливост.  Сотир Цацаров: Господин Трифонов, вие преди няколко въпроса използвахте термина „основният воин“ и т.н. Аз съм с ясното съзнание, че фигурата на главния прокурор, не защото е такава, а защото фактически се възприема като такава, събира, тя концентрира всички надежди за справедливост. Водещ: Тоест има очаквания.  Сотир Цацаров: Естествено, че има очаквания. И аз съм с ясното съзнание, че няма главен прокурор, това не е оправдание, това е констатация, че няма главен прокурор, който да е в състояние с магическа пръчка да изпълни всичко това. Защото пред него има служби, след него има съд, освен това има и закон, който трябва да се спазва. Така че не можем да считаме, че всичко може да се разреши с магическа пръчка, но можем да считаме, че сме длъжни да правим всичко, което е необходимо, за да може да има поне някаква справедливост. Вярвайте ми, аз съм със съзнанието, че го правя доколкото мога. Не съм всесилен. Въпреки че много хора мислят, че съм. Водещ: Те са убедени в това.  Сотир Цацаров: Не мога да ги разубедя и няма как да ги разубедя. Но мога да кажа едно – аз съм чист пред съвестта си. Водещ: Защо?  Сотир Цацаров: Защото правя всичко, което мога, за да постигна резултата, за който говорим в момента. Но сам или с още някого е много трудно да го направя. Нали зададохте въпроса кой или по-скоро кои? Аз ви отговорих – всички. Водещ: Яница: „Как ще коментирате публичните акции и забързаността в разследването на прокуратурата точно преди предстоящите избори? Пример – Миню Стайков, Абаджиеви, Баневи. Защо държавното обвинение се задейства на всеки четири години по едно и също време и след избори има оправдателни присъди, които не се протестират от прокуратурата“?  Сотир Цацаров: Ще започна отзад напред. Няма оправдателна присъда, която да не се протестира от прокуратурата. Или оправдателните присъди, непротестирани от прокуратурата, са минимален процент, може би 1 или 2, в които съвсем ясно е преценено, че съдът е бил обективен. Да, невинаги обвинителната теза е била правилна. И в крайна сметка решението е на съда, ние го уважаваме и толкова. Но няма да се съглася с това, което е поставено като теза във въпроса на вашата зрителка. Водещ: Защо?  Сотир Цацаров: Защото никога не съм свързвал и едва сега свързах със съзнанието си идеята, че Баневи, Арабаджиеви и Миню Стайков са насочени към предстоящите избори. Не. Предстоящите избори какви са? Идват евроизбори, идват мисля, че избори за органи на местната власт. Категорично няма да приема и не мога да приема тезата, че това е свързано с избори. Водещ: Тоест как се стартира тогава и по какъв начин се образуват такива…  Сотир Цацаров: Стартира се тогава, когато има годни разработки. Стартира се тогава, когато на прокуратурата бъдат предоставени данни, които са годни за образуване на наказателно производство. Тези хора, за които говорихте вие и за които съвсем правилно пита задаващата въпроса, общо взето в продължение на години на първо място им е било позволено, на някои от тях, да приватизират, после да експлоатират максимално това, което са приватизирали, после да унищожат изцяло в своя полза това, което са получили. Или да изградят някакви работещи предприятия, които в крайна сметка под маската на законността да реализират огромни незаконни доходи. Е, започването на разследванията е възможно тогава, когато бъдат дадени годни разработки от съответните служби и финансово-контролни органи. Конкретните случаи по отношение на Арабаджиеви, конкретните случаи по отношение на Миню Стайков и прочие, аз твърдя и го казах и вчера съвсем ясно, че за първи път от много време аз видях годни за реализация разработки, както на ГДБОП, така и на ДАНС, които бяха представени на прокуратурата. Водещ: Тоест те са работили добре и поради тази причина ви дават възможността вие да ги арестувате.  Сотир Цацаров: Този път бяха представени напълно годни данни, свързани със започване на досъдебно производство. Защо това не е било правено в миналото, трябва да ви отговори някой друг. Водещ: Георги Стоев: „Защо прокуратурата не разследва нито веднъж съдържанието на изтеклите СДС-та за управляващите, а вместо това питаше кой ги е направил“.  Сотир Цацаров: Кои СДС-та за управляващите има предвид питащият? Водещ: Ами тези, които изтекоха, да речем за Бойко Борисов, които изтекоха, след това веднага започваше някаква акция да се разследва кой ги е извършил тези записи, а не съдържанието на самите записи.  Сотир Цацаров: Ако имате предвид изтекли записи за министър-председателя, за мен те са заварено положение. Водещ: Какво означава това?  Сотир Цацаров: Означава, че далеч преди да започне моят мандат, е било постановено прекратяване на съответното наказателно производство. Очевидно не са били намерени достатъчно данни за престъпление. В конкретния случай на мен не ми е известно да са изтекли записи на министър-председателя или на министри за времето, за което аз отговарям, и те да са били, да се изразя така, заметени. Това е невъзможно. Водещ: Ами ето тук въпрос, който е конкретен. Задава го Ирена Петрова: „Чувствате ли се личният прокурор на Бойко Борисов, както каза бившият прокурор Николай Кокинов на премиера Борисов в един запис, който не разследвахте“?  Сотир Цацаров: Господин Трифонов, а да си спомним ли какво още каза бившият прокурор Николай Кокинов на този запис? Той се оплака от мен, аз го помня много добре, че иска да стане апелативен прокурор на София. Оплака се, че един ден, помня много добре неговите думи, ме гали, друг ден ми се кара. Аз, каза той, искам да стана апелативен прокурор на София. Посочи и защо, с оглед границите на всичките окръжни прокуратури. Разбира се, каза и една фраза – „ти си го избра“. Може би е добре Николай Кокинов да каже и още нещо – дали всичко това, което каза на министър-председателя Бойко Борисов в разгара на разследване, в което той бе отговарящ прокурор, не бе породено от личната му неудовлетвореност и от това, че не бе повишен до заветния пост „Ръководител на Софийската апелативна прокуратура“. Водещ: В крайна сметка разследвахте ли го този запис?  Сотир Цацаров: Да, разследвахме го. Водещ: И какъв е резултатът?  Сотир Цацаров: Резултатът е такъв, какъвто е по българския закон. Българският закон не предвижда такава наказателна отговорност. Не се установи кой и как е правил този запис. Записът беше факт в публичното пространство. Водещ: Не, говоря за съдържанието, а не за това кой го е изнесъл.  Сотир Цацаров: А какво е престъплението в това съдържание? Недоволството на Кокинов, че не е станал апелативен прокурор или укорите към мен? Водещ: Ами това, че министър-председателят избира прокурор. Как така той ще назначава прокурор?  Сотир Цацаров: Министър-председателят не избира прокурор. Вие зададохте този въпрос вчера и на министър-председателя. Нека се върнем обаче към точния въпрос, който зададе вашата зрителка, защото може би ще остане с впечатление, че по този начин сме избягали от въпроса. Водещ: Въпросът на Ирена Петрова: „Чувствате ли се личният прокурор на Бойко Борисов, както каза бившият прокурор Николай Кокинов на премиера Борисов в един запис, който не разследвахте“?  Сотир Цацаров: Не, не се чувствам личния прокурор на Бойко Борисов. Не съм и личния прокурор на Бойко Борисов. И изразявам съжаление, че някой недоволен от това не е успял да заеме това място и да стане личния прокурор на Бойко Борисов. Водещ: Сия Георгиева пита: „Мислите ли, че ако въз основа на свършената от вас работа и ако длъжността ви беше изборна длъжност, хората щяха да ви изберат за втори мандат“?  Сотир Цацаров: Не, нямаше да ме изберат. Аз го казах съвсем ясно – фигурата на главния прокурор концентрира всички очаквания за справедливост. Спомнете си едно социологическо проучване, което бе обявено преди ден или два – над 80% от хората нямат понятие, и това е съвсем оправдано, това не укор, за работата на съдебната система и за правилата, по които тя функционира. Точно по тази причина хората свързват всичките си очаквания за справедливост не с полиция, не с разследване, дори не със съд. Главният прокурор е фигурата, която концентрира всички очаквания за справедливост, даже, ако щете, за възмездие. Главният прокурор обаче, пак стигаме до преден въпрос, не е всесилен. И той не е магьосник, който може да промени всеки закон или да тръгне напреки на всеки закон, или да обвини някой ей така, защото общественото мнение го иска. Главният прокурор по дефиниция не може да оправдае тези обществени очаквания. Затова, ако някой си мисли, че ще бъде главен прокурор, който при един народен вот може да бъде избран при втори мандат, това си е чист популизъм. Ако си го мислиш, значи не си реалист. Водещ: Мислите ли, че длъжността на главния прокурор, както в Америка, може да бъде подложена на избор и това е по-добрият вариант за България?  Сотир Цацаров: Не, не е по-добрият вариант. Водещ: Защо?  Сотир Цацаров: Защото, ако бъде подложена на избор, някой ще трябва да плати избирателната кампания. И тогава ще стигнем до едни механизми, които ще покажат деформации далеч по-големи от сегашните. Далеч по-големи от тези например, за които и вие говорите, когато обсъждаме темата партийна субсидия. Как ще се проведе избор за главен прокурор? С кампания, нали? Кой ще я финансира тази кампания, кой ще я плати и кой ще я изманипулира по медиите? Водещ: Добре, следващият въпрос. Димитър Димитров: „Аз съм от Варна. 34 години, откакто се помня, Варна е душена и изнасилвана от групировката ТИМ. Защо прокуратурата не действа на територията на Варна? Във Варна всички публични проекти се печелят само от една фирма – „Хидрострой“. Кога ще има проверки и осъдени там?  Сотир Цацаров: Не мога да оспоря фактите, които са посочени в този въпрос. Мога само да кажа, че Варненската окръжна прокуратура от много време не е имала каквото и да е, ако мога така да се изразя, силно дело за корупция. И ако сега колегите, които ръководят тази прокуратура и от които това зависи, ме слушат, мисля, че е добре да си помислят, че отговорът на този въпрос по дефиниция и поради това, че съм седнал тук, го дължи главният прокурор, но всъщност отговорът на техните съграждани го дължат самите те. Водещ: Тоест?  Сотир Цацаров: Тоест още едно доказателство за това, че главният прокурор не е всесилен. Разследванията по места се водят от съответните прокуратури. Смятате ли, че главният прокурор може да обеме хилядите разследвания на територията на цялата страна? Да, за най-важните, за обществено най-силните, аз работя за едно с колегите си. Такива са случаите в Своге, такива са случаите за други престъпления, но за ставащото във Варна – не ме карайте и за това да поема отговорност. Но не ме карайте и не мога да отрека отговорността на мои колеги. Водещ: Петя Борисова пита: „Преди време излезе информация за 16 милиарда несъбрани ДДС-та. След това обяснения, че реално около 6 милиарда е наистина окончателно загубено. Потърсена ли е наказателна отговорност, какво се случва със служителите на НАП, които са допуснали това“?  Сотир Цацаров: Доколкото ми е известно, сумата 16 милиарда лева и въобще цялата цифра бе резултат от питане до данъчната администрация по реда на Закона за достъп до обществена информация. Не може да се търси отговорност за събиране на държавни вземания, които са прекратени по давност или за такива, които не са реализирани, по простата причина, че този, който е осъществил престъплението, след това е прехвърлил компанията си за ден-два и за лев-два на някой малоимотен. Казано по друг начин, цифрата 16 милиарда е едно обобщение и отговор, който се дава по реда на Закона за достъп до обществена информация. Раздуването й, че тя е резултат на престъпления, на бездействия на служители на данъчната администрация, е пропаганден ход. Той е пропаганден ход на определени кръгове и определени медии. Зад това не се крие точно престъпление. Зад това обаче се крие нещо друго – крие се възможността по българския закон да създадеш компания, да я обремениш максимално с дългове, да я прехвърлиш на някой, който няма нищо и за който 200 или 300 лева са огромна печалба и да излезеш чист. Ето това не трябва да се допуска. Водещ: Кой може да го разреши този проблем?  Сотир Цацаров: Тези, които работят в сградата, на която пише „Съединението прави силата“. Те могат да разрешат и много други проблеми. Те могат да разрешат и много проблеми, свързани да речем с какво? Първото, което ми идва на ум, е здравеопазването. От колко време ние водим досъдебни производства, свързани с неизгодни сделки в болници? От колко време ние говорим за неизгодните наеми на частни, държавни и общински болници? Някой тръгна ли да променя Закона за лечебните заведения по отношение на цялата тази възможност и всичкото това, което този закон позволява? Не. Прокуратурата върви след тези нарушения, но те продължават, защото законът ги допуска. А той ги допуска, защото са удобни на някого. Водещ: Димитър Пеев: „Господин Цацаров, страхувате ли се от закона „Магнитики“?  Сотир Цацаров: Не. Ако трябва да ви го повторя съвсем ясно – не. Това е поредният пропаганден балон. Ако трябва да ви го повторя още веднъж? Водещ: Не, не трябва да ми го повтаряте. Просто задавам въпроси, които задават зрителите.  Сотир Цацаров: Мисля, че дадох ясен отговор. Водещ: Тодор Стефанов: „Защо прокуратурата няма поне едно успешно завършено знаково дело с осъдителна присъда“?  Сотир Цацаров: Пак няма да се съглася с този въпрос. Прокуратурата не постановява присъди. Присъди постановява съдът. Прокуратурата, поне в последните месеци, година, че и повече, е доказала, че е обвинила достатъчно хора и ще продължи да го доказва по същия начин. Но прокуратурата не отговаря за присъдите. Водещ: Може би прокуратурата не си е свършила правилно работата, за да може да има присъда.  Сотир Цацаров: А може би това е най-удобното обяснение. Водещ: А кое е правилното всъщност?  Сотир Цацаров: Правилното е отново в думата „всички“. Всеки трябва да поеме своята отговорност за това да се случи нещо в тази държава. Водещ: А не ви ли звучи това все едно се криете зад това „всички“?  Сотир Цацаров: Господин Трифонов, аз нямам свойството, желанието, дори вътрешната природа и нагласа, да се крия зад никого. Аз съм с ясното съзнание на това какво мога, какво правя и за какво съм укоряван. Аз съм с ясното съзнание, че правя максимума, на който съм способен, независимо от това кой ще ми повярва или не. Но не ми е в природата да се крия. Аз съм реалист. И понеже съм реалист, правя това, което мога и това, което законът ми позволява. Знам много добре, че други не го правят. И поради тази причина казвам „всички“. Водещ: Кои други не го правят?  Сотир Цацаров: Не го правят много хора по веригата – разкриване на престъпление, вътре в самата прокуратура също – всяко стадо си има черни овце, ние също. И да твърдя, че прокуратурата е безгрешна, означава да бъда пълен лицемер пред българските граждани. И че в нея няма хора, които вместо да вършат прокурорска работа, вършат всичко друго различно на задълженията им по закон. За съжаление такова е положението и в съда. Водещ: Има още много въпроси, но просто сме ограничени във времето. Уважаеми зрители, това беше главният прокурор Сотир Цацаров. Стенограма: Прокуратура на Република България", "date": "2018.11.23", "title": " Главният прокурор Сотир Цацаров в „Шоуто на Слави“: Ще има още обвинени висши политици"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%bf%d1%80%d0%b0%d0%b2%d0%be%d1%82%d0%be-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b5-%d0%b4/", "text": "    Не очаквайте да оспоря правото на някого да протестира. Това си е достижение на демокрацията, шанс да си изявиш позицията, когато искаш нещо, когато си недоволен без значение дали групата е малобройна, или е многобройна. Единствената ми молба е българските граждани, които протестират, да не пречат на другите, които не протестират. Това каза зам.-министър-председателят Томислав Дончев във Велико Търново. Той коментира че призивите на хората са много, но освен нереалистични – някои са неразбрани от него. „Най-вече какво означава да сменим системата? Много бих желал да чуя детайли – какво точно да сменим в системата? Не ме разбирайте криво – системата не е съвършена. Тя има нужда да се променя – с по-големи или с по-малки крачки. Единственият стремеж е в опитите си да променим системата, да я направим по-добра – да не я разрушим, защото ние друга държава нямаме. Ако разрушим тази – после ще трябва да я изграждаме наново, а както знаем от прехода – то отнема десетилетия”, заяви Дончев. Запитан дали правителството ще изкара мандата си, вицепремиерът отговори:  „По всяка вероятност – да, но това зависи не само от парламентарната аритметика, а и от обществените настроения”.  Томислав Дончев бе във ВТУ „Св. Св. Кирил и Методий“ по повод откриването на Международна научна конференция на тема „Стойността на комуникациите в дигиталната ера”. Той участва в тържествената церемония по връчване на дипломите на абсолвентите от випуск 2018, професионално направление „Администрация и управление“ на Стопанския факултет. Ректорът на ВТУ проф. Хр. Бонджолов запозна вицепремиера с успехите и постиженията на Университета от последната година по време на работна среща преди откриването на международния форум.", "date": "2018.11.23", "title": " Томислав Дончев: Правото на протест е достижение на демокрацията\t\t\t"}
{"url": "https://trud.bg/%d1%81-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%be-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d0%be-%d0%bf%d1%80%d0%b5%d0%b4%d0%b5%d0%bb%d1%8f%d1%82-%d1%83%d1%87%d0%b5/", "text": "Община Бургас стартира кампанията „Ученик на годината“. Тя е част от програмата „Бургаски деца“ на администрацията и има за цел да насърчава и подкрепя изявени младежи с постижения в областта на образованието, науката и изкуствата. Имената на номинираните за приза ученици са обявени и всеки може да даде своя вот за някое от децата. Предложенията за номинации се отправят от директорите на училищата или експертна комисия. Победителите ще бъдат определени на базата на резултатите от електронно гласуване. Гласуването е еднократно във всяка категория и възрастова група и продължава до 12:00 часа на 3 декември, като не се допуска един човек да гласува многократно за определен кандидат.", "date": "2018.11.23", "title": " С електронно гласуване определят „Ученик на годината“ в Бургас"}
{"url": "https://trud.bg/%d1%82%d0%be%d0%b2%d0%b0%d1%80%d0%b5%d0%bd-%d0%ba%d0%b0%d0%bc%d0%b8%d0%be%d0%bd-%d1%83%d0%b1%d0%b8-%d1%88%d0%be%d1%84%d1%8c%d0%be%d1%80-%d0%b2-%d0%b0%d0%b2%d0%b0%d1%80%d0%b8%d0%b9%d0%bd%d0%b0%d1%82/", "text": "50-годишен мъж от Стара Загора бе убит на място, докато помпел задната гума на колата си. Трагичният инцидент станал минути след 17,30 ч. на автомагистрала „Тракия“. Загиналият, родом от Стара Загора, пътувал с лек автомобил „Рено“. Спрял на аварийната лента. Излязъл да оправи задната лява гума на колата си. В този момент бил пометен от товарен камион „Скания“. Шофьорът на камиона, мъж на 45 години, е бил открит от полицията по-късно, в Карнобат. Направен е оглед на товарния автомобил. По случая са назначени съдебно-медицинска и химическа експертиза. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Товарен камион уби шофьор в аварийната лента, докато си помпа гумата на колата"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%83%d0%b1%d0%b8%d0%b5%d1%86%d0%b0-%d0%bd%d0%b0-59-%d0%b3%d0%be%d0%b4%d0%b8%d1%88%d0%b5%d0%bd-%d0%b4%d0%be%d0%b1%d1%80%d0%b8%d1%87%d0%bb%d0%b8%d1%8f/", "text": "  56-годишен мъж е задържан и обвинен за умишлено убийство на 59-годишния добричлия Румен Райчев, съобщиха от пресцентъра на Апелативната прокуратура във Варна. Тялото на Райчев бе открито на 19 ноември до изоставен автомобил във вилна зона „Лозята“ на пътя от Добрич към с. Богдан. Аутопсията установи, че мъжът е издъхнал от дихателна недостатъчност, тъй като всичките му ребра били изпочупени. Райчев бе в неизвестност от 31 октомври и бе обявен за общодържавно издирване. Убиецът му Иван Ж. е бил негов познат и е направил самопризнания, уточниха от прокуратурата. Оттам ще внесат искане в Добричкия окръжен съд обвиняемият да бъде задържан под стража.", "date": "2018.11.23", "title": " Разкриха убиеца на 59-годишен добричлия"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0-%d0%b7%d0%b0-%d0%be%d0%b4%d0%be%d0%b1/", "text": "Процедурата за одобрение на АЕЦ „Белене“ от страна на Европейската комисия би отнело месеци, а не години, и това няма да забави проекта, заяви пред  енергийният министър Теменужка Петкова. Тя коментира появили се информации, че заради процедурата проектът може да се забави с години и да не може да бъде осъществен. Преди да се стигне до искане за нова нотификация, първо трябва да се разбере дали ще бъде избран инвеститор за проекта и дали ще се строи централата, обясни Теменужка Петкова. „Ние трябва да проведем процедурата за избор на стратегически инвеститор, да видим дали ще има интерес към проекта и ако се стигне до създаване на компания, до възможност за реализация на проекта, то тогава тези инвеститори, които са в дружеството, трябва да подадат информация до Европейската комисия, че са настъпили промени в инвестиционния проект“, обясни Петкова и каза, че след това Комисията ще направи своите анализи и проверки. Проектът, който ще предложим на инвеститорите, е същият проект като технология – той не е променен, каза още енергийният министър. Не съществува хипотеза държавата да налива пари, категорична бе тя и добави: „Нашето мнение е, че този проект трябва да бъде реализиран изцяло на пазарен принцип. Това, с което българската държава ще участва, е апорт на активите, които притежаваме във връзка с този проект. Това са активите, с които ние ще участваме, но за наливане на пари не става дума. Може би до края на годината ще приключи оценката на активите“. Теменужка Петкова обясни също, че държавата ни може да получи 1 милиард и 92 милиона долара по договора за транзит с Русия, ако след пускането на „Турски поток“ преносът не става през страната ни. Разработва се концепция за газоразпределителен център на територията на България, заедно с ЕК, обясни министър Петкова. Тя уточни, че концепцията включва необходимостта от изграждане на инфраструктура, която да даде възможност за доставка на природен газ от различни източници. Съдържа се и концепция за реализация на борса за търговия с газ. „За да бъдем абсолютно сигурни в това, което възнамерява да направи „Газпром“, ние трябва да получим официална информация от тяхна страна. Ние сме готови за реализацията на такъв проект“, коментира енергийният министър и посочи какви са ползите: „Печелим това, че ще България ще запази стратегическото си място на газовата карта на Европа, защото може би по-добре е да си зададем въпроса какво губим. Как ще разработим концепцията за хъба, ако през територията на България не преминават потоци природен газ? Ние разполагаме с много добре развита газопреносна инфраструктура. 80 процента от компресорните станции в региона се намират на наша територия. Какво ще се случи с тази инфраструктурна – все едно ли е на българския данъкоплатец, все едно ли е на нас като държава, че тази инфраструктура на практика ще остане неизползваема и всички тези средства, които ние сме инвестирали през годините, просто ще останат на празно и на хаос?”. За да се види дали има икономически интерес от изграждането на такава инфраструктура е предвидено да се направи пазарен тест. „Булгартрансгаз“ ще проведе този тест може би в началото на декември и ще се види реалният интерес, обясни министър Петкова. По думите й ако излезе, че проектът е неефективен, той няма как да се реализира. Тя е категорична, че много по-неефективно е обаче през тръбите да не минава газ: „Трябва да е ясно едно – няма как да бъде подписан друг договор или няма как да бъдат предприети други действия, преди ние да имаме гаранция, че ще бъде резервиран капацитет във връзка с новия проект. Това означава, че трябва да бъдат предприети действия за преструктуриране на този договор, на действащия договор, при условие, че бъде резервиран капацитет за следващите 15-20 години“. Сделка може да има, когато се водят преговори, а такива още не са стартирали, каза Теменужка Петкова и добави, че все още не е получено официално уведомление от страна на „Газпром“: „Това са в момента възможни сценарии, за които ние говорим и които и колегите от „Булгартрангаз“ са анализирали, и ние тук – в Министерството на енергетиката правим един много сериозен анализ на приходите, които бихме могли да реализираме по договора, който е съществуващия до 2030-а година. Първоначалният анализ показва, че индикативната печалба до 2030-а година, която бихме могли да реализираме по този договор, при положение, че по тръбите не преминава природен газ, е около милиард и 92 милиона. Това, което показва съвсем първоначалният ни анализ е, ако такъв един проект бъде реализиран при всичките условия, при всички изисквания на европейското законодателство – след провеждане на пазарните тестове, след резервиране на капацитет, след подаване на обвързващи оферти, показва, че от 2020-а до 2040-а година индикативната печалба е над 4,358 млрд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Министър Петкова: Процедурата за одобрение на АЕЦ „Белене“ от страна на ЕК би отнела месеци, а не години"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bd%d0%b8%d0%bd%d0%be%d0%b2%d0%b0-%d0%b5-%d0%bf%d0%be%d1%81%d0%bb%d0%b5%d0%b4/", "text": "Корнелия Нинова е следвала полицаите, а не те нея, според вицепремиера Красимир Каракачанов. „Били са двама полицаи с една патрулка. Те не са я следвали, бяха там. На практика тя ги следва като отива при тях“, каза той пред журналисти в парламента по повод   на Нинова, че имало полицаи са я следвали при посещението й в Ямболско. „Полиция имаше, и то по една патрулка от месните РПУ. Контролираше се да не би заразените животни да се изнесат и оттам да плъзне заразата“, обясни вицепремиерът. „Във въпросното село, в което беше Корнелия Нинова и в съседните села имаше патрули, за да не се изнася заразеният добитък. Никой не е следил никой“, добави Каракачанов. „Корнелия Нинова си позволи да излъже пред журналистите и след това се отрече, разбира се. Излъга, че се избива добитъкът в Странджа, за да се принудят хората да се изселят“, заяви министърът. „Точните й думи бяха: „нали четете, че на Безмер нощно време кацат самолети с нелегални мигранти“ са гнусна лъжа. Тогава поисках проверка от ДАНС, макар че ми е ясно, че няма как не да кацне, да излети самолет от военно летище, без аз да знам“, припомни Красимир Каракачанов. „Това е мащабна лъжлива кампания, част от кампанията за фалшивите новини, с които се целеше да се дестабилизира положението“, каза още той.", "date": "2018.11.23", "title": " Красимир Каракачанов: Нинова е последвала полицаите, а не те нея"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-1-%d0%bc%d0%bb%d0%bd-%d0%bf%d1%82%d0%b8%d1%86%d0%b8-%d1%81%d0%b0-%d0%b7%d0%b0%d1%81%d0%b5%d0%b3%d0%bd%d0%b0/", "text": "1 млн. птици са засегнати от инфлуенца по птиците през 2018 г. Това каза министърът земеделието, храните и горите Румен Порожанов от трибуната на Народното събрание в отговор на депутатски въпрос относно разпространяване на инфлуенца по птиците. „От 2006 г. досега в България при дивите патици са констатирани 23 огнища на заболяването инфлуенца по птиците. При домашните птици заболяването се появява за първи път през 2015 г. с едно огнище, през 2016 г. – 24 огнища, през 2017 г. – 53, и през тази година – 26 огнища. Засегнатите индустриални ферми са общо 20 за 2018 г. Общият брой на птиците във всички засегнати стопанства е над 1 млн., като 91% от тях са в кокошевите ферми“, заяви министър Порожанов. Той посочи, че БАБХ е предприела редица мерки за ограничаване и ликвидиране на болестта в и около обектите с установен геном. „Стратегията за контрол на ситуацията въвежда мерки, които са насочени към превенция, ранно откриване и избягване на по-нататъшното разпространение на инфекцията. От началото на тази година до момента са издадени общо 104 предписания, 23 акта за установяване на административно нарушение и 50 акта за възбрана. Досегашните резултати показват, че циркулацията на вируса продължава да съществува в птицефермите“, каза Порожанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Румен Порожанов: 1 млн. птици са засегнати от инфлуенца по птиците през 2018 г."}
{"url": "https://trud.bg/%d0%bc%d0%b0%d0%b9%d0%ba%d0%b0-%d0%be%d1%81%d0%ba%d1%83%d0%b1%d0%b0%d0%bb%d0%b0-%d0%b8-%d0%bd%d0%b0%d0%b4%d1%80%d0%b0%d0%bb%d0%b0-%d1%83%d1%87%d0%b8%d1%82%d0%b5%d0%bb%d0%ba%d0%b0-%d0%bf%d1%80%d0%b8/", "text": "Учителка пострада, след като направила забележка на родители, че децата им не ходят с чисти дрехи в детската градина и не ги преглеждат вкъщи за въшки. Инцидентът станал на 22 ноември в новозагорското с. Ценино, съобщиха от ОД на МВР-Сливен. Малчуганите от селото ходели на забавачница в Нова Загора, извозвали ги с автобус. Конфликтът възникнал между 47-годишната учителка, която ги придружавала при пътуването до града. Преподавателката обърнала внимание на група майки, че не следят достатъчно за личната хигиена и здравето на децата си. Тогава една от майките, млада жена на 22 години, се нахвърлила върху нея. Успяла да я оскубе и да я одере по лицето. Пострадалата учителка е с лека телесна повреда. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Майка оскубала и надрала учителка при забележка за въшки"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%bf%d0%be%d0%ba%d0%b0%d0%bd%d0%b8/", "text": "По покана на народния представител от „БСП за България“ група дейци на образованието и културата и представители на местната власт от Община Стражица посетиха Народното събрание. Те имаха възможност да разгледат сградата, да наблюдават на живо част от пленарното заседание на народните представители, както среща-дискусия с народни представите от парламентарната група на „БСП за България“. В тази среща се включиха представители на комисиите по култура, медии и регионална политика, социална политика и др. Има ли смисъл от по-нататъшното съществуване на Народното събрание, беше единият от въпросите, по които народният представител Весела Лечева говори по време на дискусията. И според преобладаващото мнение стана ясно, че не само няма смисъл от Народното събрание да продължава да работи в този си вид, но и че страната ни се нуждае от промяна на системата. Народният представител Валентин Ламбев говори за необходимостта от спазване на субординацията и разделението на властите, в противен случай ще станем свидетели на хаос в обществото. Депутатът Явор Божанков представи проекта на БСП „Визия за България“ и каза, че до края на годината социалистите ще представят този документ вече в окончателен вид. „Въпреки липсата на каквато и да е чуваемост, депутатите от БСП ще продължават да отстояват исканията на хората, да оказват подкрепа на общините в рамките на делегираните бюджети и държавните субсидии“, коментира по време на срещата и Николай Иванов, който е член на Комисията по регионална политика. След обяд гостите от Стражица посетиха и Президентството. Там те бяха поздравени от президента Румен Радев и си направиха с него снимка за спомен.  ", "date": "2018.11.23", "title": " Депутатът от БСП Весела Лечева покани общинари от Стражица в парламента\t\t\t"}
{"url": "https://trud.bg/%d1%86%d0%b5%d0%bd%d1%82%d1%8a%d1%80-%d0%b7%d0%b0-%d1%81%d0%bf%d0%be%d0%b3%d0%be%d0%b4%d0%b1%d0%b8-%d0%b8-%d0%bc%d0%b5%d0%b4%d0%b8%d0%b0%d1%86%d0%b8%d1%8f-%d0%be%d1%82%d0%b2%d0%be%d1%80%d0%b8-%d1%81/", "text": "Център за спогодби и медиция, където ще могат извънсъдебно да се решават всякакви спорове, отвори врати в Съдебната палата на Шумен в петък. Той е едва петият в страната /след София, Варна, Бургас и Перник б.а./, въпреки че Законът, който урежда решаване на казуси по алтернативен начин, е от 2004 г. Изграден е със средства от ВСС. Маса с нарочно заоблени краища, на която всички страни ще бъдат равнопоставени в решаване на споровете, е най-голямата мебел в Центъра. Шумен има вече 19 обучени медиатори, които ще дежурят и ще очакват към тях да бъдат отнесени казуси от гражданско, търговско, административно, семейно естество. След постигане на споразумение с посредничество на медиатор то пак ще се одобрява от съда, каза председателят на Окръжен съд-Шумен София Радославова.   До момента опитът в страната е показал, че в Центровете влизат най-много семейни спорове и то за упражняване на родителски права, облигационни дела, както и наказателни от частен характер.  Способът все повече навлиза и от началото на годината варненският Център за медиация е работил по 92 случая, каза председателят на тамошния Окръжен съд Марин Маринов. На откриването гостува и г-жа Ванухи Арекелян, председател на Апелативен съд-Варна, според която медиацията е бъдещето и „най-лошата спогодба е по-добра от най-доброто съдебно решение“. За да прозре и обществото обаче тази максима е нужно да се върне културата на общуване и да се възстанови търпимостта, отчетоха магистрати.  В момента у нас действат 37 обучителни организации, има хиляди медиатори, някои за жалост без нито една медиация. Портокалова притча в медиацията Всеки курс по медиация в началото започва с притчата за един неразделен портокал между две сестри, каза съдия Маринов. Майка им се чудела как да разреши спора и предложила да го разреже с нож на две равни половини. Те не се съгласили. Тогава решила да попита на коя за какво точно й е нужен портокалът. Така станало ясно, че на едната е нужна вътрешността на плода, за да си направи сок. Другата искала кората, за да я настърже в сладкиш. Така стигнали до решение, удовлетворително за всяка от страните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Център за спогодби и медиация отвори съда в Шумен"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-52-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d1%81%d0%bb%d0%b5%d0%b4-%d0%ba/", "text": "Столични полицаи задържаха жена непосредствено след кражба от търговски център. На 21 ноември, два дни преди Черния петък, около 17 часа, пред магазин за дрехи в столичен търговски център, служители от сектор „Улична престъпност“ при СДВР задържаха 52-годишна жена, извършила кражба от магазина, съобщават от МВР. На извършителката била наложена полицейска мярка до 24 часа, а по случая – образувано досъдебно производство. След доклад на събраните материали в Софийската районна прокуратура на задържаната е повдигнато обвинение за престъпление по чл. 194 от НК. Взета й е мярка за неотклонение „подписка“.", "date": "2018.11.23", "title": " Полицаи задържаха 52-годишна жена след кражба от търговски център"}
{"url": "https://trud.bg/%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d1%81%d1%8a%d0%b4%d0%b8%d0%b9%d0%ba%d0%b0-%d0%bf%d1%83%d1%81%d0%bd%d0%b0%d0%bb/", "text": "Софийският апелативен съд потвърди изцяло осъдителната присъда на Софийски градски съд спрямо съдия в Районен съд – Раднево, с която тя е призната за виновна за съставяне на официален документ с невярно съдържание в кръга на службата си (по чл. 311, ал. 1 от НК). Подсъдимата Л.П. през 2002 г. била назначена на длъжност „съдия в Районен съд – Раднево“. През м. март 2017 г. тя била определена за съдия-докладчик по дело, образувано въз основа на направено предложение за прекратяване на принудителни медицински мерки, съобщиха от държавното обвинение. Те били постановени спрямо освидетелстваното лице – С.Б., което имало 64 хоспитализации в психиатрично лечебно заведение. Откритото съдебно заседание по въпросното дело било насрочено за 29.03.2017 г. от 08:55 ч. В качеството си на съдия, подсъдимата допуснала редица съществени нарушения на процесуалните правила, в това число не снела самоличността на явилите се лица, не взела становището на страните по хода на делото, не прочела доказателствата по делото и др. Без да обяви съдебното следствие за приключено или да даде ход на съдебните прения, подсъдимата Л.П. се обърнала към освидетелстваната жена като й казала: „Пускам те да си отиваш вкъщи“. Заседанието продължило около пет минути, като съдията освободила участващите в него без да постанови съдебен акт – определение, с което да прекрати, замени или продължи принудителните медицински мерки спрямо С.Б. На следващия ден подсъдимата П. изготвила и подписала протокол от проведеното съдебно заседание и го оставила на бюрото на съдебния секретар – Д.С., за подпис и предаване в деловодството на съда. При прегледа на документа служителката установила, че съдържанието му не отговоря на действителното случилото се в хода на провеждане на съдебното заседание по делото. Това я мотивирало да не полага подписа си върху него и след прослушване на звукозаписа изготвила протокол, поставила му номер и предала делото в деловодството на съда с два протокола. За случая бил уведомен председателят на Районен съд – Раднево, който изискал доклад от служителите. В законоустановения срок от страна на Районна прокуратура – Раднево бил подаден протест срещу прекратяването на принудителното лечение на освидетелстваното лице, поради допуснати съществени процесуални нарушения по делото. Във връзка с постъпилия протест, председателят на Районен съд – Раднево подал сигнал до Специализирано звено „Антикорупция“ при Софийска градска прокуратура. Впоследствие било образувано наказателно производство срещу съдията П. За извършено престъпление на подсъдимата е наложено наказание от една година „Лишаване от свобода“ с тригодишен изпитателен срок. Решението на САС подлежи на обжалване в 15-дневен срок пред Върховния касационен съд.  ", "date": "2018.11.23", "title": " Една година условно за съдийка, пуснала освидетелствано лице без процес"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%88%d0%b5%d1%81%d0%ba%d0%b0%d1%82%d0%b0-%d0%ba%d0%b0%d1%82%d0%b5%d0%b4%d1%80%d0%b0%d0%bb%d0%b0-%d1%81%d0%b2-%d0%b0%d0%bb%d0%b5%d0%ba%d1%81%d0%b0%d0%bd%d0%b4/", "text": "Негово светейшество Българския патриарх и Софийски митрополит Неофит отслужи архиерейска света Литургия по случай храмовия празник на патриаршеската катедрала „Св. Александър Невски“. На 23 ноември всяка година Православната църква отбелязва паметта на светия благоверен княз Александър Невски. Тайнството Евхаристия бе предстоявано от Мелнишкия епископ Герасим, главен секретар на Св. Синод и предстоятел на църковното настоятелство при храма. Той бе в съслужение с Техни Преосвещенства епископите: Белоградчишки Поликарп, викарий на Софийския митрополит и Главиницки Йоан, архим. Василий, протосигел на Софийска св. митрополия, архим. Васиан, представител на Руския патриарх у нас, архим. Пахомий, ректор на Софийската духовна семинария, ст. ик. Нелуц Опря, представител на Румънския патриарх у нас, свещеници от столицата, храмовото духовенство и дякони, уточняват от БПЦ. Проповед за празника произнесе свещ. Антоний Милушев, като той обърна внимание върху националността на светиите. „Няма как да не ни прави впечатление, че главният храм на православна България – Патриаршеската катедрала е посветена на един руски светец, който до началото на XX в. е крайно не популярен в България. Знаем причината за това, така да се случат нещата след създаването на третата българска държава – учредителното народно събрание взима решение да бъде построен във Велико Търново храм-паметник, посветен на светеца патрон на царя освободител Александър II. Именно св. Александър Невски. Впоследствие мястото на планувания храм се е променило да бъде в София, защото именно тук народните представители решават да бъде новата столица на държавата ни. До този момент този руски светец по никакъв начин не е свързан с историята на България. Следващият светец, за който веднага се сетих, размишлявайки по темата, бе св. крал Стефан Милутин. Всички много добре знаем къде се покоят неговите свети мощи, мастото е митрополитската катедрала на София „Св. Неделя“… трети светец или по-скоро светица, за която се сетих е св. Петка Търновска, чийто мощи се покоят в гр. Яш, румънската част на Молдова. Освен, че тази чисто българска светица след падането на Търново била преместена в Молдова, друго общо с Румъния тя няма или поне не е имала. Следващите светци, за които се сетих са св. Димитрий Басарбовски и св. Софроний Врачански, български светии, които са погребани в столицата на Румъния Букурещ. Общото между всички гореизброени, е че са общопризнати светци в целия православен свят…“, каза отец Антоний. Той постави въпроса и за това може ли светостта да миа националност. „Лично искам да споделя, че съм много отегчен от нестихващите нападки към патрона на нашия катедрален храм. Познавайки много голям брой православни християни, които изповядват крайно различни политически възгледи, от ляво на дясно, от фили до фоби и т.н., стигам до единствения извод, че тези нападки са дело на личности и кръгове, нямащи нищо общо с Православието, а и въобще с християнската вяра. Иначе, си мисля, че те не биха дръзнали да поругават паметта на един светец“, каза още в словото си свещеник Антоний Милушев. Богослужението завърши с многолетствие, а епископ Герасим благодари на Негово Светейшество и допълни, че се надява в скоро време да започнат реставрационните и ремотни работи в Патриаршеската катедрала. „Надяваме се да го доведем до добър края“, каза епископът.", "date": "2018.11.23", "title": " Патриашеската катедрала „Св. Александър Невски“ отбеляза своя храмов празник (СНИМКИ)"}
{"url": "https://trud.bg/%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d1%80%d0%b0%d0%b7%d0%b3%d0%bb%d0%b5%d0%b4%d0%b0%d0%bb-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d1%81%d0%ba%d0%b8-%d0%b7/", "text": "Още на 8 август на оперативно заседание на Министерския съвет (МС) е потвърдено недвусмислено, че трябва да бъде подписан анекс към концесионния договор за ски зона „Банско“ – това стана ясно от думите на министъра на околната среда и водите Нено Димов по време на извънредна пресконференция. Повод за изявлението му  , в което обвинителят пита какви действия са предприети за изчистване на проблема с размера на концесионната площ. Въпреки че мерки са взети още лятото, на базата на направени от прокуратурата препоръки през юни, не е ясно защо държавното обвинение не е уведомено за свършеното. А то е, че на 8 август МС е разгледал доклад на МОСВ, изготвен заради препоръчаното от прокуратурата два месеца по-рано и се е стигнало до извода, че анекс е необходим. Анексът към договора трябва да е на базата на заключенията на Междуведомствената работна група (МРГ), която през 2016 година излезе с препоръка споразумението да бъде променено. В МРГ влизаха представители на Министерски съвет, Министерство на финансите, Министерство на околната среда и водите, Министерството на регионалното развитие, Министерство на туризма, Министерство на младежта и спорта, Министерство на образованието, ДНСК и Агенцията по кадастър. Министър Димов каза, че има сериозна грешка в концесионния договор за ски зона „Банско“ още при неговото подписване през декември 2001 година. Той обясни, че за грешката трябва да се търси отговорност от ръководството на Министерството на околната среда и водите (МОСВ) през 2001-а, когато начело на ведомството е Долорес Арсенова. Димов припомни информацията, която „Труд“ е изнасял в десетки пъти в свои материали по темата за ски зона „Банско“ и Национален парк „Пирин“. А именно, че в договора отредената площ, която концесионера Юлен АД може да ползва за развиване на спорт и туризъм е 99.5 хектара. Но в договора пише още, че въпросната територия е в граници, определени в Териториален устройствен план на община Банско от 1970 година. Само че в тези граници площта  не е 99.5, а 818.46 хектара . В споразумението се цитира още и одобрен Подробен устройствен план, според който територията,  която Юлен АД може да ползва, е 1075.9 хектара. „Така че имаме три територии, които трябва да сведем до една, за да поправим допусната през 2001 година дълбока грешка. Трябва да се намери най-разумното решение в този безпорядък“, обяви министър Димов. Както „Труд“ е писал, има още една площ, която не бе спомената от министъра и тя е според действащия план за управление на Национален парк „Пирин“, в чиято изработка има участие и Тома Белев. В частта от Плана „Зониране“, за „Зона за туризъм“  са определени 895.1 хектара , което представлява 2.2 процента от територията на НП „Пирин“. Отделно има предвидена зона за сгради и съоръжения от  218.8 хектара . Това прави общо  1114 хектара . Тази площ съвпада с тази на концесията, като и двете зони са определени на базата на Териториалния устройствен план на община Банско от 2001 година. Част от тази площ, в размер на 1078 хектара, е определена за развитие на зимен туризъм и ски спорт. Съгласно плана за управление на НП „Пирин“ в „Зоната за туризъм“ са позволени пешеходен туризъм, отдих, езда, колоездене и ски (виж факсимилето). Логиката води до извода,  че именно тези 1114 хектара са обект на концесията  и още през юни месец, когато за пръв път прокуратурата поиска разясняване на ситуацията, Нено Димов информира Министерския съвет за необходимостта от спешна корекция на концесионния договор. Истината е, че за промяна на договора се заговори още в края на миналата година, преди кабинетът да гласува частичното изменение на Плана. Но тогава Министерският съвет извади точката от дневния по нареждане на премиера Бойко Борисов заради притеснения от „зелени“ улични протести. На брифинга Нено Димов заяви категорично, че още следващата седмица правителството ще започне да финализира корекцията на договора за концесията на ски зона „Банско“. От 10 години за това настоява и концесионерът Юлен АД, но досега нито едно управление не посмя да направи промени в споразумението.      ", "date": "2018.11.23", "title": " Кабинетът разгледал промени в ски зона „Банско“ още през август\t\t\t"}
{"url": "https://trud.bg/%d0%b4%d0%b5%d1%80%d0%b1%d0%b8%d1%82%d0%b0-%d0%be%d1%82-%d0%bb%d0%b0-%d0%bb%d0%b8%d0%b3%d0%b0-%d0%b8-%d1%81%d0%b5%d1%80%d0%b8%d1%8f-%d0%b0-%d0%bf%d0%be-%d1%81%d0%bf%d0%be%d1%80%d1%82%d0%bd%d0%b8%d1%82/", "text": "След паузата за мачовете на националните отбори в Лигата на нациите, европейските клубни първенства се завръщат в ефира на спортните канали на А1 през този уикенд. Най-голям интерес предизвиква сблъсъкът от XIII кръг на испанската La Liga между съставите на Атлетико Мадрид и Барселона. „Дюшекчиите” и каталунците са в челото на класирането, като разликата между тях е едва една точка в полза на „блаугранас”. Битката за първото място в испанския елит ще може да се проследи пряко в събота от 21:45 часа по MAX Sport 2. По-рано през съботния ден феновете на испанския футбол ще могат да се насладят на още три двубоя. Програмата започва от 14:00 часа с гостуването на Реал Мадрид на Ейбар. От 17:15 часа Валенсия посреща Райо Валекано, а от 19:30 часа играят Уеска и Леванте. Всички двубои ще бъдат излъчени пряко в ефира на MAX Sport 2. В неделя MAX Sport 2 ще излъчи още 4 мача от La Liga. От 13:00 ч. Атлетик Билбао посреща Хетафе, в 17:15 часа Севиля ще защитава позицията си в топ 3 на класирането при домакинството на Валядолид, а от 19:30 ч. е време за каталунското дерби Еспаньол – Жирона. Неделните двубои от XIII кръг на Примера се затварят в 21:45 ч. с двубоя Виляреал – Бетис. По традиция MAX Sport 3 ще излъчва най-интересните двубои от поредния кръг на италианската Серия А. В съботната програма на канала са заложени три двубоя: Удинезе срещу Рома от 16:00 часа, домакинството на лидера Ювентус срещу СПАЛ от 19:00 часа и сблъсъкът Интер – Фиорентина от 21:30 часа. В неделя програмата се открива в 13:30 часа с мача Парма – Сасуоло, а от 16:00 ч. най-близкият преследвач на лидера Ювентус – Наполи, е домакин на опашкаря Киево, който все още търси първата си победа за сезона. От 19:00 часа е време за класическо дерби между Рим и Милано, като този път главни герои ще са футболистите на Лацио и Милан. Неделната програма на Серия А ще приключи с още едно дерби – това на Генуа, между съставите на Дженоа и Сампдория. Битките от холандската Ередивизи се завръщат в ефира на MAX Sport 1 през този уикенд. В събота от 19:30 часа НАК Бреда посреща Аякс, а от 21:45 часа ПСВ Айндховен е домакин на Хееренвеен. „Филипсите” се намират в страхотна форма и от началото на сезона имат 12 победи от 12 мача и голова разлика 43:5, а Аякс със сигурност ще опита да сложи край на тази серия. В неделя от 15:30 часа, отново по MAX Sport 1, феновете ще могат да проследят пряко и двубоят на третия холандски гранд – Фейенорд, който посреща Грьонинген.", "date": "2018.11.23", "title": " Дербита от Ла Лига и Серия А по спортните канали на A1 през уикенда"}
{"url": "https://trud.bg/%d0%ba%d0%be%d0%b1%d0%b8%d0%bb%d0%ba%d0%b8%d0%bd%d0%b0-%d0%bf%d1%83%d1%81%d0%bd%d0%b0-%d1%81%d0%b5%d0%ba%d1%81-%d0%bd%d0%b0%d1%80%d1%8a%d1%87%d0%bd%d0%b8%d1%86%d0%b8-%d0%bd%d0%b0-%d0%bf%d0%be%d0%bb/", "text": "Сочената за гуру на съвременните сексуални практики Наталия Кобилкина също пусна горещи оферти за черния петък. Цените за курсовете й бяха свалени наполовина, а сред най-атрактивните оферти се оказаха обученията в тайните на гейшите. Последните уебинари се промотираха с повече от 50 процента отстъпка и записванията се предлагат за около 200 лева. Курсът за принцеси пък бе обявен на цена 20 лева, при реална такава от 50. Обученията за сексуална терапия от 199 лева се промотират на 69 лева, като записването вървеше с бонус – за всеки ваучер се даваха и 30 процента отстъпки при закупуването на вагинални топки. Кобилкина сама заяви, че в курса е събрала „основата на Тантра-секс, основите на сексуалните отношения в една двойка, секс-техниките и похватите, научени от куртизанки“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.23", "title": " Кобилкина пусна секс наръчници на половин цена"}
{"url": "https://trud.bg/%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d0%bc%d0%b5-%d0%b4%d0%b8%d1%80%d0%b5%d0%ba%d1%82%d0%be%d1%80%d0%b0-%d0%bd%d0%b0-%d0%bd/", "text": "Инспекторатът към Министерството на културата проверява за неизпълнение на служебните задължения директора на Националния институт за недвижимо културно наследство. Това каза министърът на културата Боил Банов по време на парламентарния контрол в отговор на депутатски въпрос за състоянието на къщата музей „Васил Левски“ в с. Батулци, община Ябланица. Банов отбеляза, че с писмо от 20 юни т.г. кметът на община Ябланица е поискал от Националния институт за недвижимо наследство да излъчи свой представител и да предложи дата за свикване на комисия по чл. 73, ал. 1 от Закона за културното наследство заради лошото състояние на музея. По думите на Банов Националният институт не е уведомил Министерството на културата за постъпилото искане. Направена проверка в деловодната система е установила, че и към настоящия момент отговор на Националния институт до кмета на общината не е изпратен. Поради това срещу директора на Националния институт за недвижимо културно наследство се извършва проверката от Инспектората на МК, поясни Банов и допълни, че ще бъде потърсена и дисциплинарна отговорност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Боил Банов: Проверяваме директора на Националния институт за недвижимо културно наследство"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%b5%d1%82%d0%b8%d0%bc%d0%b0-%d0%bc%d1%8a%d0%b6%d0%b5-%d0%b7%d0%b0-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0%d0%bd/", "text": "В средата на ноември антимафиоти от отдел „Киберпрестъпност“ на ГДБОП проведоха специализирана операция за противодействие на онлайн сексуална експлоатация на деца. При предприетите действия са установени и задържани петима мъже за притежание и разпространение чрез “P2P” мрежи в Интернет на материали, съдържащи брутални сцени на детска сексуална експлоатация, съобщиха от МВР. В хода на операцията са извършените претърсвания и изземвания в Стара Загора, София, Казанлък и Димитровград. По време на процесуално-следствените действия в пет жилища, обитавани от задържаните, киберекспертите са установили огромно количество /над 2 терабайта/ видео файлове и изображения с брутални сцени на сексуално насилие над деца на възраст 5 – 9 години. На един от адресите – в Димитровград, в съдържанието на 30% от намерените видео файлове жертвите били бебета на възраст до 3 месеца. В процеса на работата по случая е изяснено, че мъжете са развивали дейността си в период от около и над 3 години. На адрес в ж.к. “Люлин“ в София, под наблюдението на СРП разследващите задържали 43-годишен, на когото по-късно е наложена постоянна мярка за задържане под стража. Изяснено е, че той целенасочено е създавал еротични обяви с лични данни на набелязаните от него деца. Дни след създаването на обявите, изпращал по Скайп линковете на обявите към жертвите си. Така изнудвал децата за срещи, като при отказ заплашвал да разпространи обявите им в социалните мрежи, пред родители и техни съученици. 43-годишният стигнал и по-далеч в действията си за установяване на контакт с деца – неотдавна създал, заедно с още двама мъже от обкръжението си, НПО с благовидния предмет на дейност популяризирането на физическото възпитание сред подрастващото поколение. До момента, само през ноември, експертите от специализирания отдел „Киберпрестъпност“ в ГДБОП неутрализираха подобна дейност на 8 мъже във възрастовата група 40-50 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.23", "title": " Задържаха петима мъже за разпространение на сцени със сексуална експлоатация на бебета и деца"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d1%85%d0%b2%d0%b0%d0%bd%d0%b0%d1%85%d0%b0-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b8%d1%81%d1%82-%d0%bd%d0%b0-%d0%b4%d1%80%d0%b5/", "text": "Пловдивски полицаи разкриха контрабанден канал за разпространение на фалшиви стоки от Турция към страни от ЕС. Спецакцията за пресичане, разкриване и документиране на закононарушения и престъпления при съхранение и разпространение на стоки, означени със знаци, сходни или идентични с тези на регистрирани търговски марки, е проведена във вторник, съобщават от МВР. В хода й инспектори от сектор “Икономическа полиция” извършили проверка в офис на куриерска фирма в Пловдив, където бил установен 41-годишен клиент в момент на изпращане на голяма пратка за Франция, Испания, Германия и Португалия. При последвалите процесуални и следствени действия в подготвените от мъжа кашони били открити близо 560 артикула – дънки, якета, спортни екипи, чанти, колани, часовници и други стоки, носещи логата на световно известни търговски брандове. Товарителници с имената на същия изпращач били залепени и върху четири големи чанти, в които се съдържали 28 000 сашета с определена стимулираща хранителна добавка. В хода на разследването са събрани доказателства, че мъжът е внесъл в страната фалшивите стоки и аптечния продукт от Турция с намерението нелегално да ги разпространи в страни от Европейския съюз чрез куриерската фирма. Търговецът бил задържан за срок до 24 часа, а по случая – образувано досъдебно производство по чл. 172б от НК за престъпление срещу интелектуалната и индустриалната собственост. Работата по случая продължава под ръководството на Районна прокуратура – Пловдив.", "date": "2018.11.23", "title": " Полицаи хванаха контрабандист на дрехи менте в офис на куриерска фирма"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%be%d1%82%d0%bd%d0%be%d0%b2%d0%be-%d1%89%d0%b5-%d0%ba%d0%b0%d1%80%d0%b0-%d1%81-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0-%d0%b5/", "text": "Шампионската „единичка“ отново се появи на болида на Люис Хамилтън. Формално машината запазва номера си 44, но на носа вече е изрисувана цифрата 1. И така британецът ще потегли за Гран при на Абу Даби от Формула 1 в неделя, за което поиска специално разрешение от Международната федерация по автомобилизъм (ФИА). От 2014-а пилотите си избират номерата, като преди това единицата бе задължителна за шампионите. Като такъв Люис се е състезавал веднъж, през 2009-а, защото предишния сезон печели надпреварата.  „С едно са карали всички шампиони, а с 44 – само аз“, казва Хамилтън, който избира двете четворки още като дете на карт. Пилотът на „Мерцедес“ си осигури предсрочно пета световна титла, но е амбициран за победата и в Абу Даби.  Същевременно от следващия сезон във „Формула 1“ се връща Роберт Кубица, като основен пилот на „Уилямс“. Полякът ще си партнира с Джордж Ръсел. Същевременно Макс Верстапен (“Ред Бул”) бе най-бърз в първата свободна тренировка за Гран при на Абу Даби. Втори остана съотборникът му Даниел Рикардо, следван от двата болида на „Мерцедес“, управлявани от Валтери Ботас и Люис Хамилтън. А „Ферари“-та на Кими Райконен и Себастиан Фетел дадоха седмо и осмо време. Стартът е последен за сезона, като някои от пилотите ще се сбогуват с отборите си или с Формула 1.", "date": "2018.11.23", "title": " Хамилтън отново ще кара с шампионска Единица"}
{"url": "https://trud.bg/%d0%bd%d0%b0%d0%b9-%d1%81%d0%ba%d1%80%d0%be%d0%bc%d0%bd%d0%b8%d1%8f%d1%82-%d1%81%d1%82%d0%b0%d0%bd%d0%b0-%d0%bd%d0%b0%d0%b9-%d1%81%d0%ba%d1%8a%d0%bf%d0%be%d0%bf%d0%bb%d0%b0%d1%82%d0%b5%d0%bd%d0%b8/", "text": "Н’Голо Канте, имащ славата на най-скромния футболист, се превърна в най-скъпоплатеният играч на „Челси“. Асът подписа нов 5-годишен договор с тима от Лондон. С него френският национал вече е №1 по заплата в историята на клуба. Канте ще взима по 325 хиляди евро на седмица. Световният шампион изпревари по възнаграждение суперзвездата на тима Еден Азар, който прибира със 100 хиляди по-малко. Белгиецът все още се дърпа за нов контракт, раздвоен между „Челси“ и мечтата си да играе за „Реал“ (Мадрид). „Откакто дойдох, напълно се подобрих като играч – каза Канте. – Дори получих индивидуални награди, за които не съм си мечтал. Градът ми харесва, клубът – също. Искам да играя още много години за „Челси“.“ Халфът беше запомнен това лято след спечелването на световното с Франция, когато бе на път да пропусне традиционната снимка с купата. Наблюдателни негови съотборници привикаха скромния Канте, за да се докосне до трофея. Малко по-късно пък футболистът бе разпознат по лондонските улици от негови фенове. Впоследствие Канте ги уважи, като им отиде на гости, игра с тях видеоигри и вечеря пица с домакините. Футболистът е двукратен шампион на Англия, като освен с „Челси“ вдигна титла и с „Лестър“. Снимка: Twitter  ", "date": "2018.11.23", "title": " Най-скромният стана най-скъпоплатеният"}
{"url": "https://trud.bg/%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%b0%d1%80%d0%b0%d0%b1%d0%b0%d0%b4%d0%b6%d0%b8%d0%b5%d0%b2-%d0%ba%d0%b7%d0%bf-%d0%bd%d0%b0%d0%bc%d0%b0%d0%bb%d0%b5%d0%bd%d0%b8%d1%8f/", "text": "„Има търговци, които ни дават възможност да купим от тях по време на „Черния петък“ определена стока с намалена цена, но твърдят, че заради това не можем да предявим рекламация или да се откажем в 14-дневен срок при покупка през Интернет, което е наше изключително законово право в онлайн търговията“, предупреди по Дарик радио Константин Арабаджиев, член на Комисията за защита на потребителите (КЗП). Той подчерта, че намалението не може да ограничава правата на потребителите по закон. Игнат Арсенов от Европейския потребителски център в България обясни, че при онлайн платформите важат същите правила, както и при електронните магазини. „Те дава възможност да сравним повече продукти от различни търговци. Това, обаче крие и своите рискове. На първо място, хората невинаги обръщат внимание от кого пазаруват. Образно казано платформите или т.нар. маркетплейсове представляват един пазар, а търговците в него са отделни сергии. Когато купуваме, ние сключваме договор с конкретния търговец от тази платформа, а не с нея. Тя осъществява посреднически функции. Добре е, когато разглеждаме такива „пазари”, да проверяваме кой е търговецът, тъй като нашите права ще зависят от това. Той може да не е български, дори може да не е в Европейския съюз. Платформите са задължени да обозначават от кой търговец купуваме”, каза Арсенов. „Плюс на пазаруването от т.нар. маркетплейсове е, че ние се възползваме и от допълнителните защити, които предоставят тези платформи. Можем да предявим претенция, освен към продавача, също и към платформата“, добави Арсенов. Например – може да поискаме съдействие за посредничество с продавача. Той каза още, че плащанията през платформите са по-сигурни от тези през отделни сайтове.  Трябва внимателно да се четат условията, да се сравняват цените на няколко различни места, за да не стане така, че в желанието си да купим нещо на по-ниска и по-привлекателна цена, да попаднем в капана на нелоялен търговец, обърна внимание Константин Арабаджиев. „Понякога за „Черния петък“ търговците имат специални условия. Например, заради увеличения обем поръчки вместо в тридневен срок, доставят в петдневен“, посочи от своя страна Игнат Арсенов. Проблематични може да се окажат най-вече сделките в социалните мрежи. Именно заради това Константин Арабаджиев апелира към всички потребители да бъдат много внимателни откъде и от кого поръчват стоки, особено по време на кампанията „Черен петък“. „В традиционния магазин можем да видим стоката, да я разгледаме и да се убедим в нейните качества, да се консултираме с търговеца. В интернет това е невъзможно – там виждаме картинка и при пристигането си, поръчаната стока може да се окаже, че е много различна от начина, по който е била представена в електронния магазин”, каза още Арабаджиев. Комисията за защита на потребителите традиционно следи провеждането на акцията „Черен петък“. Не са редки случаите, в които контролният орган констатира и санкционира различни нарушения. Сигнали за покупки от кампанията „Черен петък“ могат да бъдат подавани в КЗП и Европейския потребителски център. Санкциите варират между 500 и 30 000 лв.", "date": "2018.11.23", "title": " Константин Арабаджиев, КЗП: Намаленията за „Черния петък“ не отменят правото на рекламация"}
{"url": "https://trud.bg/%d0%bc%d0%b8%d0%bb%d0%b0%d0%bd-%d0%b2%d1%80%d1%8a%d1%89%d0%b0-%d0%b8%d0%b3%d1%83%d0%b0%d0%b8%d0%bd-%d0%bd%d0%b0-%d1%8e%d0%b2%d0%b5/", "text": "Ръководството на „Милан“ обмисля сериозно възможността да върне нападателя Гонсало Игуаин на „Ювентус“. Според „Кориере дело спорт“, зад решението на шефовете стоят финансови причини. На „Сан Сиро“ вече платиха 18 млн. евро за наем на аржентинеца, а ако решат да се възползват от закупуващата клауза, ще трябва да доплатят още 36 млн. Не е изключено все пак новият изпълнителен директор Иван Газидис да направи всичко възможно, за да свали цената на 30-годишния голмайстор. Ако в Торино обаче откажат да предоговарят условията по сделката, Игуаин ще се завърне при „Старата госпожа“. През настоящия сезон той вече вкара 7 гола в 13 мача и е с основна роля в състава на треньора Дженаро Гатузо. Бившият играч на „Реал“ (Мадрид) и „Наполи“ е аут за предстоящия тежък мач с „Лацио“ заради червения картон срещу „Юве“ отпреди 2 седмици.  И докато шефовете на „Милан“ обмислят какво да правят със своя играч, бившият вицепрезидент на клуба Адриано Галиани призова клуба да си върне Златан Ибрахимович. Шведът е в напреднали преговори с „росонерите“ за краткосрочен договор преди шампионата в САЩ да бъде подновен през пролетта.  „Аз съм емоционално привързан към Ибра, защото за две години с него спечелихме Скудето, Суперкупата на Италия, а през следващия сезон станахме втори – обясни Галиани. – Той е изключителен играч и умее да мотивира съотборниците си да играят на друго ниво.“  За два сезона на „Сан Сиро“ шведският таран вкара внушителните 56 гола в 85 мача.", "date": "2018.11.23", "title": " „Милан“ връща Игуаин на „Юве“"}
{"url": "https://trud.bg/%d0%bc%d0%b5%d0%bd%d0%b4%d0%b5%d1%88-%d0%b2%d0%be%d0%b4%d0%b8-%d0%b4%d0%b5-%d1%85%d0%b5%d0%b0-%d0%bf%d1%80%d0%b8-%d0%ba%d1%80%d0%b8%d1%81%d1%82%d0%b8%d0%b0%d0%bd%d0%be/", "text": "„Ювентус“ подготвя трансферен удар с привличането на трима играчи. Става въпрос за Рубен Невес, Давид де Хеа и Хамес Родригес, които са клиенти на влиятелния импресарио Жорже Мендеш. Тимът от Торино и агентът на Кристиано Роналдо са провели среща, на която е била обсъдена възможността за сделките. За трансфер на Невес от „Уулвърхaмптън“ се говори от доста време, а „бианконерите“ могат да се възползват и от ситуацията с Де Хеа, чийто договор с „Манчестър Юнайтед“ изтича в края на сезона. Колкото до Хамес Родригес, сегашният му отбор „Байерн“ (Мюнхен) не желае да активира откупната клауза в договора му с „Реал“. Снимка: Instagram", "date": "2018.11.23", "title": " Мендеш води Де Хеа при Кристиано"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b8-%d0%bc%d0%b5%d1%81%d0%b8-%d0%b8%d0%b7%d0%b2%d1%8a%d0%bd-%d1%82%d0%be%d0%bf-3-%d0%b7%d0%b0-%d0%b7%d0%bb%d0%b0%d1%82%d0%bd%d0%b0%d1%82%d0%b0/", "text": "Носителите на „Златна топка“ за последните 10 години Лео Меси и Кристиано Роналдо няма да попаднат дори сред тримата номинирани за отличието тази година. Поне това твърди британското електронно издание „Дейли Мирър“. Според информацията победител в анкетата ще бъде полузащитникът на „Реал“ (Мадрид) и хърватския национален отбор Лука Модрич. Негови подгласници се очаква да са двама представители на световния шампион Франция – защитникът Рафаел Варан, също от „кралете“ и нападателят на ПСЖ Килиан Мбапе. Церемонията е на 3 декември в Париж. Снимка: Instagram", "date": "2018.11.23", "title": " Роналдо и Меси извън Топ 3 за „Златната топка“"}
{"url": "https://trud.bg/%d0%b1%d0%bb%d0%b8%d0%b7%d0%be-30-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-%d0%b4%d0%b5%d1%81%d0%b5%d1%82%d0%ba%d0%b8-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4/", "text": "При експлозия в джамия в източната афганистанска провинция Хост днес загинаха 27 души, а са ранени 57, предаде Асошиейтед прес, цитирайки местни служители. Базата била част от комплекса на военна база в град Исмаил Хиел и всички загинали са войници. Бомбата избухнала към края на петъчната молитва. Според военен говорител не е ясно дали бомбената атака е била извършена от нападател самоубиец или устройството е било взривено дистанционно. Никой досега не е пое отговорност за атаката. Президентът на Афганистан Ашраф Гани заклейми нападението в джамията, като я нарече „антиислямска и нечовешка“. Той призова за бързо разследване и за сурово наказание за виновниците, като каза, че иска да знае как се е стигнало до нарушаване на сигурността в базата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Близо 30 загинали и десетки ранени след бомбена атака в джамия в Афганистан"}
{"url": "https://trud.bg/%d0%bf%d0%be%d0%b3%d0%b2%d0%b0%d1%82-%d1%88%d0%be%d1%84%d1%8c%d0%be%d1%80%d0%b8%d1%82%d0%b5-%d0%ba%d0%be%d0%b8%d1%82%d0%be-%d1%81%d0%b5-%d0%b4%d0%b2%d0%b8%d0%b6%d0%b0%d1%82-%d0%b2-%d0%b1%d1%83%d1%81/", "text": "От началото на декември Центърът за градска мобилност и „Пътна полиция“ в София започват съвместна акция срещу нарушителите, които се движат в бус лентите. За това са се договорили директорът на ЦГМ Христиан Петров с органите на реда. Това е поредната мярка за налагане на приоритет на градския транспорт. „Започнахме през лятото с кампанията „Всеки да си знае лентата“ с актьори от Младежкия театър. Тогава се брандираха автобуси, които да подсещат водачите, че трябва да уважават и пътниците в обществения транспорт. Сега с колегите от полицията ще ги подсетим, че правилата на пътя са за всички“, каза Петров. Основната цел на бус лентите е да осигуряват приоритет на обществения транспорт, така че той да изпълнява разписанията си и да бъде удобен и бърз за пътниците, които го използват, но това не може да стане, ако лентата е задръстена с коли. По разписание автобусите, които се движат по бул. „България“ трябва да изминават разстоянието между пл. „Ручей“ и Центъра по хигиена за 4 минути, но ако има автомобили времето се удължава тройно. По новата бус лента на бул. „Васил Левски“ разстоянието между ул. „Гурко“ и кино „Одеон“ трябва да се измине за 4 минути, но ако тя е блокирана, забавянето стига и до 10 минути. С 20 минути повече е времето от спирката на „Орлов мост“ до Окръжна болница за автобуси и тролейбуси, ако лентата на бул. „Цариградско шосе“ не е свободна. Всички тези забавяния, заради шофьори, които нарушават правилата, водят до това, че десетки пътници чакат на спирките много по-дълго или стоят затворени на едно място в обществения транспорт, коментира директорът на ЦГМ. Глобата за автомобил в бус лента е 50 лева.", "date": "2018.11.23", "title": " Погват шофьорите, които се движат в бус лентите\t\t\t"}
{"url": "https://trud.bg/%d1%81%d0%b2%d0%b5%d1%82%d0%be%d1%81%d0%bb%d0%b0%d0%b2-%d0%bc%d0%b0%d0%bb%d0%b8%d0%bd%d0%be%d0%b2-%d0%b2%d1%8a%d0%b7%d0%be%d0%b1%d0%bd%d0%be%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd/", "text": "Площадката на АЕЦ „Белене” е опасна сеизмична зона и нека бъдещи инвеститори не си въобразяват, че ще дойдат на подреден терен с готова нотификация. Такова предупреждение отправи евродепутатът Светослав Малинов по  . Вчера Малинов получи отговор на запитване към еврокомисаря по енергетика Ариас Канете, в който се посочва, че „Белене” на практика се намира в нулева фаза, след като българското правителство реши да го прекрати. „Целта ми е да се сложи край на една лъжа или по-скоро на едно съзнателно изопачаване на истината, на отказа от това да се признаят фактите, а именно – че след като е спрян от българското правителство, възобновяването на проекта „Белене” ще се третира като нов проект”, подчерта Малинов. Това, по думите му, означава сложни и изтощителни процедури по одобряване, които биха отнели прекалено дълго време. Евродепутатът поясни, че стандартите на Комисията са изключително завишени с оглед на трагедията във Фукушима и предпоставките за подобен сценарий и у нас. „Има два много силни акцента върху сеизмичността и съхраняването на отработеното гориво. И по двата фактора България има огромни проблеми – площадката в „Белене” е определена като принадлежаща към сеизмична зона”, поясни той. Според Малинов сеизмичността на района, в който трябва да бъде изградена втората атомна централа, е констатирана не от БАН, а от Европа. „Европейската комисия отговаря на мен, но всъщност се обръща към всички хора в България, които са заинтересовани. В момента европейската комисия ни защитава от българското правителство за казуса АЕЦ „Белене”, което е изключително тъжно”, каза Малинов. В студиото евродепутатът прочете стенограма на думите на премиера Бойко Борисов от 2012 година, с които министър-председателят изтъкнал същите мотиви за опасността от земетресение и последиците от него. Малинов призова и енергийния министър Теменужка Петкова „ако не я е срам, да зададе същия въпрос на Еврокомисията – какво означава възобновяването на проекта АЕЦ „Белене” през 2018 г.“. Евродепутатът отправи и друг въпрос към енергийния министър, провокиран от достигнали до него данни, свързани със съхраняването на отработката на ядреното гориво. По думите на Малинов въпросът „бавно пълзи към институциите” и може да бъде спрян лично от Петкова. „Вярно ли е, че отработеното ядрено гориво, което е един от възможно най-опасните отровни елементи с оглед на своята радиоактивност, през последните три години се трупа тихо и незабележимо на площадката на „Козлодуй” и правителството пести пари, които са необходими, за да бъде дадено за преработка”, попита Малинов.  ", "date": "2018.11.23", "title": " Светослав Малинов: Възобновяването на АЕЦ „Белене” ще се третира от ЕК като нов проект"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%b8%d0%b7%d0%be%d0%b2%d0%b0-%d1%81%d0%be%d1%84%d0%b8%d0%b9%d1%81%d0%ba%d0%b8%d1%82%d0%b5-%d0%b0%d0%b4%d0%b2%d0%be%d0%ba%d0%b0/", "text": "Столичният кмет Фандъкова се включи в конференцията „Адвокатът като общественик“, организирана от Софийския адвокатски съвет по повод 130-ата годишнина от приемането на първия Закон за адвокатите. „Всички знаем, че голяма част от политическия елит още от Освобождението до наши дни е от вашето съсловие и това не е случайно, защото всяка обществена сфера не може да се развива без правила. През последните години нашето общество е особено чувствително по теми, свързани с правата на гражданите, истината и справедливостта. Вашата професия е една от най-благородните и обществено значими, професия, при чието упражняване почтеността и морала са тази опора, която може да гарантира обективен процес, но и чувство за справедливост у хората. В този смисъл вашата отговорност е много голяма“. Това каза пред присъстващите в залата адвокати Йорданка Фандъкова. Тя посочи, че в работата ѝ като кмет за нея са важни три неща – да подготви проекти за развитието на града, да намери финансиране за изпълнението им и не на последно място да осигури прозрачност при тяхната реализация. „И най-хубавият проект, ако не бъде подготвен добре нормативно, няма как да бъде защитен пред обществото и приет. Затова е изключително важна вашата експертиза. Това ни позволява да защитим обществения интерес“ – каза кметът Фандъкова. Според Йорданка Фандъкова думата на адвокатите като практици би трябвало да тежи много в процеса на законотворчеството. Столичният кмет предложи на адвокатската колегия да станат партньори на общината и заедно с неправителствения сектор да участват в разработването и изпълнението на проекти, свързани със защитата на правата на децата и жените. Столичната община има създадени центрове за помощ на деца в риск и на жени, жертви на насилие. Доброволната помощ от страна на водещи адвокати в това отношение ще бъде съществена при постигането на добри резултати. „Нека да работим заедно и да направим града си по-добър, по-чувствителен и по-толерантен, приемащ“ – заключи столичният кмет Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Фандъкова призова софийските адвокати да работят заедно с общината за защитата на правата на децата и жените"}
{"url": "https://trud.bg/%d0%b6%d0%b5%d1%84%d0%b5%d1%80%d1%81%d0%be%d0%bd-%d0%b7%d0%b0-%d1%87%d0%b5%d1%80%d0%b2%d0%b5%d0%bd%d0%b8%d1%8f-%d0%ba%d0%b0%d1%80%d1%82%d0%be%d0%bd-%d1%81%d1%80%d0%b5%d1%89%d1%83-%d0%bb%d1%83%d0%b4/", "text": "Жеферсон, бранителят на ЦСКА, призна, че се е поучил от глупавия червен картон, който си изкара през пролетта срещу „Лудогорец“. Тогава, останали в намален състав, „червените“ допуснаха обрат от 2:1 до 2:3 в Разград, а поражението се оказа решаващо в борбата за титлата.  „Постъпката ми не бе правилна – призна пред „Диема“ левият краен бранител. – Играчът на „Лудогорец“ (б.а Светослав Дяков) изигра ситуацията като опитен футболист, но аз допуснах грешка, от която съм се поучил.“  А Жеферсон вярва, че на „Армията“ имат всички предпоставки да спечелят титлата в края на сезона.  „Треньорът Ел Маестро държи да играем агресивен и директен футбол. Смятам, че под негово ръководство можем да стигнем до много успехи.“  Днес ЦСКА гостува на „Дунав“ в Русе. Преди срещата треньорът на домакините Людмил Киров си пожела тимът му да покаже агресията от мача с „Витоша“ (3:0).", "date": "2018.11.23", "title": " Жеферсон за червения картон срещу „Лудогорец“: Поучих се от грешката си"}
{"url": "https://trud.bg/130-%d0%ba%d0%b3-%d0%bc%d0%b0%d0%bb%d0%ba%d0%b8-%d0%b5%d0%bb%d0%b5%d0%ba%d1%82%d1%80%d0%be%d1%83%d1%80%d0%b5%d0%b4%d0%b8-%d1%81%d0%b0-%d1%81%d1%8a%d0%b1%d1%80%d0%b0%d0%bd%d0%b8-%d1%81%d0%b0%d0%bc/", "text": "Само за 2 часа на мобилния пункт за стари електроуреди, разкрит вчера, бяха събрани 130 кг малки електроуреди. Правилното последващо третиране на специфичните отпадъци ще спести на природата 630 кг вредни емисии. Мобилният пункт е част от инициативите, с които Столична община участва в Европейската седмица за намаляване на отпадъците – „Време е за детокс“ (17 – 25 ноември 2018 г.). Столичната община ще се включи в европейската инициатива и с пункт за изземане на опасни отпадъци, който събира опасните отпадъци, вкл. лекарства с изтекъл срок и живачни термометри от домакинствата днес на ул. „Париж“ № 5. С модно ревю ще завърши инициативата „Детокс на гардероба“, която стартира през месец септември и в рамките на която чрез стационарни контейнери и мобилен пункт бяха събрани 4.5 т текстилни отпадъци от домакинствата. Част от старите дрехи бяха предоставени на дизайнерите от Sofia Green Fashion Days, които изработиха от тях модна колекция „Детокс на гардероба: Втори живот“, която ще бъде представена на 26 ноември 2018 г. от 19 часа в зала 6А на НДК. Входът е свободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " 130 кг малки електроуреди са събрани само за 2 часа на мобилния пункт"}
{"url": "https://trud.bg/%d0%b1%d0%b0%d0%b1%d0%b0-%d1%81%d0%b8-%d0%bf%d0%be%d0%b8%d1%81%d0%ba%d0%b0-9-500-%d0%bb%d0%b2-%d0%be%d1%82-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b8-%d1%80%d0%b0%d0%b7%d0%b1%d1%80/", "text": "Жена на 81 г. от град Нови пазар е била лъгана два дни по телефона от измамници, докато повярва, че участва в акция за задържане на ало мошеници. Тя предала 9 500 лв. на непознат мъж до емблематичната часовникова кула в центъра на градчето. Повярвала, че това е полицай, макар и цивилен. Предала пакета с парите на 20 ноември и после още два дни чакала органите на реда да й върнат солидната сума. В четвъртък пенсионерката отишла в РУ-Нови пазар да попита защо се бавят и така разбрала, че полицията няма нищо общо с нейната заблуда.  Жената знаела, че телефонни измамници звънят по домовете и лъжат, но не била чувала за последната нашумяла схема с участие на граждани в полицейска акция. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Баба си поиска 9 500 лв. от полицията и разбра за измама"}
{"url": "https://trud.bg/%d1%80%d0%b0%d0%bc%d1%83%d1%88-%d1%85%d0%b0%d1%80%d0%b0%d0%b4%d0%b8%d0%bd%d0%b0%d0%b9-%d0%bd%d1%8f%d0%bc%d0%b0-%d0%b4%d0%b0-%d0%be%d1%82%d0%bc%d0%b5%d0%bd%d1%8f%d0%bc%d0%b5-%d0%bc%d0%b8%d1%82%d0%b0/", "text": "Премиерът на Косово, на проведена среща с посланиците на САЩ, Великобритания, Германия, Франция и Италия, заяви, че наложените от неговото правителство 100-процентови мита върху стоките от Сърбия и Босна и Херцеговина няма да бъдат отменяни и подчерта, че всички жизненоважни продукти са гарантирани за всички в страната, предаде македонският портал „А1 Он“. Харадинай е информирал посланиците на „петорката“ за последните политически събития и е посочил, че правителството е било „принудено да предприеме мярката за 100-процентово увеличение на митата заради постоянните пречки, които Сърбия създава на Косово“. Според министър-председателя, ситуацията в страната е стабилна и „правителството на Косово е посветено в запазването на мира и реда за всички граждани на Република Косово“. Той отхвърли като неверни информациите за хуманитарна криза в северната част на страната.  „Изявленията на сръбските политици са само още едно пропагандно действие“, заяви той, като категорично подчерта, че митата ще останат в сила „до постигането на целите на правителството на Република Косово“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Рамуш Харадинай: Няма да отменяме митата върху сръбските стоки"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d0%bf%d0%be%d1%81-%d1%82%d0%b5%d1%80%d0%bc%d0%b8%d0%bd%d0%b0%d0%bb%d0%b8-%d0%b2-%d0%bf%d0%b0%d1%82%d1%80%d1%83%d0%bb%d0%ba%d0%b8%d1%82%d0%b5-%d0%bd%d0%b0-%d0%ba/", "text": "Обявяват в интернет невръчените електронни фишове Патрулките на „Пътна полиция-КАТ” да бъдат оборудвани с пос-терминали – изнесени точки за банкови преводи. Чрез тях шофьорите ще могат да си плащат още на пътя, ако не става дума за нарушение, за което ще им се отнемат контролни точки. Ако нямат банкови карти, ще получат правото до 2 часа да платят с пощенски запис. Тези поправка в Закона за движение по пътищата (ЗДвП) приеха депутатите на първо четене със 143 гласа „за” и нито един „против”. Предложението бе на 7 депутати от „Воля”, сред които липсва лидера им Веселин Марешки. Както писа „Труд” още през 2017 г., когато за първи път бяха дадени тези предложения за поправки отк „Воля”, би било редно, преди да дава идеи на КАТ, Марешки да постави пос терминали на своите бензиностанции и аптеки, където се плаща само в брой. Също днес бе прието да се издава електронен фиш не само за превишена скорост, а и за липса на платена винетна такса. При невръчване тези фишове ще бъдат обявявани в интернет, което автоматично ще ги превръща във влезли в сила наказателни постановления. В България няма задължение за всеки гражданин да ползва интернет. Възможно е тези текстове изобщо да не мине на второ четене, тъй като според юристи драстично нарушава разпоредби на Закона за административни нарушения и наказания. А дори да влезе в сила, разпоредбите може да станат обект на тълкувателно решение от Върховния административен съд и да бъдат отменени, както това вече се случи през 2013 г. със самите електронни фишове. Тогава КАТ спря да снима с камери за скорост и полицаите се оплакваха от магистратите, а не от депутатите, гласували безумните правила в закона. Иначе повечето от днешните поправки и нови текстове в ЗДвП бяха свързани с въвеждането на тол таксите, електронните винетки и т.нар. тол полиция, която ще е нещо като втори КАТ. Прие се също автомобилите, които са хванати без платена такса, няма да могат да минават технически преглед или да напускат страната. Иначе глобата за липсваща винетка си остава 300 лв. Според Георги Свиленски от БСП тези текстове, заедно с по-високите данъци за стари коли,изобщо ще откажат шофьорите да ходят на технически прегледи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.23", "title": " Слагат пос терминали в патрулките на КАТ\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b8%d0%b4/", "text": "Тържествено честване на Празника на НВУ „Васил Левски” във Велико Търново и отбелязването на 140-ата годишнина от създаването на първото военно училище и началото на военното образование в България ще се проведе в понеделник, 26 ноември. Честването ще започне от 10.30 часа с тържествено събрание в Музикално-драматичния театър „Константин Кисимов” във Велико Търново. В празника ще участват президентът на Република България, министърът на отбраната, началникът на отбраната и 28 предишни началници, заместник-началници и декани на факултети на военните училища и на НВУ „Васил Левски”. Празнично слово ще поднесе началникът на университета, официалните гости ще поднесат поздравления. Ще бъдат връчени награди от министъра на отбраната и началника на отбраната. Началникът на НВУ ще връчи почетно звание „професор на годината” и грамоти Cum Laude. От 12.30 часа в района на Националния военен университет „Васил Левски” ще бъдат поднесени венци и цветя на Паметника на Васил Левски и Паметника на възпитаниците. На 27 ноември честването щe продължи от 10.00 часа с ритуал по полагане на пръст от връх Каймакчалан и височина Калатепе в криптата на храм „Свети Седмочисленици”. От 10.30 часа в Дома на културата на НВУ „Васил Левски” ще бъде открита Юбилейната научна конференция „140 години военно образование, традиции и перспективи”. Конференцията ще открие началникът на Университета бригаден генерал д-р Пламен Богданов. Ще бъде представена книгата „Пагони в изпълнителната власт” на доцент Марко Златев – преподавател по военна история в НВУ, който е и пленарен докладчик на Юбилейната конференция. След поздравленията от официалните гости, поздравителен концерт ще изнесе Представителния ансамбъл на Въоръжените сили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Румен Радев и Красимир Каракачанов идват в Търново за честването на 140-годишнината на Националния военен университет"}
{"url": "https://trud.bg/%d1%82%d0%b8%d1%80-%d1%83%d0%b1%d0%b8-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f-%d0%bf/", "text": "ТИР блъсна и уби на място водач на лек автомобил, спрял в аварийната лента, за да напомпа гума на колата си. Снощи, малко преди 18 часа, от филиала за спешна медицинска помощ в Нова Загора бил получен сигнал за открито тяло на мъж, починал в близост до лек автомобил, паркиран в аварийната лента на автомагистрала „Тракия“. От извършения оглед на местопроизшествието и последвалите процесуално – следствени действия било установено, че около 17.30 часа 50 – годишният водач на лек автомобил „Рено“ бил спрял в аварийната лента на автомагистралата, за да напомпа задна лява гума и бил ударен от преминаващ товарен автомобил „Скания“, управляван от 45-годишен водач от Карнобат, съобщиха от МВР. Водачът е напуснал местопроизшествието. Открит е в Карнобат, където е извършен оглед на автомобила. Назначени са съдебномедицинска и химическа експертизи. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " ТИР уби шофьор на магистрала „Тракия“, помпал гумите на колата си"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b5%d1%81-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%bf%d0%be-%d0%b4%d0%be%d0%b1%d1%80%d0%b0/", "text": "Британският премиер Тереза Мей заяви, че ако депутатите не одобрят нейната сделка в парламента, ЕС няма да предложи друга по-добра сделка. В отговори на въпроси на слушатели на BBC тя не каза какви са вариантите, ако сделката не бъде гласувана, но отбеляза, че няма намерение да подава оставка и е изцяло съсредоточена в прокарването на сделката в Камарата на общините, предаде  . Ако парламентът отхвърли предложенията на премиера, ще последва по-голяма несигурност и разделение, което ще бъде използвано да се осуети Брекзит, заяви Тереза Мей в пореден опит да убеди общественото мнение, че нейната сделка няма алтернатива. „Убедена съм, че ако трябва да се върнем в ЕС и кажем: „Хората не харесаха тази сделка, може ли да получим друга?“, те няма да ни кажат: Ето, ще ви дадем по-добра сделка“, заяви Мей. Тя избегна да каже дали Великобритания ще бъде по-добре извън ЕС, изтъквайки, че ще бъде „по-различно“, като допусна възможността за изграждането на по-добро бъдеще извън Евросъюза. Мей обаче допълни, че не мисли за резервни варианти като Брекзит без сделка или изобщо да няма Брекзит, защото е изцяло фокусирана върху нейната работа като премиер – да постигне Брекзит, което се гарантира от нейния план.", "date": "2018.11.23", "title": " Тереза Мей: ЕС няма да предложи по-добра сделка за Брекзит"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%ba%d0%b0-%d0%be%d1%82-%d0%b1%d1%81%d0%bf-%d0%be%d0%bf%d1%80%d0%b0%d0%b2%d0%b4%d0%b0%d0%bd%d0%b0-%d0%b7%d0%b0%d1%80%d0%b0%d0%b4%d0%b8-%d0%bb%d0%b8%d0%bf/", "text": "Прокуратурата протестира пред Софийския апелативен съд На шестия месец след като оправда депутатката от БСП Светла Бъчварова-Пиралкова, вчера Софийският градски съд публикува мотивите на състава с председател Атанас Атанасов. Присъдата бе прочетена на 28 юни 2018 г., прокуратурата протестира и процесът следва да продължи на втора инстанция – Софийският апелативен съд. Заради забавянето на мотивите обаче , обвинителите не могат да подготвят протеста си по същество. Затова и преди две седмици главният прокурор Сотир Цацаров изпрати сигнал за забавянето в Инспектората към Висшия съдебен съвет. Делото срещу Бъчварова се води от 4 години, като тя е обвинена за неизгоден договор за наем на земя от 2009 г., която сключила като шеф на Селскостопанската академия с “Литекс комерс” АД и е нанесена вреда за вуза от 1 326 671.36 лв.  Според заключението на първата съдебна инстанция обаче сделката не е имала характер на договор за аренда или наем на земеделска земя и площите не са били използвани от академията за научно-изследователска дейност.", "date": "2018.11.23", "title": " Депутатка от БСП оправдана заради липса на щети\t\t\t"}
{"url": "https://trud.bg/%d1%80%d1%83%d1%81%d0%b5-%d0%bf%d0%be%d1%81%d1%80%d0%b5%d1%89%d0%b0-%d1%82%d1%83%d1%80%d0%bd%d0%b8%d1%80%d0%b0-%d0%b4%d0%b0%d0%bd-%d0%ba%d0%be%d0%bb%d0%be%d0%b2-%d0%b4%d0%be%d0%b3/", "text": "Русе ще посрещне турнира „Дан Колов – Никола Петров“ по свободна и класическа борба догодина. Схватките ще бъдат от 1 до 3 март в „Арена Монбат“. А през 2022-а крайдунавският град ще бъде домакин и на мондиала за младежи до 23 години, информира Стефан Николов, член на управителния съвет на федерацията.  Същевременно местният клуб „Юнак Локомотив“ привлече бронзовата олимпийска медалиста от Рио 2016 Елица Янкова. Бившата състезателка на „Левски“ пропусна този сезон, тъй като се възстановяваше от тежка операция на рамото. Но вече започна тренировки и ще бъде с националния отбор на лагера на Белмекен от 3 декември.  Кметът на града Пламен Стоилов пък награди световната шампионка Тайбе Юсеин и „сребърната“ Биляна Дудова. Двете получиха парични премии и картини, с изглед от красивия Русе.  На церемонията присъства Сава Семков, първи треньор на Тайбе, както и Валентин Ангелов, старши треньор на мъжкия ни национален отбор по свободна борба и президент на клуба.", "date": "2018.11.23", "title": " Русе посреща турнира „Дан Колов“ догодина"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d1%81%d0%b2%d0%b8%d0%ba%d0%b0-%d1%81%d1%80%d0%b5%d1%89%d0%b0-%d0%b7%d0%b0-%d0%b7%d0%b0%d1%89%d0%b8%d1%82%d0%b0-%d0%bd%d0%b0/", "text": "Специална среща, посветена на темата за защита на непълнолетните от сексуалното насилие от страна на католическите свещенослужители ще се състои през февруари 2019 година във Ватикана по инициатива на папа Фанциск, съобщи пред журналисти официалният представител на Светия престол Грег Бърк, предаде РИА Новости. „Февруарската среща е безпрецедентна и демонстрира, че папа Франциск е направил защитата на непълнолетните фундаментален приоритет на църквата“, е заявил главата на пресслужбата на Ватикана, цитирана от руската агенция. По неговите думи, става въпрос за инициатива, целяща да защити децата по целия свят и тя е адресирана преди всичко до католическите епископи, които „носят сериозна отговорност за този остър проблем“. „Папата иска ръководителите на църквите да имат ясна представа за разрушителното влияние, което сексуалното насилие от страна на клира оказва на жертвите“, подчерта Бърк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Папа Франциск свика среща за защита на децата от сексуалните посегателства на католическите свещенослужители"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d0%b5%d0%bc%d0%b0%d0%bc-%d0%b8%d0%b7%d1%8f%d0%b2%d0%bb%d0%b5%d0%bd%d0%b8%d0%b5/", "text": "Приемам изявлението на премиера Бойко Борисов за чуждите инвестиции като пожелателно мислене в бъдеще време. Това каза пред журналисти президентът Румен Радев след представянето на Всеславянска антология на поезията в Централния Военен клуб. „Чуждестранни стратегически инвеститори отдавна не са се появявали в България. Много даже вече напуснаха“, заяви той. „Българската стопанска камара и други организации също констатират сериозни проблеми с инвестициите. Споделя ги и чуждестранният бизнес, с който се срещам редовно“, посочи държавният глава. По повод последното му  , което  , държавният глава каза: „На всички е ясно, че законът няма да има екологичен ефект, но ще има лош социален ефект“. „Депутатите се направиха на разсеяни за друга важна част от ветото, която засяга Закона за митниците. С една внесена поправка след първо четене, която е извън обхвата на Закона за корпоративното подоходно облагане става ясно, че трансформирането на митниците в териториални дирекции ще стане чрез закриване и прекратяване на трудовите правоотношения. Това излага на административен произвол служителите на митниците. Ще тежи на съвестта на нашите законотворци“, обясни Румен Радев. Попитан как ще коментира   на финансовия министър Владислав Горанов, държавният глава посочи: „Питайте Министерски съвет. Те са длъжни да си контролират хората“. Зачестилите раздухвани пътнотранспортни скандали, в които се въвлича моето семейство, няма да станат индулгенция на управляващите за техните безобразия, каза Румен Радев. „Това може да има някакъв временен ефект, да се скрие разлома между управляващите и обществото, но това няма да трае дълго“, обяви той. „Има леко ПТП с екскортиращ автомобил от моята охрана. Екипът е действал изцяло според разпоредбите на закона и инструкциите за НСО“, обясни държавният глава. „Може би ви прави впечатление, че много зачестиха тези ситуации. Сигурно си спомняте, че се внушаваше как съпругата ми „шпори“ мерцедес на НСО като някакъв автоджигит из булевардите на София. Спомняте си и режисурата в Харманли, която целеше да изкара баща ми автохулиган. Да добавим и последните случаи“, коментира Румен Радев. „Винаги в тези ситуации се пуска някакво видео в мрежите, от общински камери при грубо нарушение на правилата за работа с подобна информация, или от случаен свидетел с интересно минало“, посочи той. „Мобилизират се министри, да се хвърлят по студията. Нагнетява се медийна истерия. Сами можете да отгатнете кой е поръчителят на тези супер продукции“, каза още Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.23", "title": " Президентът Радев: Приемам изявлението на Борисов за чуждите инвестиции като пожелателно мислене\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%ba%d0%be%d0%bf%d1%87%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%ba%d1%80%d0%b0%d0%b4%d1%86%d0%b8-%d0%bf%d1%80%d0%b5%d0%b4-%d1%82/", "text": "Двама криминално проявени са задържани след сигнал за взломна кражба в София. Служители на сектор „Кражби“ – СДВР предприели незабавни действия във връзка със сигнал, постъпил снощи около 23.00 часа, за взломна кражба от магазин за авточасти и аксесоари на ул. „Пирин“. В непосредствена близост до обекта полицейските екипи задържали двама 40-годишни мъже, криминално проявени, придвижващи се с лек автомобил „Ауди А6“, съобщиха от МВР. При оперативните действия е установено, че малко по-рано, използвайки метален прът тип кози крак, двамата взломили вратата на магазина и отнели картонена кутия, съдържаща дневния оборот. Последвали обиски и претърсвания, при които полицаите намерили и иззели откраднатите пари и други веществени доказателства, имащи отношение към престъпната им дейност на двамата. На задържаните са наложени полицейски мерки за срок до 24 часа. След доклад на събраните по досъдебното производство материали в Софийската районна прокуратура, мъжете са привлечени като обвиняеми за престъпление по чл. 195 от НК. Взети са им постоянни мерки за неотклонение „задържане под стража“.", "date": "2018.11.23", "title": " Полицаи закопчаха двама крадци пред току що обран магазин в София"}
{"url": "https://trud.bg/%d0%bc%d0%b2%d0%bd%d1%80-%d0%b3%d1%8a%d1%80%d1%86%d0%b8%d1%8f-%d1%89%d0%b5-%d0%be%d1%81%d1%82%d0%b0%d0%bd%d0%b5-%d0%b1%d0%b5%d0%b7-%d0%bc%d0%be%d1%80%d1%81%d0%ba%d0%b8-%d1%82%d1%80%d0%b0%d0%bd%d1%81/", "text": "По информация на българското посолство в Атина на 28 ноември 2018 г. ще бъде проведена 24 часова стачка на Общогръцката морска федерация. Тя ще продължи от 00.01 часа до 24.00 часа, като всички категории кораби ще останат в пристанищата и няма да обслужват линиите, съобщиха от пресцентъра на МВнР. Сънародниците ни, желаещи да получат повече информация, могат да се свържат с българското посолство на следните телефони: 00302106748105, 0030 2106748106, 0030 2106748107 и 00306937096220. Гражданите могат да се свързват и с бреговата охрана в Гърция и туристическите компании, чиито услуги са използвали при резервациите. За същата дата (28 ноември 2018 г.) Генералната конфедерация на гръцките работници също е обявила 24 часова общогръцка стачка. Автобусите в Атина ще се движат от 09.00 до 21.00 часа. Същевременно според гръцките медии служителите в метрото, електрическата градска железница, трамваите и тролейбусите са взели решение да спрат работа на обявения за общата стачка ден. Министерството на външните работи съветва българските граждани, които пребивават или пътуват до Гърция, да следят за актуална информация, тъй като данните относно предвидените стачни действия се променят.", "date": "2018.11.23", "title": " МВнР: Гърция ще остане без морски транспорт заради стачка в сряда\t\t\t"}
{"url": "https://trud.bg/2813534-2/", "text": "Катрин Тасева успя да продаде за 10 000 лева единствения си златен медал на бухалки, както и самите уреди от Световната купа в София през изминалото лято. Средствата са за лечението на Иван Тодоров, който страда от злокачествено заболяване и са му нужди поне 50 000 евро.  Наддаването бе в страниците от социалната мрежа на гимнастичката, а своеобразният търг мина в рамките на 24 часа. В четвъртък вечерта сумата бе 5000 лева, а в петък сутринта Тасева обяви, че вече е 10 000 лв. и смята да се спре на тази кота.  На световната купа в столицата пловдивчанката взе медали и на четирите уреда. Освен златото на бухалки, тя се окичи със сребро на обръч и лента, също и с бронз на топка. Българката до последно спореше за титлите с рускинята Александра Солдатова, която 3 пъти стъпи на върха на подиума.  Вчера националката, заедно с капитанката Невяна Владинова и ансамбъла по художествена гимнастика, заминаха за спектакъл в Билбао (Испания). Надпреварата е за всички спортове от гимнастическото семейство.  Българките бяха поканени да участват, като едни от най-добрите през изминаващия сезон. Ансамбълът спечели злато на обръч и бронз в многобоя на световното в София, а представителките ни в индивидуалното натрупаха с резултатите си сбор, с който заслужиха сребро като отбор. Националният ни отбор по художествена гимнастика ще участва в благотворителния спектакъл „Има такова шоу“ на Нешка Робева. Предколедният жест ще е на 12 декември в зала 1 на НДК. Ще има още състезатели по скокове на батут, естетическа гимнастика, както и акробати. А със събраните средства ще бъде подпомогната тяхната подготовка.", "date": "2018.11.23", "title": " Тасева продаде медал и бухалки за 10 000 лева"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%bc%d0%b0-%d1%80%d0%b0%d0%b7%d0%bb%d0%b8%d0%ba%d0%b0-%d0%bc%d0%b5%d0%b6%d0%b4%d1%83-%d0%bf/", "text": "Приемам изявлението на министър-председателя като пожелателно мислене в бъдеще време. Чуждестранни стратегически инвеститори отдавна не са се появявали в България, а много вече даже напуснаха страната. Това заяви  президентът Румен Радев пред журналисти, помолен да коментира позицията на министър-председателя, според когото чуждестранните инвестиции в страната бележат ръст. Държавният глава припомни многократно направените констатации от Българската стопанска камара и други организации у нас за драстичен спад в чуждестранните инвестиции през последните години, съобщават от прессекретариата на президентската администрация. „Споделят ги и представителите на чуждестранния бизнес, с които се срещам редовно. Определено има разлика между пропагандата в медиите и реалната ситуация на живота в България. Точно заради това хората протестират и тези протести няма да спрат, не защото медиите не ги показват, а защото техният корен е в бедността и несправедливостта. А точно тези проблеми управлението не може да реши. Напротив – то ги генерира!“, подчерта Радев. Попитан за отхвърленото от парламента негово вето върху по-високото данъчно облагане за старите автомобили, президентът беше категоричен, че този закон няма да има екологичен ефект, но ще има лош социален ефект. „Депутатите се направиха на разсеяни за една друга важна част от моето вето, която засяга Закона за митниците. С една внесена поправка след първо четене, която е извън обхвата на Закона за корпоративното подоходно облагане, става ясно, че трансформирането на митниците в териториални дирекции ще стане чрез закриване и прекратяване на трудовите правоотношения. Това излага на административен произвол служителите в митниците и това ще тежи на съвестта на нашите законотворци“, посочи Румен Радев. По думите на президента зачестилите пътно-транспортни скандали, в които бива въвличано неговото семейство и които се раздухват в медиите, няма да се превърнат в индулгенция на управляващите за техните безобразия. Това може да има някакъв временен ефект и да се скрие разломът между управляващите и обществото, но това няма да трае дълго, подчерта Румен Радев. Държавният глава беше категоричен, че в случая, когато ескортиращ автомобил от неговата охрана е участвал в леко пътно-транспортно произшествие, екипът е действал изцяло според разпоредбите на закона и инструкциите за НСО. „Но може би ви прави впечатление, че много зачестиха тези ситуации? Спомняте си режисурата в Харманли, която целеше да изкара моя баща автохулиган. Да добавим и последните случаи. И винаги, всеки път в тези ситуации има някакво видео, което се пуска в мрежите – или от общински камери при грубо нарушение на правилата за работа с подобна информация и нейното съхранение, или от случаен свидетел с интересно минало. Мобилизират се министри да се хвърлят по студията, нагнетява се медийна истерия. Сами можете да отгатнете кой е поръчителят на тези суперпродукции“, посочи още президентът Румен Радев.        ", "date": "2018.11.23", "title": " Президентът Радев: Има разлика между пропагандата и реалната ситуация на живота в България"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b5%d1%80%d1%85%d0%b0%d0%bd-%d0%be%d0%b1%d1%80%d0%b0%d0%bb-%d0%b3%d0%bb%d1%83%d1%85%d0%be%d0%bd%d1%8f/", "text": "Бургаският съд остави в ареста електротехника Ерхан Рамисов, обрал спестяванията на 25 годишна бургазлийка. Ерхан също е глухоням. Той е живял в Пловдив, откъдето е родом, после се оженил и се преместил в Пелово, Добричко. Работи като електротехник към турска фирма. В Турция живеят и родителите му, а той често им гостува. „Няма да се скрия. Казвам го честно“, каза пред съда в петък Ерхан, докато гледаха мярката му за неотклонение „задържане под стража“. Адвокатът му поиска да го пуснат под домашен арест или парична гаранция, предвид чистото му съдебно минало. Държавното обвинение обаче посочи, че Ерхан може да се укрие, защото често пътува до Турция, а е и с двойно гражданство. Ерхан се запознал с бургазлийката във фейсбук. После заедно с жена си и двете им деца, и дошли на гости в апартамента и в жк „Меден рудник“. Оттам тръгнали за Турция, където планът бил да си купят апартамент и да живеят заедно. За целта глухонямата жена взела спестяванията си – от пенсии от ТЕЛК, и от родителите си. Ерхан казал пред съпругата си, че ще се разведе. Внезапно, на път за границата, той изоставил бургазлийката, когато тя слязла в с. Крушевец да си купи цигари. Така отишъл с парите и, и само със семейството си Турция. На връщане, бил арестуван на ГКПП Малко Търново, тъй като вече бил обявен за международно издирване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Оставиха в ареста Ерхан, обрал глухонямата жена\t\t\t"}
{"url": "https://trud.bg/17-%d1%81%d0%b8%d1%80%d0%b8%d0%b9%d1%86%d0%b8-%d1%81%d0%b0-%d0%be%d1%82%d0%ba%d1%80%d0%b8%d1%82%d0%b8-%d0%b2-%d1%82%d0%be%d0%b2%d0%b0%d1%80%d0%b5%d0%bd-%d0%b2%d0%bb%d0%b0%d0%ba-%d0%b2-%d0%bf%d0%bb/", "text": "17 нелегални мигранти са открити в товарен влак тази сутрин в Пловдив. Сигналът е подаден около 6.20 часа на тел. 112 – при проверка на товарната композиция, в един от вагоните били установени 17 чужденци, 9 от които деца. По техни данни са сирийски граждани, съобщават от ОДМВР-Пловдив. По случая е образувано досъдебно производство, което се наблюдава от Районна прокуратура – Пловдив.  ", "date": "2018.11.23", "title": " 17 сирийци са открити в товарен влак в Пловдив"}
{"url": "https://trud.bg/%d0%ba%d0%b0%d1%82-%d0%bd%d0%b0%d0%bf%d0%be%d0%bc%d0%bd%d0%b8-%d0%ba%d1%8a%d0%b4%d0%b5-%d1%81%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%82%d0%b5-%d0%bf%d0%be-%d0%bc%d0%b0%d0%b3%d0%b8%d1%81/", "text": "Във връзка с предстоящите почивни дни и въведените временни организации за безопасността на движението по автомагистралите „Тракия“ и „Хемус“ е създадена организация за подпомагане на движението на моторни превозните средства в ремонтираните участъци със съдействието на служители на сектор „Пътна полиция“ при ОДМВР-София, напомнят от МВР. От полицията предупреждават, че ще бъде прилагана нулева толерантност към всички нарушители, които с рисковото си поведение на пътя застрашават своята безопасност и тази на останалите участници в движението. Въведени от Агенция „Пътна инфраструктура“ временни организации на движението: АМ „Тракия“: Движението от км 14+270 до км 20+660 се осъществява двупосочно в платното посока София поради ремонтни-възстановителни дейности на виадукти при км 17+440 и км 18+140 до 20.12.2018 г. В празничните и почивни дни се въвежда реверсивно движение както следва: за посока Бургас се обособяват две ленти на движение и една посока София. През последния почивен или празничен ден – една лента за движение посока Бургас и две посока София. До 30.11.2018 г. движението в участъка от км 34+980 до км 41+560 в района на Ихтиман се осъществява двупосочно в платното в посока Бургас поради ремонтно-възстановителни дейности на виадукти при км 37+390 и км 38+240. Движението от 45+900 до км 53+000 и в двете посоки се осъществява с повишено внимание поради констатирани неравности по пътната настилка. Скоростта на движение се ограничава до 90 км/ч до 20.12.2018 г. АМ „Хемус“: На 23.11.2018 г .от 9:00 до 16:00 ч. движението в тунел „Правешки ханове“ в посока София е ограничено от км 54 до км 56 поради техническо обследване на тунелната тръба. Движението се осъществява двупосочно в тръбата в посока Варна. До 31.03.2019 г. движението от км 30+260 до км 47+060 /от п.в. „Витинска река“ до п.в. Ботевград/ е ограничено за МПС над 12 тона в двете посоки поради ремонтно – възстановителни дейности по виадукт „Коренишки дол“ при км 36+450. Движението се осъществява по обходен маршрут: п.в. „Витинска река“ – път I-1 /София – Ботевград/ – път II-17 /Ботевград – АМ „Хемус“/ – п.в. Ботевград. До 20.12.2018 г. движението при Потоп от км 18+680 до км 19+600 в посока Варна се осъществява с повишено внимание поради ремонтни дейности в аварийната лента по виадукт при км 19+250. Скоростта на движение е ограничена до 70 км/ч. До 20.12.2018 г. движението от км 29+860 до км 35+150 се осъществява двупосочно в платното посока Варна поради ремонтни дейности на виадукт при км 33+600 и тунел „Витиня“. До 31.03.2019 г. движението от км 34+010 до км 40+510 се извършва двупосочно в платното посока Варна поради аварийно – възстановителни дейности по виадукт „Коренишки дол“ при км 36+450 и виадукти при км 37+520 км 37+920. До 15.12.2018 г. движението от км 48+800 до км 53+690 се осъществява двупосочно в платното посока София поради ремонтни дейности по виадукт при км 51+360. Водачите да имат предвид, че на АМ „Хемус“, с изключение на участъка между 16 и 19 км в района на виадукт „Елешница“, няма обособена лента за аварийно спиране, т.е. движението на моторни превозни средства се извършва в три ленти. Поради въведените ограничения на движението е възможно образуването на колони от изчакващи автомобили, поради което, наближавайки горепосочените пътни участъци, водачите следва да се движат с повишено внимание и със скорост, позволяваща безаварийно спиране.", "date": "2018.11.23", "title": " КАТ напомни къде са ремонтите по магистралите\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2%d1%80%d1%8a%d1%87%d0%b8-%d0%bd%d0%b0%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0%d0%b9/", "text": "Кметът на София Йорданка Фандъкова връчи наградата в категория „Най-добра дарителска програма“ в инициативата „Най-голям корпоративен дарител“ на Българския дарителски форум. Дарителството и доброволчеството в различни инициативи допринасят за доброто. Кметът Фандъкова благодари на всички дарители, които участват в кампании и инициативи на Столична община. Те са предимно в социалната сфера и екологията. Йорданка Фандъкова посочи два от проектите на Столична община. Над 120 корпоративни дарители подкрепиха инициативи на общината в социалната сфера и бяха отличени в кампанията „Скритото добро“. 3000 доброволци се включиха само в третия залесителен сезон от засаждането на Новата гора на София на площ от 225 дка с широколистни дръвчета. Общият брой на фиданките в новия зелен пояс край София вече е 26 200. „Благодарение на Българския дарителски форум инициативите за дарителство се разрастват“ – каза също кметът на София Йорданка Фандъкова. Наградата за „Най-добра дарителска програма“ получи „Лидл България“ за програмата „Ти и Lild за по-добър живот“. Чрез програмата си „Ти и Lidl за по-добър живот“ през 2017 г. компанията е подкрепила 31 социалнозначими проекта в 18 населени места в страната. Проектите са избрани измежду 425 кандидатури в конкурса за инициативата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.23", "title": " Кметът Фандъкова връчи наградата „Най-добра дарителска програма“ в инициативата на Българския дарителски форум"}
{"url": "https://trud.bg/%d0%bc%d0%b5%d0%bd%d0%b4%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%b4%d0%be%d1%80%d0%b8-%d0%ba%d0%be%d0%bb%d0%b8%d1%82%d0%b5-%d1%81-%d0%b5%d0%b2%d1%80%d0%be-4-%d1%89%d0%b5-%d0%b8/", "text": "Целта на промяната в Закона за местните данъци и такси не е да се вдигат данъците и да се събират повече пари за общинските хазни. Смисълът е да се въведе екологичен компонент за старите автомобили, които замърсяван повече околната среда. Това заяви пред   председателят на бюджетната комисия Менда Стоянова. „Тя обясни, че дори колите със сертификат Евро 4 – автомобили, произведени през 2005 г. и насам, всъщност ще имат намаление с около 20% чрез този екологичен коефициент. Увеличение ще има при наистина стари коли, които нямат екологична категория“, каза Медна Стоянова и допълни, че идеята е да се стимулират хората да купуват нови, екологични автомобили. Ще има коли с двойно вдигане на данъка – от 26 до 48 лв. Това прави около 20-ина лева годишно, което е под цената на кутия цигари месечно, каза депутатът. Менда Стоянова допълни, че това е първата стъпка за подобряване на качеството на въздуха, който е сериозен проблем особено за големите градове. Председателят на бюджетната комисия се обяви „против“ идеята да се въвежда диференцирано подоходно облагане. Според Стоянова така няма да се реши социалното неравенство, а данъците на средната класа ще се увеличат и това ще ги демотивира.", "date": "2018.11.23", "title": " Менда Стоянова: Дори колите с Евро 4 ще имат около 20% намаление от екологичния данък"}
{"url": "https://trud.bg/%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2-%d0%b8%d0%b2%d0%b0%d0%bd%d0%be%d0%b2-%d0%b3%d0%b5%d1%80%d0%b1-%d0%b4%d0%b0%d0%bd%d1%8a%d0%ba%d1%8a%d1%82-%d0%b2%d1%8a%d1%80%d1%85%d1%83-%d1%81/", "text": "Данъкът върху старите автомобили няма да се повишат с фрапантни стойности. Това каза депутатът от ГЕРБ Станислав Иванов по  . „Те ще се повишат в рамките на 10 до 30 лева, но не повече. Нашата цел не е да натоварим гражданите с още данъци, просто влагаме една екологична компонента, която ще влияе върху данъка”, обясни той. Иванов коментира и решението на Народното събрание без винетка да не може да се напуска страната и да не може да се мине Годишен технически преглед: „Когато имаме определени такси, те трябва да се плащат от всички. Когато наистина има дължими такси към Агенция „Пътна инфраструктура” и не сте си заплатили за ползване на платената пътна мрежа, тогава ще се търпи санкция и няма да може да се минава Годишен технически преглед. Второто е, че чуждестранните автомобили, които транзитно минават през България, няма да могат да напускат страната, докато не си платят дължимата такса, не се увеличават към днешна дата електронните винетки. Те са продължение на винетките. Цените остават същите, но до 3,5 тона. Над 3,5 тона още не знаем каква ще бъде сумата. Очакваме доклад на Световната банка. След като го получим, ще знае в какви рамки ще се движат таксите”. Предвидената глоба за незаплатена винетка на автомобил до 3,5 тона е 300 лева. „Тези глоби са завишени в новите закони, които предстои да приеме Народното събрание”, съобщи още той. Иванов обясни, че скоро ще бъдат осигурени и устройствата за плащане на глобите чрез   на полицията. „Сроковете още не сме ги дискутирали. Надграждане една наша идея за това да има ПОС терминали първо в районните управления, защото следваме някаква етапност. Първо се слагат в районните управления, след това в автомобилите. Предполагам, че няма да бъде много дълго времето, защото това са технически устройства, които съществуват на пазара и въпрос на коя банка е ще осъществи тази дейност”.  ", "date": "2018.11.23", "title": " Станислав Иванов, ГЕРБ: Данъкът върху старите автомобили ще се повиши с 10 до 30 лв."}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%b5%d0%bd-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b0%d1%82-%d0%b7%d0%b0%d0%bf%d0%be%d1%87%d0%b2%d0%b0-%d0%bc%d0%b0%d1%81%d0%b8%d1%80%d0%b0/", "text": "Във връзка с очакваните превишения на средноденонощните норми на фини прахови частици на територията на Столична община за дните 24 и 25 ноември от страна на Столичен инспекторат ще бъдат извършени проверки на автосервизи и площадки за изкупуване на отпадъци. Обектите ще се проверяват за начина и вида на отопление в тях, както и недопускане на нерегламентирано изгаряне на отпадъци, в т.ч гуми, кабели, пластмаси и други на открито, съобщиха от инспектората. Проверките ще обхванат всички райони на Столицата.", "date": "2018.11.23", "title": " Столичен инспекторат започва масирани проверки за нерегламентирано изгаряне"}
