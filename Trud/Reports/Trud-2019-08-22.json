{"url": "https://trud.bg/%d1%83%d0%b1%d0%b8%d1%82%d0%b8%d1%82%d0%b5-%d0%b6%d0%b5%d0%bd%d0%b0-%d0%b8-%d0%bc%d1%8a%d0%b6-%d0%b1%d0%b8%d0%bb%d0%b8-%d1%81-%d1%80%d0%b0%d0%b7%d0%bc%d0%b5%d1%80%d0%b8-%d0%bc-%d0%b8-%d1%85%d1%85l/", "text": "Смята се, че са изчезнали през май Все още жертвите от Негован не са разпознати, търсят се сведения за тях Убитите жена и жена, чиито тленни останки бяха намерени край язовира до софийското село Негован, са били с размери съответно М и ХХL. Това стана ясно, след като МВР разпространи снимки на дрехите, открити на местопрестъплението. Двете жертви все още не са разпознати и криминалистите се надяват, че по облеклата могат да получат сведения за хора, които са в неизвестност от май. Като писа „Труд”, разчленените тела на жена и мъж бяха намерени в събота и неделя в чували и бидони около брега на язовира. И двамата са били застреляни в тила. Справките в базите данни за издирвани хора не дадоха резултат, затова основната версия е, че престъплението е извършен от родственик, който не е обявил, че близките му са изчезнали. На този етап са отхвърлени хипотезите, че загиналите са чужденци или нелегални мигранти. Засега се смята, че убитите са от София или Софийско. Във вторник разследващите призоваха всеки, който има информация за съседи или близки, повече от 2 месеца в неизвестност, да съобщят на тел. 112 или в най-близкото поделение на МВР при гарантирана анонимност. Уточнено бе, че жената е на видима възраст 45-55 г., а мъжът на 65-75 г., но без да се съобщава дали имат родствена връзка. „До този момент се получават сигнали, но все още нямаме успех. Категорично разтичаме, че както и при други случаи, но помощта на хората”, каза пред БНР зам.-шефът на „Криминална полиция” Димитър Кошов. Разследващите проверяват всякакви получени сведения, дори някои от тях да звучат абсурдно.   Чехлите на жената са румънски Има и снимки на етикетите От снимките се виждат подробности за качеството на дрехите и техните етикети. Показани са и чехлите на жената. На подметката им пише, че са произведени в Румъния. На пръв поглед изглежда, че някои от облеклата са скъпи, но проверка на „Труд” установи, че повечето марки са български и турски, но има тениска, която е от световен бранд за яхстмени и се продава предимно по моловете. Цените на дрехите и аксесоарите от тази марка започват от 200 лв. Възможно е обаче намерената край Негован дреха да е била купена от магазин за втора употреба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Убитите жена и мъж били с размери М и ХХL\t"}
{"url": "https://trud.bg/%d0%be%d1%89%d0%b5-4-%d0%bd%d0%b0%d1%88%d0%b8-%d0%bb%d0%be%d0%b4%d0%ba%d0%b8-%d0%bd%d0%b0-%d0%bf%d0%be%d0%bb%d1%83%d1%84%d0%b8%d0%bd%d0%b0%d0%bb-%d0%b2-%d0%ba%d0%b0%d0%bd%d1%83-%d0%ba%d0%b0%d1%8f/", "text": "Още 4 наши лодки стигнаха полуфиналите на световното по кану-каяк в Сегед (Унгария). Световната и трикратна еврошампионка Станиля Стаменова даде 4-то време в кануто на 200 метра (46,32), а най-бърза в серията бе Кати Венсан (45,94). Канадката е сестра на 11-кратната №1 в света Лоренс Винсент-Лапуан, която в навечерието на първенството бе спряна заради положителна допинг проба. Най-добрите 5 лодки във финала взимат квоти за олимпиадата. Днес Станилия отново ще бъде в серия с Кати Венсан. Мирослав Кирчев пък даде второ време в каяка на 1000 метра, както и Кристиян Душев на 200 метра. Дебютантката в нашия тим Александра Гришина в дует с Даниела Недева продължават в полуфиналите на двойка каяк 500 м.", "date": "2019.08.22", "title": " Още 4 наши лодки на полуфинал в кану-каяка"}
{"url": "https://trud.bg/%d0%bc%d0%b7-%d0%bf%d1%80%d0%be%d0%b1%d0%b8%d1%82%d0%b5-%d0%be%d1%82-%d1%85%d0%be%d1%82%d0%b5%d0%bb%d0%b0-%d0%b2-%d0%ba%d0%be%d0%b9%d1%82%d0%be-%d1%81%d0%b0-%d0%b1%d0%b8%d0%bb%d0%b8-%d0%bf%d0%be/", "text": "Министерството на здравеопазването коментира новината, появила се в британския в.“Мирър“, относно двама британци,  . Във връзка с тези съмнения от МЗ информират: Ежегодно в Европа се регистрират по около 10 000 случая, като водещи страни по брой заболявания са Франция, Германия, Италия и Испания. Заболяването засяга преди всичко хора в напреднала възраст, пушачи, с хронични белодробни болести, с компрометирана имунна система и/или с хронични заболявания. Основните начини за заразяване са чрез инхалиране на легионелите с водни капчици от душови уредби, охладителни кули, декоративни фонтани, системи за охлаждане чрез водна мъгла и др. Заболяването най-често предизвиква тежки пневмонии, като смъртността достига до 10 %. При диагностициране в начална фаза заболяването се лекува ефективно с антибиотични препарати. Предпазните мерки включват поддържане на добра хигиена на водопроводни и душови инсталации, климатици с водна циркулация и други водни съоръжения. За целта се използва механично почистване, химични средства, дезинфекция с гореща вода (“термален“ шок). Всички тези мерки ежегодно се предписват от органите на общественото здраве и изпълнението им се проверява от здравните инспектори на РЗИ. По отношение на конкретните случаи със съмнения за заразяване с инфекциозното заболяване Легионерска болест/Легионелоза, МЗ обръща внимание, че хотелите в Курортен комплекс „Слънчев бряг“ ежегодно подлежат на планов и извънпланов (по сигнали) контрол от РЗИ – Бургас, в това число и контрол за наличие на легионели. Пробите, взети от конкретния хотел в Курортен комплекс „Слънчев бряг“ преди началото на летния туристически сезон 2019, са отрицателни. В случай на съмнение за Легионерска болест на територията на страната, Регионалните здравни инспекции издават предписания с конкретни противоепидемични мерки (в това число да се извършва механично почистване на съоръженията и водоснабдителните системи и климатичните инсталации; да се извършва дезинфекция чрез хиперхлориране; да се провежда дезинфекция чрез „термален“ шок – с повишена температура на водата 70-80 градуса С; перманентно да се поддържат високи стойности на топлата вода и т. н.) Съгласно правилата на работа на Европейската система за надзор на Легионерската болест (ELDSnet), в която България членува, цялата информация по отношение на заболелите лица, както и резултатите от проведените изследвания на хора и среда, са конфиденциални. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " МЗ: Пробите от хотела, в който са били починалите от легионерска болест британци, са отрицателни"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d1%81%d0%bb%d0%b5/", "text": "Наличието на толкова много инвеститори е положителен знак и показва, че от тази централа има необходимост и може да бъде рентабилна, защото когато бизнесът кандидатства за нещо, си прави много добре сметката. Това заяви днес президентът Румен Радев пред журналисти в отговор на въпрос за заявения инвеститорски интерес към изграждането на АЕЦ „Белене“, съобщиха от прессекретариата на държавния глава. Държавният глава подчерта, че няма да избързва с даването на оценки и очаква т.нар. кратък списък на инвеститорите. Румен Радев призова държавните институции да проучат много внимателно самите инвеститори, техния потенциал и конкретните им планове. По думите на президента най-големият риск пред АЕЦ „Белене“ е след заявените добри намерения да се окаже, че потенциалът на избраните инвеститори е изчерпан и да се мине на вариант държавата да трябва да се намеси с предоставянето на гаранция под една или друга форма, а това ще срине и идеята за самия проект – той да бъде без финансовото участие на държавата. В отговор на въпрос за освобождаването на началника на НСО, президентът припомни, че генерал Данчо Дяков е внесъл сам молбата си за освобождаване по свое желание и лични причини. Държавният глава подчерта, че познава ген. Дяков от много години и той е вложил много усилия за усъвършенстване дейността на Службата, за освобождаването и от несвойствени дейности и имоти, за повишаване на подготовката и за по-добро взаимодействие с нашите партньори зад граница от сродни служби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Президентът: Българската държава следва да проучи много внимателно инвеститорите за АЕЦ „Белене“"}
{"url": "https://trud.bg/%d0%b7%d0%b0%d0%b2%d0%b5%d0%b4%d0%b5%d0%bd%d0%b8%d0%b5%d1%82%d0%be-%d1%81%d1%8a%d1%81-%d1%81%d0%ba%d0%b0%d0%bd%d0%b4%d0%b0%d0%bb%d0%bd%d0%b8-%d1%82%d0%b0%d0%ba%d1%81%d0%b8-%d0%bd%d0%b0-%d0%bf%d0%bb/", "text": "Таксата от един лев за зареждане на телефон е обявена от „Крапец Бийч Бар” на видно за клиентите място. Това установи проверка на Комисията за защита на потребителите по повод информация в медиите, че заведението  . Начисляването на такса за ползването на тоалетна от клиентите на заведението обаче е в нарушение на наредбата за категоризация и за него ще бъде съставен акт в размер на 1000 лв. Дадени са предписания за отстраняване на несъответствието, като инспекторите ще извършат последваща проверка. В хода на проверката инспекторите са установили и че в менюто на въпросния плажен бар са посочени цените и грамажите на предлаганите храни и напитки, което предполага, че изненади при поднасянето на касовия бон не би трябвало да има. Експертите на КЗП напомнят, че начисляването на такси от типа „празен стол”, „празна чиния”, „желание на клиента” и пр. е допустимо, но само ако – както в този случай – потребителят е бил предварително информиран по надлежен начин колко ще му струва конкретната услуга. Това може да стане чрез ценоразпис, в менюто, на информационна табела в обекта или чрез друг подходящ способ. Плаж „Каваците”, на който по-рано днес парашут с двама души се откъсна от теглещата ги моторна лодка, е проверяван от Комисията за защита на потребителите, включително и през този летен сезон, като е установено, че е налице цялата изискуема по закон предварителна информация за цените и правилата, при които се предоставят тези услуги. По отношение безопасността компетенциите са на Главна дирекция „Гражданска въздухоплавателна администрация” и Изпълнителна агенция „Морска администрация”. Апелът към търговците е да се съобразят с метеорологичните условия с оглед осигуряване безопасността на клиентите при ползването на услугите от такъв тип, а самите туристи да не поемат излишни рискове за доза адреналин.", "date": "2019.08.22", "title": " Заведението със скандални такси на плажа в Крапец ще бъде глобено\t"}
{"url": "https://trud.bg/%d0%b2-%d0%ba%d0%be%d0%b6%d0%b0%d1%82%d0%b0-%d0%bd%d0%b0-%d0%ba%d0%be%d0%bc%d0%b8%d1%81%d0%b0%d1%80-%d1%80%d0%b5%d0%ba%d1%81-%d1%81%d0%b0-%d0%b2%d0%bb%d0%b8%d0%b7%d0%b0%d0%bb%d0%b8/", "text": "„Комисар Рекс“ е австрийско-германски сериал на ORF и Sat.1, излъчван между 1994 и 2004. През 2007 г. поредицата е възродена под австрийско-италианска продукция на RAI и от 2009 г. насам е направена изцяло в Италия, със случайни епизоди в Австрия. RAI отменя австрийско-италианската продукция през юни 2015 г., след осем италиански сезона. През 11-ти сезон локацията на сериите се премества в Рим. Рекс има нов партньор – италианският детектив от отдел убийства Лоренцо Фабри. Тогава започва да се говори на два езика – немски и италиански. В 14-ти сезон той е убит от бомба в колата пред очите на Рекс. Идеята за създаването на „Комисар Рекс“ възниква през 1992 година. Първоначално режисьорът не планира да прави филм с участието на куче – разработен е проект за детективска поредица за полицейски служители. Тобиас Морети е поканен на кастинг, където се появява придружен от четириногия си приятел. Двойката изглежда много хармонично. Именно тогава режисьорът абсолютно спонтанно решава да използва куче във филма. Написват сценария и започва кастинг, който продължава доста дълго. Щателно подбират кандидатите, като разбира се претендентът за главната роля, трябва да е умно и хитро куче. Когато актьорският състав е одобрен, започва обучението на кучето, което продължава шест месеца. Заснемането на първите две серии също отнема много време и накрая, на 10 ноември 1994 г., дългоочакваната премиера е факт… И предизвиква истински фурор! Така започва всичко. Оттогава сериалът е обичан по целия свят, само в Германия четириногият пазител на реда има 8,5 милиона фенове. Към днешна дата „Рексоманията” е обхванала повече от 100 страни. Хиляди фенове купуват касети и книги за четириногия комисар, създават уебсайтове в чест на това умно и очарователно австрийско куче, което успя да завладее целия свят. Благодарение на него всички знаят, че Виена е не само град на валсове и щрудели, но и град, в който е живял Рекс. От 17-годишна възраст Карл Люис Милър служи като доброволец във ВВС на САЩ, където основното му задължение е обучението на кучета. Властите веднага обръщат внимание на талантливия младеж, неговите немски овчарски кучета са най-дисциплинирани и дори участват в паради. След като напуска армията, той си изкарва прехраната с частни дресировки, след което постъпва на работа в Холивуд: храни, пои, мие животните, които участват във филмите. Шефовете на „фабриката за мечти“ го забелязват и Милър започва да се изкачва по кариерната стълбица и в крайна сметка получава позицията треньор на животни-артисти. Оттогава той успешно обучава животни за работа пред камерата, основава развъдника Animal Action и заедно с дъщеря си Тереза ​​Ан преподава трикове на животински герои от любими филми като „Прасето Бейб”, „K-9: Кучешка работа”, „Бетовен”, „Танцуващия с вълци” и много други. Тереза ​​Ан Милър е треньор и по стечение на обстоятелствата домакин на двама комисари Рекс. Още от дете тя се привързва лесно към животните. Тереза просто няма друг избор, защото постоянно пред очите й е примерът на баща й, който прекарва много време с котки, кучета и други животни. Именно той пробужда у дъщеря си любов към животните. Дебютът й като треньор е през 1984 г., когато Карл Милър кани 9-годишната си дъщеря като помощник при снимането на „Котешко око“ по романа на Стивън Кинг. Оттогава тя постоянно помага на баща си. Поради факта, че Карл Милър участва в различни американски телевизионни проекти, той изпраща дъщеря си във Виена, за да работи по новия сериал „Комисар Рекс”. Тереза ​​е много внимателна към своите домашни любимци, работи много и понякога се изморява повече от „най-добрият приятел на човека“. Тя не само обучава Рекс на нови трикове, но и го поощрява на снимачната площадка, постоянно го насърчава и се грижи кучето да не губи не само добра физическа форма, но и интерес към работата. Тереза ​​твърди, че работата с кучета е също толкова трудна, колкото и с всички други животни, понякога е необходимо да проявите много въображение, за да постигнете желания резултат и, разбира се, трябва да сте добър психолог, да можете да усетите настроението на кучето. През 1995 година тя издава видеокасета, където показва как обучава Рекс на различни номера, дава практически съвети и разкрива някои тайни на работата си. Между другото, тази видеокасета успешно се продава и до днес. „За нас хората работата по „Комисар Рекс” е трудна, изморителна и много упорита. За Рекс, това е просто игра “, каза треньорът Карл Милър в интервю. Най-често умният Рекс се впуска в преследването на престъпник, трябва да преодолява различни препятствия, включително и да скача през затворен прозорец. Кучето се засилва, лети към стъклото, пречупва го, фрагменти летят във всички посоки и безстрашното животно се втурва, сякаш нищо не се е случило. Да накараш куче да скочи през затворен прозорец, дори и да е направено от захар, изобщо не е просто. Милър разкрива тайната на този трик: специално за него е разработена определена методика на дресировки. Отначало Рекс се учи да скача през празна рамка на прозорец и когато кучето става уверено, рамката е запълнена с тънко фолио с голям отвор в центъра. Когато Рекс свиква да прескача през разкъсаното фолио, поставят ново – с малка дупка. След като кучето се научава да скача през прозореца, разкъсвайки фолиото в полет, в рамката е поставена захарна пластмаса и снимането може да продължи. Такива „стъклени“ счупвания при първото докосване не нараняват кучето, а изглеждат като истински. До 2017 г. пет овчарски кучета влизат в кожата на Рекс: Санто фон Кай Зийгмайер, Рет Бътлър, Хенри, Ник и Аки. Комисар Рекс става толкова популярен в Русия, че през 20017 г. вестник „Комерсант“ включва този смел пазител на реда в списъка на най-известните австрийци, наред с Моцарт, Строс и Фройд.", "date": "2019.08.22", "title": " В кожата на „Комисар Рекс” са влизали пет немски овчарки"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d1%81%d0%b5%d0%b2%d0%b5%d1%80/", "text": "Организация твърди, че градската управа е купила за 4158 лв. люлки, струващи 2033 лв. Според кмета на “Надежда” информацията е некоректна Столичният кмет Йорданка Фандъкова започва проверка на сигнал за завишени цени на съоръжения, поставени при ремонта на Северния парк. До инспекцията се стигна, след като организация “Спаси София” и в частност кандидат за кмет на града Борис Бонев съобщиха на пресконференция в парка, че оборудването е купено от Столичната община на четворно завишени цени. Бонев даде пример с греди за дресиране на кучета, струващи 3025 лв., ограда за кучешка поляна на цена от 11?000 лв., люлки по 4100 лв., и маси за шах – всяка по над 2300 лв., От сдружението твърдят, че са получили от същата фирма оферти с много по-ниски цени за същите продукти. Предложили са им оградата за 4000 лв., люлката – за 2033 лв., а масата за шах – за 2348 лв. Пред “Труд” кметът на Надежда инж. Димитър Димов обясни, че управата на района е вносител на обществената поръчка за ремонта и тя е проведена през 2017 г., като е спечелила фирмата с по-добра техническа обосновка и по-ниска цена. “Некоректна е поднесената информацията от “Спаси София”, тъй като едните подадени цени са без ДДС и без включена доставка и монтаж. Казват се едни единични цени, без да се споменава, че на някои от бетонните съоръжения монтажът им е доста скъп, тъй като е използвана механизирана техника, което оскъпява цялата цена на даденото съоръжение. Ние ще подготвим всички цени и документи и те ще бъдат предоставени на кмета на София”, каза още Димов. Доставчикът на съоръженията Метин Мехмед от фирма “Джемер EООД” коментира пред “Труд”, че са поставили качествени и здрави съоръжения, като за някои от тях фирмата е на загуба. “Цените, които бяха изнесени, не отговарят на истината, първо те са без ДДС, освен това “Спаси София” е поискала от нас единични бройки. Цените през 2017 г. са били с 30-40% по-високи, като една люлка е струвала около 2600 лв. без монтаж и доставка”, каза Мехмед.", "date": "2019.08.22", "title": " Фандъкова проверява ремонта на Северен парк"}
{"url": "https://trud.bg/%d0%bd%d1%8f%d0%ba%d0%be%d0%bb%d0%ba%d0%be-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%be%d1%82-%d0%bc%d1%8a%d0%bb%d0%bd%d0%b8%d1%8f-%d0%bf%d1%80%d0%b8-%d0%b2%d0%bd/", "text": "Няколко души загинаха, а над 10 бяха бяха ранени от мълния при внезапна буря в полските Татри, предадоха световните агенции. От планинската спасителна служба съобщиха, че спасителни екипи са се отправили към района на връх Гевонт, където група туристи, включително деца, са били поразени от мълния. Според службата около 10 души са пострадали от мълнии в района на Гевонт, а няколко души са били убити от мълния на различни места в Татрите. След подадения малко след 14 ч. сигнал във въздушната служба за спешна медицинска помощ четири хеликоптера са отлетели към мястото на произшествието. Телевизионни кадри показват как спасителите тичат към хеликоптерите в дъждовно и мъгливо време. Според полски медии мълния е ударила 15-метровия метален кръст, издигнат на връх Гевонт, в момент, когато там е имало голяма група туристи, отбелязват ДПА и Франс прес. Гевонт се намира близо до планинския курорт Закопане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Няколко души загинаха от мълния при внезапна буря в Полша"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-%d1%81%d0%bd%d0%b8%d0%bc%d0%ba%d0%b8-%d0%bf%d0%be%d0%b4-%d0%b6%d0%b5%d0%bd%d1%81%d0%ba%d0%b8-%d0%bf%d0%be%d0%bb%d0%b8-%d0%b2-%d0%b8%d1%81%d0%bf%d0%b0%d0%bd/", "text": "Полицията в Мадрид арестува 53-годишен колумбиец, уличен, че снимал под полите на поне 550 жени, предаде Би Би Си. Това деяние е престъпление в Испания и може да бъде наказано със затвор. Задържаният публикувал много от направените фотографии и видеозаписи в интернет. Според полицията поне 283 кадъра са качени в порнографски уебсайтове и са били видени милиони пъти. Голяма част от жертвите са били заснети в метрото в Мадрид. Освен в градския транспорт, колумбиецът действал и в супермаркети, като понякога дори заговарял жертвите си, за да може да направи снимка по-удобно. Сред фотографираните има и непълнолетни.", "date": "2019.08.22", "title": " Арест за снимки под женски поли в Испания"}
{"url": "https://trud.bg/%d0%b5%d0%bb%d0%b0%d1%86%d0%b8%d1%82%d0%b5-%d0%bc%d0%b5%d0%b4-%d1%87%d0%b5%d1%81%d1%82%d0%b2%d0%b0-%d0%b4%d0%b2%d0%b5-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b8/", "text": "Минно-обогатителният комплекс е създаден преди 44 години Проф. Цоло Вутов стана почетен гражданин на Община Етрополе  Водещата компания в минния бранш у нас – “Елаците-Мед” чества две годишнини през август – 44 години от създаването на Минно-обогатителния комплекс (МОК) “Елаците” и 20 години от присъединяването на дружеството към групата на “Геотехмин”. “Елаците-Мед” е един от големите инвеститори и данъкоплатци у нас. В дружеството работят 1170 работници и служители. Компанията има землища в Етрополе и село Челопеч, а обогатителният комплекс е в село Мирково. На официална церемония в Етрополе проф. Цоло Вутов, управител на “Геотехмин” ООД, бе награден с престижното отличие “Почетен гражданин на Община Етрополе”, заради изключителните му заслуги за развитието на района. Плакетът беше връчен от Марин Маринов, председател на Общинския съвет в града. “Гордо можем да вдигнем глава и да кажем, че рудникът на “Елаците-Мед” е един от най-съвременните не в Европа, а в света”, каза проф. дтн инж. Цоло Вутов по време на честването на празника в Етрополе. Сред официалните гости бяха Марияна Николова, зам. министър-председател по икономическата и демографската политика, икономическият министър Емил Караниколов, социалният министър Бисер Петков, Димитър Димитров, кмет на Етрополе, Любен Тотев, ректор на Минно-геоложкия университет. Общият добив на полезни изкопаеми за 2018 г. у нас е 108,4 млн. тона, а стойността на произведената продукция е близо 3 млрд. лева. Браншът отчита близо 2,5 пъти по-висока производителност в сравнение със средната за индустрията в страната. Заплащането в сектора си остава сред най-високите и през 2018 г. бележи ръст с 10%, като средната годишна работна заплата достига 1700 лв.", "date": "2019.08.22", "title": " „Елаците-Мед” чества две годишнини\t"}
{"url": "https://trud.bg/%d0%bf%d0%b0%d0%ba%d1%82%d1%8a%d1%82-%d1%80%d0%b8%d0%b1%d0%b5%d0%bd%d1%82%d1%80%d0%be%d0%bf-%d0%bc%d0%be%d0%bb%d0%be%d1%82%d0%be%d0%b2-%d0%b8-%d0%ba%d0%be%d0%bd%d1%82%d1%80%d0%be/", "text": "Подписаният през 1939 г. германо-съветски договор за ненападение не влиза в плановете на Великобритания  Вече няма значение, че десантът в Нормандия е в резултат от военните победи на Червената армия на Източния фронт 23 август се очаква с нетърпение от тези, които се опитват да пренаписват историята в нужната за тях посока. 80 години от подписването на договора за ненападение между Германия и Съветския съюз, известен като пакта „Рибентроп-Молотов“, е удобният повод отново да се заговори за нацизма и комунизма като най-страшната опасност за човечеството. Истината обаче не е в извадения от контекста факт или явление, а намиране на мястото му в поредица от събития, които очертават контурите на модел, чиято цел през последните няколко години става все по-ясна. Още преди години Джордж Оруел формулира една сентенция, която констатира аксиомата на властта през вековете. „Който контролира миналото, контролира бъдещето. Който контролира настоящето, контролира миналото.“ И тъй като живеем в света, описан в книгата му „1984“, няма как да пренебрегнем тази констатация. В нашето време все повече се обезсилват познати от близкото и по-далечно минало идеологеми и правила, обвързани с достатъчно устойчивия досега модел на конфронтация и консолидация, основаващ се на етническия и конфесионалния принцип. Все по настойчиво и последователно се налага тенденцията, характерна повече за западните общества – да се утвърждава определена теза, която не е нужно да бъде доказвана. Важното е, че е заложена в учебниците по история и многократно повтаряна от медиите. В т.нар. преход от Студената война към демократично общество и пазарна икономика тази линия доста мудно и бавно се налагаше в държавите от Източния блок и не се открояваше толкова. През последната година обаче в България много ярко се прояви този принцип. Няколко недоволни от не новата интерпретация на първите години след 9 септември 1944 г. в актуализираните учебници по история за 10 клас се обосноваха само с общи думи като размити граници на повествованието и отсъствието на морал в описването на периода. Нагледно беше показано как няколко човека без доказана компетентност по темата си внушават нещо, получават медийна трибуна, създават измислен конфликт без реална фактологична основа. Действа се на принципа ние искаме да е на нашето, независимо, че е далеч от истината. Все още обаче има мислещи хора, които се нуждаят от убедителни доказателства по теми като например Втората световна война. От доста време, а сега особено, безапелационно се твърди, най-вече от англосаксонските политици и преса, че тази война е спечелена от САЩ и Великобритания, а Съветският съюз участва, но няма съществен принос за нейния край. 2019 г. обаче се превърна в сериозно изпитание и предизвикателство за апологетите на контролираната история. През тази година се отбелязват 100 години от края на Първата световна война, 80 години от договора за ненападение, известен като пакта „Рибентроп-Молотов“, 75 години от различни военни операции на т.нар. Източен фронт (операция „Багратион“, най-голямата танкова битка край Курск или Яш-Кишиневската операция), 70 години от създаването на НАТО, 70 години от тайния държавен договор – т.нар. Канцлерпакт, регламентиращ окупацията на Западна Германия от САЩ за 150 години, 30 години от началото на разпадането на социалистическата система, 20 години от края на Косовската война. Могат да се изброяват още много факти и събития, но те не променят същността на наблюдавания през настоящата година процес. Засилва се тенденцията към предвзетата историческа теза като съществена част от информационната пропаганда. Историята е субективна наука и съществена част от идеологическия инструментариум, особено сега, когато се променя международната система с нови политически конфигурации и изменящи се финансови и икономически правила. 30 години след края на биполярното противопоставяне аглосаксонският свят преживява сериозни сътресения, белязани от английския Брекзит и американския антиглобализъм. Техните съвременни информационни маркери са енергийното елиминиране на Русия в Европа, икономическата заплаха Китай и протекционистки ориентираната Франция, потенциалната ядрена опасност от Иран и продажбата на впечатляващо количество военна техника на Саудитска Арабия и други държави от Персийския залив. В кръговата отбрана на оцеляването либералните кръгове във Вашингтон и Лондон се нуждаят от военни герои и злодеи, което да повиши националното самочувствие и гордост на дезориентираните американци и англичани. И нещата започнаха да се случват. Помпозно беше отбелязана 75 годишнината от десанта в Нормандия, отчетливо се напомни за хвърлените американски ядрени бомби над японските градове Хирошима и Нагасаки, довели до многобройни жертви и разрушения. Задължително отбелязването на тези събития вървеше с дежурната фраза, че те са довели до края на Втората световна война и до победата над държавите от оста Берлин-Рим-Токио. Няма значение, че десантът, с който се откри втория фронт срещу Третия Райх, е в резултат от военните победи на Червената армия на Източния фронт, а Токио беше готов да капитулира след успешните военни операции на Москва. Тези факти са лесно оспорими. Това важи и за пакта „Рибентроп-Молотов“, подписан на 23 август 1939 г., за който апологетите на псевдоисторията имат лъжливото усещане, че е благодатна тема за посочването на злодеите, довели до началото на Втората световна война. Негативната емоция, заложена в оценката на подписания договор за ненападение между Германия и Съветския съюз, може да предизвика само учудване и недоумение от недобре скалъпената интерпретация и неадекватни оценки, а може би и от съзнателното премълчаване и подмяна на фактите. Какво всъщност се случва през 1938 и 1939 г. в международноправната и политическата система в Централна Европа? От 1933 г. нацистка Германия, водена от фюрера си Адолф Хитлер, последователно и методично разрушава оковите на Версайския договор от 1919 т. и постепенно възстановява своята политическа, икономическа и военна мощ, базирана на идеологията, индустриализацията и социалния елемент. Изваждането на Германия от Обществото на народите през 1933 г., възстановяването на германската армия през 1935/1936 г., връщането през 1936 г. на Рейнската област, подписаният през октомври и ноември 1936 г. антикоминтерновски пакт с Италия и Япония увеличават възможностите и самочувствието на Хитлер. Недоволството на великите сили от действията на нацистка Германия се ограничава в словесни протести. През март 1938 г. е аншлусът на Австрия, с което тя става част от Третия райх, а с решенията на Мюнхенската конференция от 30 септември с.г. с участието освен на Италия и на Англия, и Франция, германската армия завладява Судетската област на Чехословакия. В процеса на разграбването участва и Полша. Тя отказва коридор на военни части на СССР за оказване съдействие на Прага, с което минира възможността да се запази териториалното статукво на Чехословакия. Неоспорим факт е и признаването от Лондон, Париж и Вашингтон на включването на Австрия в германските граници. Опитите на Запада да насочи германската офанзива единствено в източна посока търпят съкрушителен неуспех. Подписаният през август 1939 г. германо-съветски договор за ненападение не само че отговаря на всички международноправни изисквания към подобен документ, но и води до временен, но необходим двустранен съюз, който не влиза в плановете най-вече на Великобритания. Два са главните акцента на антируската историческа риторика по тази тема, което предизвиква влизането в необоснован обяснителен режим от руска страна. Първият е думата „пакт“ – това е общопризнат термин от международното право и с него се обозначават особено важни международни договори. Освен това пакт за ненападение с нацистка Германия много преди СССР подписват Франция и Полша. Второто обвинение е свързано с тайните клаузи на договора, съгласно които Берлин и Москва си разделят Европа. Договорноправната практика е доказала, че подобен род тайни анекси има към всеки, най-вече, двустранен договор. Освен това подобни документи не поделят територии. В случая две велики сили се договарят за разширяване на сферите на влияние на всяка една от тях, с което другата страна е съгласна. Историята е доказала, че държави, които имат политически, икономически и военен капацитет, се съобразяват със създалата се международна конюнктура, когато не предполага алтернатива за действие. Това важи най-вече за Москва. Берлин просто продължава политиката си, стимулиран от получаваната дотогава подкрепа на Запада и САЩ. Що се отнася до съвременната войнствена риторика на представителите на държави като Полша, Литва, Латвия и Естония, то тяхната политика е обоснована не толкова от истината или не за пакта „Рибентроп-Молотов“, колкото от възможността да получат политически или икономически дивидент от своята словесна агресия. Конкретни резултати от подобни действия тези страни през последните три десетилетия не са получили от новите си господари, но винаги има първи път. Съвременните апологети на контролираната история все още не могат да се похвалят с устойчиви резултати. Не е настъпил и краят на Студената война, доказателство за което са политическите, икономическите и цивлизационни проблеми на Стария свят. Едва ли освобождаването от всичко излишно, което пречи за запазването на САЩ и Англия от разпад и разруха трябва да включва измислени, извадени от историческия контекст, факти, капсулирани в негативни емоционални клишета. Историята на международните отношения убедително доказва, че там има предимно прагматизъм и цинизъм, а нормите на морала и етиката са повече в сферата на хипотезите. Вярно е, че ако преоткрием миналото, ще променим бъдещето. Остава въпросът дали фалшивото минало ще помогне за устойчиво и полезно за човечеството бъдеще. Или неговите създатели се стараят по този начин да елиминират неизгодни и силни конкуренти, чието истинско минало за пореден път доказва, че не толкова техниката, а човешкият фактор все още решава важните за хората въпроси, подчинени на доблестта, храбростта и гордостта от спечелените войни. А това е нещо, което на Запад нямат, затова си го измислят.", "date": "2019.08.22", "title": " Пактът “Рибентроп-Молотов” и контролираната история днес\t"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%bd%d0%b8%d0%ba%d0%be%d0%bb%d0%b0%d0%b9-%d1%81%d1%82%d0%be%d0%b8%d0%bb%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "Николай Стоилов е първият чужденец, допуснат в „светая светих“ на британските театрали – школата „Гилфърд“. Учи се на майсторство от Антъни Хопкинс, Кенет Брана и Джеръми Айрънс. С първия носител на наградата TIMMY и един от първите ни сънародници с главна роля в Холивуд разговаряме за пътя на един български актьор от София до Холивуд.  – Николай, добре дошъл в България! Поводът само личен ли е?  – Винаги се радвам да видя близките и приятелите си, но имам и обещаващи срещи с творци – режисьори и продуценти в киното, с които бихме искали да поговорим за интересни проекти през трите ми седмици в България. – Успешна ли беше годината до тук за теб?  – Да, включих се в озвучаването на един много голям проект за видео игра. Засега не мога да обявя заглавието му, защото съм подписал специален договор за конфиденциалност с продуцентите. Още от първата сесия всичките продуценти и режисьорите, които работиха с мен, бяха много впечатлени. Това е един от най-големите хитове в света. Подобни игри за първите няколко месеца правят от порядъка на 400-500 милиона долара приходи – десетки пъти повече от който и да е игрален или телевизионен филм. – Вече си озвучавал друг хит – анимацията „Аз, проклетникът“, името ти се спомена на „Оскар“-ите.  – Да, анимацията „Аз, проклетникът 2“, в който озвучавах пазач на лаборатория, беше номиниран за „Оскар“ през 2014 г. Когато спечелих ролята, нямах никаква идея, че и до ден днешен това ще е абсолютният финансов хит на „Юнивърсъл студио“ за всички времена. – Сигурно е голямо приключение да озвучаваш видео игра?  – О, да, сега видеоигрите се правят като филмите, толкова са истински и драматични. В тази, за която ти споменах, аз стоя с гласа си зад всичките главни герои. Даже съм разказвачът, който води, и докато някой играе, гласът ми ще го преследва отляво, отдясно или при най-неочаквани ситуации (смее се). Интересното беше, че този път не беше само озвучаване, имаше така наречените motion capture сцени („заснемане на движение“ – б.а.). При това цялото тяло и лицето ти го правят с точки, които дигиталните камери след това улавят. Слагат на всичките черти, които изразяват гримаси на лицето, движения на тялото и снимат с около 60-70 камери в едно студио. И после твоето подобие могат например да го взривят, да го изгорят с помощта на компютърна анимация. Очаквам с нетърпение старта на тази игра през октомври, защото това ще ми донесе голяма популярност, ще я играят стотици милиони хора. – Какво се случва с героя ти в хитовия сериал „Госпожо държавен секретар“, където беше избран лично от Морган Фрийман?  – Аз спечелих ролята след зверски кастинг в четвъртия сезон на сериала – на външен министър на Естония. Наистина лично Морган Фрийман, който е изпълнителен продуцент и се снима в сериала, ме избра. Сериалът върви с голям успех в праймтайма – 9 вечерта, по един от най-гледаните канали в Щатите с национално разпространение – CBS. Политическият трилър-драма представя обобщен образ на 3 дами, които са били държавни секретари на САЩ: Мадлин Олбрайт, Кондолиза Райс и Хилъри Клинтън. Режисьор и продуцент е големият Ерик Столц, направил „Криминале“, „Маската“ и „Анаконда“. С него станахме близки и наскоро ми каза, че героят ми остава и ще се снимам в още епизоди. Много добър отзвук има и за участието ми в сериала „I am sorry“, който в момента върви по канал TruTV, интелигентна комедия, продуцирана от Уил Фароу – голямо име в Холивуд. Там играя интересен шофьор на такси Uber. – Напоследък май ти върви на сериали?  – Да, снимах се и в Transparent („Прозрачен“ – б.а.) – комедийна драма за един пенсиониран професор по политология, който в напреднала възраст сменя пола си. Любопитното е, че американците го свързват със съдбата на доведения баща на Ким Кардашиян – Брус Дженър, който в миналото е олимпийски състезател, много силен и атлетичен мъж. Той също в напреднала възраст си смени пола през 2015 г. и се превърна в Кейтлин Дженър. Сериалът се излъчва с огромен успех на платформата Amazon, носител е на 8 награди EMI и на няколко приза Golden Globe. В него аз играя дясната ръка на един от най-влиятелните хора в Израел. – Като малък те обявяват за дете-чудо…  – Да, на 10 години в училището с усилено изучаване на френски ме избраха да играя малкия Наум в „Константин Философ“ – супер продукция в няколко серии, посветена на Кирил и Методий. Наум като малък е обявен за дете-гений и ми казаха, че всъщност съм играл себе си (смее се). Във филма малкият Наум язди и бях трениран в Бояна от супер каскадьори. Обожавах конете и беше голямо приключение за мен. Попаднах в приказния свят на киното, бях погълнат от фантазии и извън снимачната площадка. Едва по-късно си дадох сметка, че съм си партнирал с най-големите имена в киното ни – Руси Чанев, Любомир Кабакчиев, Наум Шопов, Георги Черкелов, Невена Коканова, Николай Бинев, Павел Поппандов, Константин Коцев, Велко Кънев… Да, растях с разностранни интереси и таланти и всичките ми мечти бяха свързани с Америка. Във II клас започнах да свиря на пиано и акордеон. Тъй като по-късно обожавах джаза, винаги съм мечтал да отида при корените на тази музика отвъд Океана. Имах периоди, в които рисувах вдъхновено и със страст, даже в някакъв момент съм искал да стана художник и виждах в мечтите си мои платна в най-престижните зали на Ню Йорк. Обожавах баскетбола и тренирах, а къде човек би го правил по-добре от NBA? Както вече споменах, тренирам езда от малък и се виждах в каубойски филми. Още от много малък се качих на ските и те и до днес са голямата ми страст, вече не броя медалите от американския шампионат, където продължавам да се състезавам по алпийски спортове. Интересното е, че и казармата ми беше специална – парашутист в отряда на сините барети, където мечтаех да съм перфектен като американските зелени барети. – Ти обаче избра НАТФИЗ. Защо?  – Завърших с пълно отличие и златен медал Първа английска гимназия и всички роднини и приятели ме виждаха я като юрист, я като дипломат или лекар. Но в един момент си дадох сметка, че като актьор мога в различни роли да бъда всичко, което съм искал в живота. Бях избран в НАТФИЗ в класа на проф. Николай Люцканов при зверска конкуренция – 5 хиляди кандидата за 10 места за мъже. Тогава, няма да забравя, проф. Люцканов попита: „Какво прави един златен медалист в НАТФИЗ?“ (смее се). – В „невръстни“ студентски години си играл Хамлет на британска сцена. Как се случи това?  – В трети курс на НАТФИЗ бях приет в една от трите най-престижни театрални академии във Великобритания, а и в света – Guildford School of Acting. От създаването u през XVIII век бях първият чужденец в нея, на когото английският не е майчин език. Във Великобритания завърших и курса Shakespearean – по Шекспир и още на втората година играх Хамлет на английска сцена. Там ми преподаваше Джеръми Айрънс… – Защо се премести в Лос Анджелис?  – Не исках да чакам няколко години за реализация във Великобритания – толкова са нужни на всеки новозавършил актьор. В Ел Ей продължих да уча. Преподавал ми е великият Кенет Брана. Мои ментори са били интересни и неординарни личности като Дерек Джакоби и Хосе Куинтеро – личният приятел и любовник на Тенеси Уилямс. – Но твой кумир си остана Антъни Хопкинс… Срещал ли си се с него на живо?  – За пръв път го видях по телевизията в „Макбет“ и буквално залепнах за екрана. По-късно, в началото на живота ми в Холивуд, бях избран за масовката в няколко филма, и то от категория А. В един от тях с режисьор Оливър Стоун – „Никсън“, срещнах наживо идола си Антъни Хопкинс. Стоях по цял ден на снимачната площадка и не откъсвах очи от него, бях като хипнотизиран. В една от почивките го издебнах като си вземаше кафе и му направих комплимент – че неговият Отело е най-добрият, който съм гледал. А това така го развесели! Каза: „Ех, млади момко, какво направи ти с мен! Ти ме върна… чакай да пресметна… близо 40 години назад“. Беше много любезен, разпитва ме за България и за плановете ми. По-късно го срещнах в един ресторант в „Пасифик палисейдс“ – квартал от Лос Анджелис, където живеят Стивън Спилбърг, Том Ханкс, Арнолд Шварценегер, а също и Хопкинс. Той си спомни за мен и разговаряхме за работата ми, попита ме как вървят нещата при мен. След това го срещах пак… От него получих един от най-ценните си уроци – за да бъде една роля истинска и убедителна, трябва да се чете, да се чете и да се чете отново и отново текстът, за да може, повтаряйки го, да го усетиш и да се „превърнеш“ в съответния герой. – Не съм чувала друг български актьор да получи главна роля в Холивуд. Как те избраха?  – Героят ми Дарко във филма „Дъждът на Лана“ е богат и известен гангстер, мафиот, балканец, тарикат и остроумник. Като отидох на пробни снимки, бях един такъв брадясал, направо от летището, и явно съм ги грабнал (смее се). След премиерата отзивите бяха повече от ласкави. Лично Роджър Ибърт, най-голямото име сред кинокритиците, написа в „Чикаго Трибюн“, че много е харесал играта ми, че в целия филм съм бил изключително достоверен и убедителен. Написа още: „На базата на играта си във филма „Дъждът на Лана“ актьорът Николай Стоилов се утвърждава като следващия разбойник във филмите за Джеймс Бонд“. Тук при превода на статията са пропуснали думата „разбойник“ и ме обявиха за следващия Агент 007 (смее се). След като за тази роля спечелих TIMMY за най-добър актьор на САЩ, следваха още повече покани за филми… Снимах се в главна роля и в „El Padrino“ – филм в 2 части за кръстника на мексиканската мафия, където отново бях в главна роля – на Мустака, очарователен гангстер с гореща кръв. – Как се оцелява в този вълчи свят – Холивуд?  – Оцелява се с постоянна вяра в себе си, кураж, с много труд и… keep on walking. Продължавай да вървиш напред. Точно това е. Много често се случва да паднеш, но ставаш и продължаваш… Преди много години актрисата Йорданка Кузманова каза: „Актьорството не е спринт, а един много продължителен маратон“… Това правя през целия си живот. – Продължаваш ли да пишеш сценарии?  – Да, след „Бомби, бельо и часовници „Омега“ – прочувствена лична драма по време на Испанската война, вторият ми сценарий в съавторство със Светлин Стратиев, синът на драматурга Станислав Стратиев – „Докторантска история на ужасите“ беше преработен и издаден в Щатите. Със Светлин сме натрупали няколко идеи за сценарии, които тепърва ще разработваме. – Като запален колекционер на произведения на изкуството остава ли ти време и за това?  – Да, разбира се, ходя в галерии, виждам нови неща. Казвали са ми, че по многостранните си интереси много приличам на баща ми Георги Стоилов – един от ректорите на Техническия университет, преподавател по електроника, инженер, доктор на техническите науки и доцент. Всъщност баща ми винаги е рисувал, беше много талантлив. Имаше успешни изложби в Лос Анджелис и в други градове. У дома съм събрал голяма част от акварелите му и сърце не ми дава да ги продам, макар че има желаещи. Вечер си водя мислено диалози с картините… – Как живеете с Вяра и дъщеря ти Ирина в Лос Анджелис?  – Много щастливо и весело. Домът ни е на гърба на хълма с надписа Hollywood. Главната роля в живота и на двама ни със съпругата ми Вяра, естествено, е 5-годишната ни дъщеря Ирина. Съзнавам, че тези първи нейни години не трябва да се пропускат, и u отделям все повече време и внимание. Успях да запаля в нея интерес към музиката и ходи на уроци по пиано, аз също u преподавам някои неща. Уча я да кара ски, да играе тенис, да тренира плуване – всичките спортове, в които аз съм се състезавал. – Как смяташ да прекараш оставащите ти 2 седмици в България?  – Първата седмица мина неусетно в срещи със скъпи приятели и роднини. Втората съм отделил за срещи с продуценти, режисьори и журналисти. Смятаме за 5 дни да се разходим по нашето Южно Черноморие, да се полюбуваме на красоти и чист въздух. Винаги в България съм отворен за всякакви интересни предизвикателства и любими неща. Трупам тухличка по тухличка моста, който един емигрант гради от презокеанската държава към своята собствена любима страна, и много се старая той да е стабилен. Нашият гост  Николай Стоилов е роден в София. Завършва Първа английска гимназия и актьорско майсторство в НАТФИЗ, в класа на проф. Николай Люцканов и проф. Здравко Митков. Той е първият чужденец, приет в една от трите най-престижни британски театрални школи “Гилфърд”. Учил е при Кенет Брана и Джеръми Айрънс. Завършва и курса “Шекспириън” (“по Шекспир”), а през 1995 г. – Британската американска драматична академия в Станфорд, САЩ. От 1994 г. живее и работи в Лос Анджелис, където се снима във филми и сериали. За главната му роля на Дарко във филма “Дъждът на Лана” през 2005 г. печели наградата TIMMY за най-добър актьор на САЩ.", "date": "2019.08.22", "title": " Актьорът Николай Стоилов пред „Труд“: Актьорството не е спринт, а много продължителен маратон\t"}
{"url": "https://trud.bg/%d0%b8%d0%bd%d0%b4%d0%be%d0%bd%d0%b5%d0%b7%d0%b8%d0%b9%d0%ba%d0%b8-%d1%81%d0%bf%d1%80%d1%8f%d1%85%d0%b0-%d1%81%d0%b5%d1%81%d1%82%d1%80%d0%b8%d1%82%d0%b5-%d1%81%d1%82%d0%be%d0%b5%d0%b2%d0%b8/", "text": "Индонезийките Грейзия и Райхяу се оказаха непосилно препятствие за сестрите Габриела и Стефани Стоеви на световното по бадминтон в Базел. Европейските шампионки загубиха с 19:21, 16:21 от петите в света след час игра и отпаднаха на осминафиналите. Българките, които са №10 в ранглистата, бяха извън корта почти 2 месеца заради разногласия с родната федерация и упреци за злоупотреби с финансирането. Но проверка на министерството показа, че няма отклоняване на средства и дуетът реши отново да играе за България.", "date": "2019.08.22", "title": " Индонезийки спряха сестрите Стоеви"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%81-%d0%bc%d0%bb%d0%b0%d0%b4-%d1%81%d1%8a%d1%81%d1%82%d0%b0%d0%b2-%d1%81%d1%80%d0%b5%d1%89%d1%83-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8/", "text": "Франция излиза с млад състав срещу волейболистките ни в първи мач от европейското. Двубоят ще се играе в петък от 14,30 часа в Анкара. Десет от състезателките са под 25 години. Вчера „лъвиците“ направиха първа тренировка в официалната зала на първенството, а преди това имаха занимания във фитнеса. Вторият мач е в неделя от 17 часа срещу Сърбия. Всички двубои ще бъдат излъчвани по БНТ 3. Националките са в група още с домакина Турция, Гърция и Финландия. Европейското е в 4 страни – Турция, Словакия, Унгария и Полша, а шампионът ще бъде излъчен на 8 септември.", "date": "2019.08.22", "title": " Франция с млад състав срещу волейболистките ни"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b8%d0%b5%d0%bc%d0%b0-%d0%b5%d0%b2%d1%80%d0%be%d1%82%d0%be-%d0%bd%d0%b0%d0%b9-%d1%80%d0%b0%d0%bd%d0%be-%d0%bf%d1%80%d0%b5%d0%b7-2023/", "text": "Решението дали ще бъдем допуснати в чакалнята ще бъде взето до края на годината Румъния ще чака поне още 6 години  България може да приеме еврото най-рано през януари 2023 година, а Хърватия – през януари 2024 година. Това посочват от рейтинговата агенция Fitch в свой доклад, свързан с перспективите за въвеждането на единната европейска валута в страните от Централна и Източна Европа. Анализаторите уточняват, че прогнозата ще се сбъдне, ако двете държави успешно изпълнят критериите за влизане в чакалнята на еврозоната (ERM II) и по-широките критерии за конвергенция. Агенцията напомня, че страната ни формално вече е започнала процеса по присъединяване към валутния механизъм през юли 2018 година, като решението дали ще бъде допусната в него трябва да бъде взето до края на 2019 година. Другата държава, която предприе подобна стъпка през тази година, е Хърватия, като очакванията са тя да може да влезе в т.нар. “чакалня” до началото на 2024 година. Румъния изрази интерес към присъединяване към валутния механизъм, но все още няма посочен срок за това, пише Fitch. И допълва, че властите в Букурещ все още не са предприели действия към стартирането на процеса за влизане във валутния механизъм. Все пак в края на миналата година след среща на Централната банка на Румъния с парламентарните политически партии стана ясно, че страната може да приеме еврото в рамките на шест до осем години, се посочва в доклада. Според него перспективите за приемане на еврото в Унгария, Полша и Чехия остават слаби на фона на липса на политическа готовност и в някои случаи с много ниска обществена подкрепа за членството в Еврозоната. Според Fitch, основните ползи от приемането на еврото са достъп до валутни резерви при криза, намаляване на кредитния риск и по-ниски разходи при трансакциите. От своя страна негативите са свързани с риск от прекомерния приток на капитал (включително потенциален скок на цените на кредитите и активите), загуба на гъвкавост на паричната и валутната политика, както и задължението на страната да участва във финансирането на програмите за спасяване на други държави членки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " България приема еврото най-рано през 2023 г."}
{"url": "https://trud.bg/%d0%b2%d0%b0%d0%bc%d0%bf%d0%b8%d1%80%d0%b8%d1%82%d0%b5-%d0%be%d0%ba%d0%be%d0%bb%d0%be-%d0%bd%d0%b0%d1%81/", "text": "Психопатите, за разлика от психоболните, разбират какво правят и могат да носят наказателна отговорност Едно дете на име Кристин е изнасилено и убито с голям камък в село Сотиря. Двама възрастни – мъж и жена, са застреляни в главата, нарязани на части и хвърлени във водоема до Негован. Какво е общото между тия събития? Че са кошмарни. Че стават известни в рамките на 24часа. И че в рамките на следващите 72 часа слизат от листата с криминалните новини и биват забравени. Други подобни заемат местата им… Епизоди от филми на ужасите на живо дал Бог у нас. Помните ли Вероника, зеленооката студентка, насечена с брадва от оскотял крадец, който я спрял по пътя u, за да u вземе чантата? Помните ли воплите на баща й? А убиецът й?… Казваше се Илиян. Скоро ще забравим, разбира се, как се казва и душманинът на малката Кристин, макар че и неговото име (Мартин), както и това на Илиян, беше написано на плакати в станалите традиционни у нас траурни митинги за възстановяване на смъртното наказание. Какви са тия същества – Мартин, Илиян? Човек ли е, който може да нарани 15 пъти с брадва случайно срещнато красиво момиче, за да му вземе парите? Двукрако ли е животното, способно да задоволи нагона си със 7-годишно момиченце, невинно като ангелче и да му строши главата? Това са вампирски работи, казва Марин Марковски, прочут адвокат. „България от страна но розите се превърна в страна на вампирите“. От една страна, на адв. Марковски може да му се вярва, тъй като е защитавал едни от най-жестоките убийци, съдени у нас. Но от друга страна, той бърка малко. Вампирите са мъртъвци, възкръснали в митологията и киното, които пият кръв и се страхуват от чесън и кръст. А Илиян, Мартин и тем подобните им са живи, ходят между нас по улиците, обитават съседните и нашите жилища, проливат кръв и са безстрашни, тъй като много пъти са оставали безнаказани. Психиатрите ги определят като психопати. Не психичноболни, каквито са страдащите от психози – от шизофрения и други болести, които не се влияят от околната среда. А психопати – невротизирани хора, чийто брой е зависим от трудностите, с които се сблъскват в държавата и обществото. Не е българско откритие, че беднотията, невежеството и безработицата в обезлюдените по липса на поминък населени места бълват на талази престъпността, която властите наричат „битова“, сиреч обикновена част от бита. Българският принос е в кризата – нравствена, демографска, икономическа, която от години се сношава с простия народ и ражда аутсайдери – български граждани, които имат нищожни изгледи за успех, нямат професионални умения и таланти, и никой не се интересува от тях. Виждали ли сте аутсайдер? Е, да. Във вашето село. Във вашия квартал. На вашия етаж. А може би и в огледалото? Тия твари трудно оцеляват. Когато някой от тях е гладен, когато няма работа, защото наоколо няма работодатели, когато е самотен и си говори с телевизора, а той му обяснява как всички в България живеят все по-добре, как доходите им се увеличават, как завод до завода се издигат край тях.., той няма как да остане психично здрав. Неизбежно е да се невротизира от това разминаване на очевидното с разказаното. Ако развие психоза, аутсайдерът ще остане необгрижен вероятно – ще обикаля в неугледен вид махалата и ще си говори сам. И да го обгрижат, ще е за кратко – ще го затворят в психиатрия и ще го пуснат да скита пак – немил недраг, избягван от познати, без средства за прехрана и лекарства… Ако му потрябват пари, тоя окаяник какво ще направи? Ще ги спечели от лотарията? Едва ли. Ще ги вземе от някой, ще го удуши, ако се случи така… Това е съдбата му в общия случай, ако живее в България. Защото тук система за лечение на психоболни извън стационара няма. Както няма и наблюдение над бившите затворници (осъждани веднъж като Мартин или 6 пъти като Илиян), макар че те по смисъла на закона са били уж лишени от свобода не за да бъдат изтезавани, а за да бъдат превъзпитани и възпряни от престъпни изяви. Чудно ли е тогава, че толкова много горяни, диваци и върколаци се забелязват около нас? „В България лудницата е извън психиатриите“, казва д-р Цветеслава Гълъбова, директор на психиатричната клиника в Курило. То се видя и в репортажите след детеубийството в Сотиря. Гледаме – цяло село гони човек, все едно е звяр. Той бяга, подплашен от пуснатите пред камерите полицейски кучета, които лаят. Телевизията предава пряко хайката от баби, лели, чичовци и един висш полицай. Спират беглеца с куршуми в краката. Кой го гръмнал, не е важно. Какъв е той? Тогава е само „заподозрян“ – забележете – заподозрян, т.е. възможен, предполагаем, а не осъден, не подсъдим, не обвиняем! И не е разпитан даже… Показват бабата на мъртвото детенце – ридаеща. Презумпция за невиновност ли? – по дяволите! Една жена казва: Заловеният е съден за блудство и е подивял. Виновен е, значи. Два дни по-късно ще направи самопризнания. Очаквано. Точка. Не питайте какво е това – диващина или разследване по НПК? И тая диващина не ражда ли още диваци, които ще убият още деца? Вече се роди идея, законодателна: педофилите да се подлагат на химическа кастрация. Така било по едно време в Германия. А по кое време в Германия е било като у нас? „В държавата е лудница – казва докторката от Курило. – Лудницата не е в психиатричните клиники, в тях има регламент. Но извън тях – край с регламентите. От което следва дезинтегриране на поведението с поведенчески проблеми.“ Неведнъж у нас се съобщава за „убийство, дело на луд, който е на свобода.“ Така беше, като откриха 4 трупа – на баба, дядо, син и снаха в къщата им в Каспичан. Телевизиите призоваха: „Опасните луди да се приберат!“ За щастие или нещастие обаче телевизионните призиви невинаги се изпълняват. Освен това се оказа, че зловещото кръвопролитие с нож не е сторено от психичноболен, а от психопат. Бил племенник на жертвите, претендирал за тяхна нива… Пратиха го в затвора за 30 години. Психопатите, за разлика от психоболните, разбират какво правят и могат да носят наказателна отговорност. „Те са, които вършат престъпления с особена жестокост, не ценят човешкия живот, не спазват законите и ги нарушават грубо за свое добруване“, казва д-р Гълъбова пред „Труд“. Дали има психопат сред роднините ви? А сред съседите? Сигурно. Психопатът е, който удря с юмруци заради паркомясто. Или стреля по вас, ако се засечете на светофар. Или наръгва с нож домоуправителя, вместо да му плати 5 лева такса. Страшно е да се живее в един блок с психопат. И в едно село. Той ще изколи цяло семейство, ако детето му вдига шум, или ще зазида в кладенеца комшията, ако го погледне накриво. Психопати са и „педофилите“, които патриотите искат да кастрират. Те са и „опасните луди“. Те са „вампирите“. Затворите са пълни с психопати. Някои – осъдени до живот, като серийния убиец Момата. Други – затворени за 3 десетилетия, като тройния убиец от Каспичан, чиято доживотна присъда бе намалена в съкратено по време на съдебно следствие със самопризнания. 60 били кръволоците, които търпят наказания в килии 2/2 метра до края на дните си. Имало баща, син и внук сред наказаните садисти. Проблемът е, че не намаляват. Наопаки даже. Виждаме ги навсякъде. И в телевизорите, когато един от тях казва: „ Доживотен затвор за тоя изверг (поредния изверг) е малко! Искам да бъде застрелян, разчленен и да покажат това по телевизията за назидание!“ Мастит юрист в студиото одобрително клати глава. Зрителите, от диваните си, кимат в знак на съгласие. Средновековен лов на хора в полицейски операции? Бравооо! Стига лично нас да не ни заловят в такава операция и после да разследват имаме ли вина. Вампирясваме масово. Какво да се прави? Може би в борбата си с престъпността би трябвало най-напред да обуздаем вампира, който виждаме насреща си в огледалото.", "date": "2019.08.22", "title": " Вампирите около нас\t"}
{"url": "https://trud.bg/%d0%ba%d0%b0%d1%82-%d1%81%d0%b2%d0%b0%d0%bb%d0%b8-%d1%82%d0%b0%d0%b1%d0%b5%d0%bb%d0%b8%d1%82%d0%b5-%d0%bd%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b8-%d0%b3%d0%b8-%d0%b7%d0%b0/", "text": "Пореден случай, след като поправки в закона позволиха на катаджиите да ни пипат номерата Катаджии свалиха номерата на автомобил и ги изгубиха. Вече 6 месеца не могат да ги намерят и върнат на собственика. Това разказа вчера потърпевшата Емилия Башева от Кърджали пред Нова телевизия. Преди половин година Емилия дала колата на приятеля си, с когото живеят, да пътува по работа. Той бил спрян от полицаи, които установили, че има неплатена глоба и му взели книжката. Малко по-късно, преди да е успял да се издължи, го спират пак и свалят номерата на автомобила, защото кара без книжка. Въпреки че виждат ясно, че колата се води на друго име и по закон срокът на тази принудителната административна мярка не може да е по-дълъг от 1 месец. 30-те дни изтичат и вече 5 месеца КАТ-Кърджали не може да намери и върне номерата. “От началото на месец март до днес тази кола си стои паркирана, не се ползва, защото няма номера. Започна се ходене по мъките. Трябваше да наемем адвокат, спечелихме дело и обезщетение от 513 лева, но номерата не ни връщат”, казва г-жа Башева. Докато чака, тя се е принудила да купи друга кола, която да карат с приятеля си. От полицията в Кърджали уверяват, че до седмица въпросът ще бъде решен. За този проблем “Труд” пише вече трета година, но депутатите упорито отказват да четат. И да отменят поправките на Закона за движение по пътищата, които позволиха на катаджии да ни пипат номерата на колите. Те биха приети в 43-то НС от Транспортната комисия с председател Настимир Ананиев и влязоха в сила от януари 2017 г. Оттогава стотици хора пропищяха, защото наред с правото да сваля табели, не бе гласувано и задължение на КАТ да ги връща, когато изтече срокът, за който е наложена мярката. В общия случай наказаните карат колите за нова регистрация.", "date": "2019.08.22", "title": " КАТ свали табелите на автомобил и ги загуби\t"}
{"url": "https://trud.bg/%d0%b8%d1%82%d0%b0%d0%bb%d0%b8%d1%8f-%d0%be%d0%bf%d0%b8%d1%82%d0%b2%d0%b0-%d0%b4%d0%b0-%d0%b8%d0%b7%d0%b1%d0%b5%d0%b3%d0%bd%d0%b5-%d0%b8%d0%b7%d0%b1%d0%be%d1%80%d0%b8/", "text": "Президентът иска бърза договорка за правителство Слухове за първа жена премиер Италиански партии опитват да избегнат провеждането на предсрочни избори чрез съставяне на правителство в настоящия парламент, като най-голям поборник на такова развитие на кризата е президенът Серджо Матарела, предаде Ройтерс. Близък до държавния глава източник споделил пред агенцията, че Матарела очаква да бъде формирана управляваща коалиция в следващите няколко дни. До кризата се стигна, след като във вторник премиерът Джузепе Конте подаде оставка, хвърляйки вината за падането на кабинета върху вицепремиера и лидер на крайнодясната „Лига” Матео Салвини. В началото на месеца той обяви управляващата коалиция с антисистемното движение „Пет звезди” за мъртва и поиска нови избори. „Пред президента изразихме желанието си за формиране на различно мнозинство”, каза лидерът на опозиционната Демократическа партия (ДП) Никола Дзингарети след среща сутринта с Матарела, проведена в рамките на консултациите с политическите сили. Преди това Дзингарети получи мандат от ръководството на левицата за съставяне на коалиция с „Пет звезди”, като ДП постави пет условия за това, сред които лоялно членство на Италия в ЕС и отмяна на антиимиграционната политика на Салвини. Именно тя обаче трупа подкрепа за  неговата „Лига”, която в момента е първа сила с около 40% одобрение. ДП освен това искат нов премиер, като според някои съобщения ще бъде номинирана жена, която би била първата дама на този пост в страната.", "date": "2019.08.22", "title": " Италия опитва да избегне избори\t"}
{"url": "https://trud.bg/%d0%bf%d1%80%d0%b5%d0%bc%d0%b5%d1%81%d1%82%d0%b8%d1%85%d0%b0-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b8%d1%8f-%d0%b0%d1%80%d0%b5%d1%81%d1%82-%d0%b2-%d1%80%d0%b5%d0%bc%d0%be%d0%bd%d1%82/", "text": "Сливенският арест е преместен от Областната дирекция на МВР в ремонтирана сграда на територията на единствения у нас женски затвор. Постройката е от 1987 г. е изпълнявала функциите на парно стопанство. След проектиране и ремонт, общо за 1,1 млн.лева от държавата, тя отговаря на всички европейски изисквания за изпълнение на мерките за неотклонение, в нея са внедрени последните иновации в охранителната система, има лекарски кабинет, стая за свиждане с прозрачна преграда между задържаното лице и посетителя му, отредено е място за престой на открито, съобщи директорът на затвора ст.комисар Йордан Данев. Фактическото преместване на ареста ще приключи до 2 седмици. Зам.министърът на правосъдието проф.Николай Проданов откри новия обект и отбеляза, че преместването на арестите от Областните дирекция на МВР в затворите се оказало ефективно решение. Досега арестът се намираше на петия, последен етаж в сградата на МВР в областния град. Липсата на климатици, на санитарни удобства и най-вече невъзможността да бъде осигурено място за престой на открито стана повод много лица, пребивавали в ареста, да осъдят Главната дирекция за изпълнение на наказанията по Закона за отговорността на държавата и на общините за вреди. Заради лошите условия в ареста имаше и голям бунт сред задържаните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Преместиха сливенския арест в ремонтирана сграда в двора на женския затвор"}
{"url": "https://trud.bg/%d0%be%d0%bf%d0%b5%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%b5-%d0%bf%d1%80%d0%b5%d0%bc%d0%b8/", "text": "Операцията на актьора Стефан Данаилов е преминала успешно, съобщиха от пресцентъра на МБАЛ „Бургасмед“. Тя е извършена от съвместен екип от лекари от УМБАЛ „Софиямед“ и МБАЛ „Бургасмед“, ръководен от проф. д-р Андрей Йотов д.м.н. – Началник клиника по Ортопедия и травматология към УМБАЛ „Софиямед“, д-р Владимир Иванов – Началник отделение по Ортопедия и травматология към УМБАЛ „Софиямед“, д-р Анатоли Пацов – Началник отделение по Oртопедия и травматология на МБАЛ „Бургасмед“, д-р Людмил Върляков – Началник ОАИЛ към УМБАЛ „Софиямед“ и д-р Златко Янев – Началник ОАИЛ към МБАЛ „Бургасмед“. Операцията премина стандартно без инциденти от хирургично и анестезиологично естество. Постави се изкуствена става по предварително определения план. Пациентът е стабилен за ранния следоперативен период. Изведен е в интензивно отделение за следоперативно наблюдение и мониторинг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Операцията на Стефан Данаилов е преминала успешно"}
{"url": "https://trud.bg/%d0%bc%d0%b2%d1%80-%d0%bf%d1%83%d1%81%d0%bd%d0%b0-%d1%81%d0%bd%d0%b8%d0%bc%d0%ba%d0%b8-%d0%bd%d0%b0-%d0%b4%d1%80%d0%b5%d1%85%d0%b8-%d0%be%d1%82%d0%ba%d1%80%d0%b8%d1%82%d0%b8-%d0%ba%d1%80%d0%b0%d0%b9/", "text": "МВР разпространи снимки на дрехи, открити в село Негован, където преди няколко дни   от двама души, които са били убити и разчленени. Във връзка със предприетото разследване на тежко криминално престъпление, извършено на територията на Негован, МВР разпространява снимки от намерени на мястото части от дрехи. Хората, които могат да идентифицират свои познати и близки по предоставените снимки могат, при гарантирана анонимност, да сигнализират на тел. 112 или в най-близкото поделение на МВР. Съдействието им ще помогне за установяването на самоличността на жена, на предполагаема възраст 45-55 години, а мъжът – на възраст между 65 – 75 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " МВР пусна снимки на дрехи, открити край човешките останки в Негован"}
{"url": "https://trud.bg/%d0%b2%d1%8a%d0%bd%d1%88%d0%bd%d0%be-%d0%bd%d1%8f%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d1%80%d0%b8-%d0%bf%d0%be/", "text": "Няма пострадали български граждани при горските пожари на испанския остров Гран Канария (Канарски острови). Това съобщиха от пресцентъра на Министерството на външните работи. По информация на българското посолство в Мадрид всички 10 000 евакуирани вече могат да се завърнат по домовете си. Властите на острова уверяват, че основните огнища на пожарите са загасени. Канарските острови са популярна дестинация за българските туристи. По информация на летище „София“ в рамките на летния сезон тази година от София до о. Тенерифе са изпълнени 8 директни чартърни полета, с които са превозени 1040 пътници.", "date": "2019.08.22", "title": " Външно: Няма пострадали българи при пожарите на Канарските острови"}
{"url": "https://trud.bg/%d0%bf%d0%be%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d0%b3%d0%b5%d1%80%d0%b3%d0%b0/", "text": "18-годишната Гергана Стоянова,  , остава за постоянно в ареста. Това реши Районния съд в Благоевград. Стоянова родила Иван от мъж, който е в затвора и не е припознал бебето. Тя се грижила сама за него, заедно с новия и приятел-кравар от село Падеш. Двамата живеят в крайна мизерия в стопанския двор, в малка стая, в която има едно легло. Детето нямало кошче и спяло между двамата. Преди няколко дни Гергана и приятеля и отишли на събор, тя нахранила детето и го оставила само. След това то заспало и повече не се събудило. Бебето е починало от задушаване с храна, то е повърнало, но е оставено да лежи по гръб и затова се е задушило. Майката е обвинена в небрежност. Тя се яви пред съда за мярката със служебен адвокат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Постановиха постоянен арест за Гергана, чието бебе почина от задушаване с храна"}
{"url": "https://trud.bg/%d0%b3%d0%b0%d0%bb%d0%b0-%d1%81%d0%b5-%d0%ba%d0%b0%d1%87%d0%b8-%d0%bd%d0%b0-%d0%b2%d1%8a%d1%80%d1%82%d0%b5%d0%bb%d0%b5%d0%b6%d0%ba%d0%b0-%d0%b2-%d0%b1%d0%b5%d0%bb%d0%b3%d0%b8%d1%8f/", "text": "Телевизионната водеща Гала продължава с пълна сила ваканцията си из Европа заедно с любимия си Стефан и дъщеря му Никол. В социалните мрежи Гала пусна своя снимка от Белгия, където, заедно с любимите си хора се е качила на въртележка. Още вчера водещата на предаването „На кафе“ сподели плановете си за остатъка от лятото. Заедно със семейството си тя посети Англия, Франция и Белгия, а последните две дестинации от ваканцията й са Холандия и Германия.", "date": "2019.08.22", "title": " Гала се качи на въртележка в Белгия"}
{"url": "https://trud.bg/%d0%bb%d1%83%d0%ba%d0%b0%d0%ba%d1%83-%d0%bd%d0%b0%d0%bf%d0%b0%d0%b4%d0%bd%d0%b0-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%8e%d0%bd%d0%b0%d0%b9%d1%82%d0%b5%d0%b4/", "text": "Ромелу Лукаку от „Интер“ нападна бившия си клуб „Манчестър Юнайтед“. Белгиецът заяви, че шефовете на „Олд Трафорд“ не го защитили нито веднъж, когато играчът бил атакува от специалисти и фенове. Лукаку не останал доволен и от постоянните спекулации около бъдещето му, които също не били опровергани публично от клуба. „И винаги аз, Пол Погба или Алексис Санчес бяхме виновни за всичко – каза Лукаку. – През миналия сезон не само ние имахме слаби изяви, а много от играчите. Въпреки това нас тримата сочеха постоянно с пръст. Търсеше изкупителна жертва, която да бъде назована по име. Въпреки всичко смятам, че в „Юнайтед“ бяхме футболисти с голям потенциал, които показаха страхотни неща“. Таранът изигра два пълни сезона на „Олд Трафорд“, като в 96 срещи отбеляза 42 гола.", "date": "2019.08.22", "title": " Лукаку нападна „Манчестър Юнайтед“"}
{"url": "https://trud.bg/20-%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8-%d0%b3%d0%b0%d1%81%d1%8f%d1%82-%d0%b3%d0%be%d1%80%d1%81%d0%ba%d0%b8-%d0%bf%d0%be%d0%b6%d0%b0%d1%80-%d0%ba%d1%80%d0%b0%d0%b9-%d0%b4/", "text": "Горски пожар е обхванал района около двореца в Кричим, съобщава  . Според очевидци пламъците са се разпространили на десетки декари. На място са поне 20 пожарникари. Все още не е ясно дали има опасност за сградите на царския дворец, който е паметник на културата. Според хора от района пожарът е предизвикан от багер, който е чистил треви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " 20 пожарникари гасят горски пожар край двореца в Кричим"}
{"url": "https://trud.bg/%d0%b2%d0%bb%d0%b0%d0%ba-%d0%b1%d0%bb%d1%8a%d1%81%d0%bd%d0%b0-%d0%b8-%d1%83%d0%b1%d0%b8-%d0%bc%d0%b8%d0%b3%d1%80%d0%b0%d0%bd%d1%82-%d0%b2-%d0%b3%d1%8a%d1%80%d1%86%d0%b8%d1%8f/", "text": "Влак е блъснал и убил мигрант край град Александруполис, Северна Гърция, в сряда сутринта. Това съобщи телевизия Скай, като се позовава на местни медии. Влакът се е движил по линията Александруполис – Орменио (на българо-гръцката граница). Загиналият мигрант е бил заспал върху железопътната линия, когато се е случил нещастният случай. Негов приятел е успял да се отстрани от релсите, преди да бъде ударен и той. По първоначални данни загиналият е гражданин на Ирак. Заедно със своя спътник той е влязъл в Гърция (от Турция – б.ред.) през река Марица (Еврос) и се е насочил към вътрешността на страната, като е следвал железопътната линия. Локомотивният машинист е бил задържан, след което освободен по нареждане на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Влак блъсна и уби мигрант в Гърция"}
{"url": "https://trud.bg/%d1%84%d0%b8%d0%bb%d0%b8%d0%bf%d0%b5-%d0%ba%d0%be%d1%83%d1%82%d0%b8%d0%bd%d1%8c%d0%be-%d0%bc%d0%b0%d0%b3-%d0%b7%d0%b0-657-000-%d0%b5%d0%b2%d1%80%d0%be-%d0%bd%d0%b0-%d0%bc%d0%b0%d1%87-2/", "text": "Този човек ще изведе „Байерн“ в други измерения. Очакването е на легендарния Карл-Хайнц Румениге, шеф на борда на директорите на най-успелия германски клуб. Става дума за един 27-годишен мъж. В идеална футболна възраст Филипе Коутиньо се превърна в най-гръмкия трансфер на лятото. „Байерн“ взе бразилеца за 8,5 милиона евро от „Барселона“, но цената му само привидно е ниска. Ако го откупи другото лято, ще трябва да плати други 120 милиона евро. А сега клубът поема изцяло заплатата на Коутиньо – 25 милиона евро на сезон. От офанзивния халф се очаква да върне европейския блясък на „Байерн“, а това ще струва от скъпо по-скъпо. Ако отборът се класира за финала в Шампионската лига и купата на Германия, то Коутиньо ще излиза по 657 000 евро на мач (разбира се не трябва да пропусне нито един). С тези пари могат да се купят два последни модела спортни автомобила „Ламборгини Авентадор“ или 7308 фланелки на „Байерн“. Отпадне ли клубът по-рано от двата турнира и например остане само с 40 мача за сезона, то цената на Филипе за всеки от тях ще скочи до 837 000 евро. Кой човек струва толкова пари? Коутиньо е роден през 1992 година в Рио де Жанейро и първо започва да играе футбол в зала. Именно там бразилецът показва уникалната си техника и хваща окото на хора от „Вашку да Гама“, където преминава през 2003 година.. За само пет сезона вратата към Европа се отваря и халфът е купен от „Интер“. Италианците обаче го оставят да се развива в Рио и го привличат за постоянно чак през 2010-а. Същата година е и дебютът на Коутиньо в националния отбор. Италианската авантюра обаче не се оказва успешна. В опита си да се върне на върха „Ливърпул“ потърси Коутиньо. И това се оказва най-важната крачка в кариерата му. 201 мача за гранда от „Анфийлд“, 54 гола и 45 асистенции – бразилецът стана най-обичаният футболист край река Мърсисайд. „ Ел Класико“ зове! Едва ли има футболист, който не желае да играе в дуела „Барселона“ – „Реал“. Особено когато е латинос и Испания му е на сърце. „Барса“ позвъни на Коутиньо и… Юрген Клоп месеци наред се бори със зъби и нокти за оставането на звездата, но накрая не му остана избор, освен да вземе 160 милиона евро от „Камп Ноу“. В Испания и днес твърдят, че Коутиньо е провал. Статистиката говори друго – 76 мача, 21 гола и 11 асистенции. При това доста дълго бразилецът търкаше резервната скамейка. Още в „Ливърпул“ дойде и прякорът на Коутиньо – „Магът“. В родината му го наричат „О Магико“. С топка в крака Филипе наистина може всичко. Когато беше във върха на формата си, го сравняваха с Лионел Меси. Техника, скорост, дрибъл, удар – Коутиньо просто може всичко. Най-голямата му сила е, че знае как да „изстреля“ атаката на отбора си. Едва ли бихте се учудили кой е детският му идол. Естествено е бразилец и естествено с подобни качества – Роналдиньо. Заради него и толкова много държеше на трансфера в „Барселона“. Защо не се получи? Истината за съвременната „Барса“ е само една – докато Лео Меси игра, друг диригент не може да има. Коутиньо е велик, но Меси е гениален. Треньорът Ернесто Валверде сменяше тактиката според желанията на аржентинеца, без да се интересува, че задушава бразилеца. Коутиньо не е първият избягал от Меси. Същото направи и Неймар, който много повече бе изградил статут на звезда в Каталуния. „ Байерн“ даде на Коутиньо фланелката с №10, която бе обещал да пази в музея заради напусналия през лятото Ариен Робен. Точно холандецът помоли ръководството да направи жест на новото попълнение. „Байерн“ просто е семеен клуб. Освен това между Коутиньо и Робен има много общи неща. И двамата обичат да играят по крилото, да тръгнат към центъра и да стрелят смъртоносно. Може би „десетката“ на Робен след години ще бъде известна и като десетката на Коутиньо. Филипе Коутиньо е известен като много набожен християнин, който поставя семейството си над всичко. По тялото си има куп татуировки, а по-голямата част от тях са на родителите му, близките му, съпругата му Айне и двете им деца. Залата с трофеите на Коутиньо вече е добре изпълнена. Последно халфът спечели Копа Америка с Бразилия това лято. Световен шампион е за юноши от 2010 година. В „Ливърпул“ не успя да спечели нищо, но отличията заваляха още от Италия. С „Интер“ грабна купата и суперкупата на страната. Като играч на „Барселона“ стана шампион в два сезона поред, гарнира титлите с купата и суперкупата. А през 2016-а бе избран за най-добрия бразилец в европейския футбол. „ Байерн“ е абониран за трофеи и едва ли Коутиньо ще чака дълго първия. А след като даде 1500 автографа на първата си тренировка, няма фен на баварците, който да не го обича. Коутиньо е великолепен футболист., който може да играе на всички постове в атаката. Това ще ни даде различни опции. Пасовете и креативността му са впечатляващи. „Байерн“ направи изключителен ход с привличането му. Не мисля, че ще му трябва много време да свикне с живота и играта ни. Играчи като Филипе знаят какво да правят. Обади ми се спортният директор Хасан Салихамиджич и ми каза, че Коутиньо предпочитал да играе с №10. Веднага отвърнах, че това би било страхотно. Коутиньо е футболист от световна класа и страхотен трансфер за „Байерн“. Сигурно ще му трябва известно време за адаптиране, но качествата му са на лице. Цената от 8,5 милиона евро, за която взехме Филипе, е приятелска. Тя показва колко добри са отношенията ни с „Барселона“. За „Байерн“ е чест, че може да привлича футболисти от този клуб. Има определена дата, до която трябва да кажем дали ще го откупим. Аз очаквам дългосрочно сътрудничество между нас и Коутиньо. Клубът залага много на него. Освен че ще създава положения за Левандовски, сам ще вкарва голове. Много исках Филипе Коутиньо да се завърне обратно в „Ливърпул“. Може да звучи странно, но не можем да си го позволим. Изразходвахме парите, които получихме от „Барселона“ за него. Аз не исках да ни напуска, но предложената трансферна сума беше твърде голяма. Имаше смисъл от сделката. Филипе е голям футболист и невероятно момче. Той може да променя играта на отборите си в правилната посока.", "date": "2019.08.22", "title": " Филипе Коутиньо – маг за 657 000 евро на мач"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%82%d1%83%d1%80%d0%b8%d1%81%d1%82%d0%b8-%d1%81%d0%b5-%d0%bf%d1%80%d0%b8%d0%b7%d0%b5%d0%bc%d0%b8%d1%85%d0%b0-%d0%bd%d0%b0-%d0%b4%d1%8a%d1%80%d0%b2%d0%be-%d0%bf%d1%80/", "text": "Двама летовници се разминали на косъм със сериозен инцидент край „Каваците“. Двамата се издигнали с парашут над морето близо до комплекс „Грийн лайф“, но силният вятър ги подел и ги метнал в короната на дърво край култовия къмпинг и плаж. Освен вятъра, причина за неочаквания край на полета станало и скъсване на повдигащото въже, казаха от ОД на МВР. Плажуващи видели кацналите на дървото „парашутисти“ и се обадили за помощ в полицията. След 20 минути търсещите силни емоции били свалени от клоните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Двама туристи се приземиха на дърво при инцидент с парашут на „Каваците“\t"}
{"url": "https://trud.bg/%d0%bb%d1%8a%d0%b6%d0%b0-%d0%b7%d0%b0-%d0%b4%d0%b8%d0%b2%d0%b8%d1%82%d0%b5-%d0%ba%d0%be%d0%b7%d0%b8-%d0%b2-%d0%bf%d0%b8%d1%80%d0%b8%d0%bd-%d0%bf%d1%83%d1%81%d0%bd%d0%b0-wwf-%d0%b1%d1%8a%d0%bb%d0%b3/", "text": "Манипулацията, че развитието на планинския туризъм застрашава дивите кози в Национален парк „Пирин“ притоплиха от българския клон на Световния фонд за дивата природа (WWF). От неправителствената организация, част от коалицията „За да остане природа в България“, отново обясниха как видът е заплашен заради новия План за управление на парка. И подкрепиха тезата си с данни за популацията на козите от 2013 година. Според WWF-България проектът на Плана предвижда разширяване с 12.5 пъти на зоните, където могат да се изграждат спортни съоръжения, което е абсолютна лъжа. „Еколозите“ заявяват, че основен враг на пиринската коза е „безпокойството“. Когато през зимата в планината имало хора, те смущавали покоя на рогатия бозайник и той започвал да тича в дълбокия сняг. Уморявал се и умирал от изтощение. Но според местните хора, които всеки ден са в планината, диви кози се срещат все по-често, тоест популацията им се увеличава. „Труд“ припомня, че „природозащитната“ организация от години използва животинския вид в кампанията на „зелените“ срещу развитието на туризма в Пирин. Планът за управление още е в съда заради жалби на организациите от коалицията, като делото ще се гледа в края на септември. Това вероятно е и причината WWF отново да активира манипулацията за дивите кози.", "date": "2019.08.22", "title": " Лъжа за дивите кози в Пирин пусна WWF-България"}
{"url": "https://trud.bg/%d0%b4%d0%b8%d0%b5%d0%b3%d0%be-%d1%84%d0%b0%d0%b1%d1%80%d0%b8%d0%bd%d0%b8-%d1%80%d0%b0%d0%b7%d0%be%d1%87%d0%b0%d1%80%d0%be%d0%b2%d0%b0-%d1%86%d1%81%d0%ba%d0%b0/", "text": "Диего Фабрини вече не е футболист на ЦСКА. Въпреки че игра във всички мачове от началото на сезона – като резерва или титуляр, италианецът пожела сам да си тръгне и да подпише с „Динамо“ (Букурещ). За 11 двубоя Фабрини не вкара гол, не даде и асистенция. Показа твърде малко за футболист, който се гордее, че е бил част от националния отбор на Италия. Халфът се примоли на ръководството, че не бил щастлив в България, че не го третирали добре съдиите и че футболът не му харесвал… Явно беше забравил, че е дошъл от отбор с ранга на „Ботошани“. В името на добрите взаимоотношения ЦСКА не направи проблем на Фабрини. Съгласи се да разтрогне договора по взаимно съгласие и веднага италианецът подписа с „Динамо“ (Букурещ). На румънска земя Фабрини вече разясни, че се чувствал добре със съотборниците си на „Армията“, но причината да отиде пак в Румъния била лична. Най-вече заради семейството му. Така и не каза защо не е „100 процента щастлив в ЦСКА“, където бе третиран като суперзвезда. На терена Фабрини обаче не остави добри впечатления с екипа на „червените“. Когато беше на терена, предпочиташе да търси повече нарушения срещу себе си, отколкото гол или асистенция. Създаваше впечатление, че е твърде мек и дори незаинтересован от случващото се на терена. Договорът на италианеца с „Динамо“ е само до края на сезона с опция да бъде продължен. Фабрини е вторият напуснал ЦСКА в посока Румъния. Два дни преди него за Букурещ замина Божидар Чорбаджийски. Защитникът беше пратен под наем в „Стяуа“, след ато загуби титулярното си място заради слаби игри. След напускането на Фабрини ръководството на ЦСКА вероятно ще потърси нов разиграващ халф, който да помага на Тиаго Родригес.", "date": "2019.08.22", "title": " Диего Фабрини разочарова ЦСКА"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d0%bd%d0%b8%d0%ba/", "text": "Специализираната прокуратура, внесе в Специализирания наказателен съд обвинителен акт срещу Николай, Евгения и Мария Баневи, съобщават от държавното обвинение. Те са обвинени за участие в организирана престъпна група, за данъчни престъпления, изпиране на пари, както и за незаконно притежание на оръжие – /престъпления по чл.255, чл.253 и чл.339 от НК/. Николай Банев е обвинен като извършител на данъчните престъпления, а съпругата му – като негов помагач. Двамата са предадени на съд, като съизвършители в съучастие на изпирането на пари. Мария Банева, ще отговаря пред съда за участието в организирана престъпна група – /престъпление по чл.321 от НК/. Предстои в двумесечен срок съдът да насрочи дата за разпоредително заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Спецпрокуратурата предаде на съд Николай, Евгения и Мария Баневи"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b4%d0%be-%d0%b4%d0%b2%d0%be%d1%80%d0%b5%d1%86%d0%b0-%d0%ba%d1%80%d0%b8%d1%87%d0%b8%d0%bc-%d1%82%d1%80%d1%8a%d0%b3%d0%bd%d0%b0%d0%bb-%d0%be%d1%82/", "text": "Пожар край двореца „Кричим“ гори от ранния следобед, 30 пожарни коли се борят с огъня. „Пожарът е тръгнал от т. нар. Езеро на Пенчо Кубадински, което е извън чертите на парка на двореца. Пожарникарите успяха да изолират огъня да не стигне до гората на двореца“, съобщи за „Труд“ ландшафтният архитект Владимир Маринов, който от години работи в стопанството. Според него на този етап ценни дървесни и растителни видове не са пострадали. Гората около двореца е защитена територия. Предполага се, че огънят е пламнал от искра от трактор, който се движил в ореховите градини откъм близкото село Йоаким Груево. От Югозападното държавно предприятие, което стопанисва двореца „Кричим“ от края на м. г., твърдят, че огънят вече е локализиран.", "date": "2019.08.22", "title": " Пожар до двореца „Кричим“, тръгнал от Езерото на Пенчо Кубадински"}
{"url": "https://trud.bg/%d0%bc%d0%be%d0%b4%d0%b5%d1%80%d0%bd%d0%be-%d0%b5-%d0%ba%d0%be%d0%b6%d0%b0%d1%82%d0%b0-%d0%b4%d0%b0-%d1%81%d0%b8%d1%8f%d0%b5-%d0%ba%d0%b0%d1%82%d0%be-%d0%be%d1%80%d0%b5%d0%be%d0%bb/", "text": "Горещата тенденция на лято 2019 е бляскава кожа с равномерен тен и излъчване на свежест, показва лятното издание на лайфстайл обзора „Тенденции и иновации”.  Чудесният загар на тялото се постига с иновативни продукти с автобронзиращ ефект С тях загарът на кожата е равномерен и естествен. Те са и лесни за употреба и нанасяне. Сред най-търсените продукти за тен са автобронзантите в удобни опаковки под формата на спрей или лосион. Друг интересен пример е автобронзиращо мляко за лице и тяло, което е с лека структура и попива веднага. Така се постига невероятен загар дори и след кратко излагане на слънце.  Големият хит на лятото са специалните спрейове с блестящи микрочастици При нанасяне те полепват за кожата и отразяват светлината не само от лампите в нощните клубове, но и от слънцето. Така всяка дама може да има блестящ ореол около себе си. В магазините се предлагат и специални серуми от водещи производители, които могат да се използват само в определена област, на която да се постави акцент – около очите, шията или деколтето. За последната година търсенето на натурална козметика в магазините за дрогерийни стоки се е увеличило с почти 10%. Тези продукти са особено търсени през лятото, тъй като не съдържат синтетични вещества, оцветители и консерванти. В натуралната козметика се използват висококачествени природни съставки, минерални пигменти и естествени цветове и аромати, които се възприемат максимално добре от кожата и не предизвикват раздразнения и алергични реакции.  Гореща тенденция при дезодорантите за тяло  е използването на продукти без алуминиеви соли, които могат да проникнат в тялото през потните жлези. Разбира се, за хората защитата срещу изпотяване е топ приоритет през лятото. Добрата новина е, че благодарение на иновациите в козметиката, дори и без соли и парабени, новото поколение натурални продукти осигурява дълготрайна защита и при интензивно спортуване. Този ефект се постига с използването на изцяло натурални съставки, които придават лекота и свежест на продукта и в същото време ефективно се борят с появата на неприятни миризми. Това лято дамите на плажа не само са ослепителни и излъчващи свежест, но и се радват на стегната кожа без целулит и други дребни недостатъци. За тази цел се използват все по-популярните кремове за стягане на седалището и бедрата Редовната им употреба води до по-гладка и стегната кожа, благодарение на използването на натурални масла, екстракти от кафе и какао и естествени, стягащи колагени.     Интересна тенденция през този сезон е ръстът от около 20% на пазара на продукти за мъжа, която може да бъде обяснена с три основни причини. Първата е, че мъжете все повече се грижат за добрия си външен вид, интересуват се от новостите и са склонни да тестват иновативни продукти, разработени специално за тях. Втората е, че господата все по-често предпочитат да пазаруват в специализирани магазини, където могат да открият богат асортимент от мъжки стоки, обособен в отделен сектор, и да се ориентират лесно, което е много важно за тях. Третото обяснение за ръста на категорията „Мъжки свят“ е, че големите производители вече пускат изцяло мъжки серии козметика. Доскоро те предлагаха по няколко продукта, като допълнение на основната серия шампоан или крем. Пример за това са специалните мъжки хидратиращи кремове за лице, които помагат за премахване признаците на умора. Те са обогатени с витамини, осигуряват ежедневна защита на лицето от влиянието на околната среда и дори могат да заменят афтършейва. Големият хит са ревитализиращите кремове за лице с Q10, които доскоро присъстваха основно в дамската козметика, но все по-уверено навлизат и в мъжката. Много популярни са и серумите за лице, които намаляват бръчките и подобряват еластичността на кожата, като я правят видимо по-стегната и жизнена. Огромен хит са продуктите за брада, като се наблюдава значителен ръст на търсенето на уреди за нейното оформяне – гребени и тримери, и на продукти за грижа за брадата. Тук влизат специални бои за брада и продукти за почистване, блясък и мекота. Мъжете са и практични и затова харесват „мултифункционални“ продукти – например душ-гел, шампоан и почистващ гел за лице в едно или така наречените „3 в 1“. В този сегмент най-предпочитаните аромати са на гуарана, лимон или мента.", "date": "2019.08.22", "title": " Модерно е кожата да сияе като ореол\t"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%bf%d1%80%d0%b5%d0%bf%d0%be%d0%b4%d0%b0%d0%b2%d0%b0-%d0%bf%d0%be%d0%b4%d0%b2%d0%be%d0%b4%d0%b5%d0%bd-%d1%80%d0%b8%d0%b1%d0%be%d0%bb%d0%be%d0%b2-%d0%bd/", "text": "Лидерът на партия „Атака“ Волен Сидеров реши временно да загърби бурния политически живот и да се отдаде на почивка със семейството си в Созопол. Депутатът пусна свои снимки във Фейсбук, на които се вижда как учи сина си Волен-младши на подводен риболов. Сидеров също така шеговито написа:“Волен и Волен – истинската коалиция“.", "date": "2019.08.22", "title": " Сидеров преподава подводен риболов на Волен-младши в Сопозопол (СНИМКИ)"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-400-%d0%bb%d0%b8%d1%82%d1%80%d0%b0-%d1%80%d0%b0%d0%ba%d0%b8%d1%8f-%d0%b1%d0%b5%d0%b7-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%be%d1%82-%d0%b4/", "text": "Близо 400 литра ракия без документи за платен акциз иззеха митнически служители от ГД „Митническо разузнаване и разследване“ и полицейски служители при проверка в два частни имота – единият в Севлиево, а другият в село в района на Лом, съобщиха от Агенция „Митници“. При първата проверка са открити 242 л течност с вид и мирис на етилов алкохол, а при втората проверка са намерени  други 156 литра. В рамките на проверките собствениците не са предоставили документи, с които да докажат, че акцизът за алкохола е платен. Ракията е съхранявана в избени помещения и помощни постройки, разлята в бидони и други пластмасови съдове. Взети са проби за анализ. Ракията с общо количество 398 л е иззета, работата по случая продължава. При трети случай митнически служители от ГД МРР са извършили проверка на регистриран специализиран малък обект за дестилиране на територията на община Дулово. На територията на казана са намерени складирани 80 литра ракия, които са изварени преди проверката, но за тях не са представени акцизни документи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Иззеха 400 литра ракия без документи от два частни имота"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%bd%d0%b0%d0%b4-150-000-%d1%85%d0%b8%d0%bb%d1%8f%d0%b4%d0%b8-%d0%ba%d1%8a%d1%81%d0%b0-%d1%86%d0%b8%d0%b3%d0%b0%d1%80%d0%b8-%d0%b7%d0%b0-%d0%bc%d0%b5%d1%81/", "text": "155 640 къса /7782 кутии/ цигари иззеха митнически служители от Главна дирекция „Митническо разузнаване и разследване“ /ГД МРР/ при проверки в районите на ГКПП Дунав мост – Русе и ГКПП Дунав мост – Видин, извършени в последния месец (в периода 20 юли – 20 август 2019 г). Голяма част от цигарите са били укрити в пригодени тайници кухини в пътнически микробуси, леки и товарни автомобили. Установено е, че цигарите са пренасяли 7 български и 7 чуждестранни граждани. Това съобщиха от Агенция „Митници“. 146 360 къса /7318/ кутии от задържаните цигари са с валиден български акцизен бандерол и от различни търговски марки. Те са открити в няколко случая, в естествените кухини на превозни средства – автомобили и микробуси, пътуващи от България за Румъния, както и в багажа на двама пътници. При митническите проверки районите на Дунав мост – Русе и Видин са иззети и 9280 къса /464 кутии/ цигари без български акцизен бандерол, от различни търговски марки. При два от случаите цигарите са открити в товарни автомобили с румънска регистрация.  Други 1080 къса нелегални цигари без български бандерол с надписи „For duty free sale only“ са иззети при проверка на товарен автомобил с турска регистрация на ГКПП Силистра. Срещу шофьора на автомобила, турски гражданин, е съставен акт за установеното административно нарушение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Спипаха над 150 000 хиляди къса цигари за месец в районите на Дунав мост – Русе и Видин"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%85%d0%b8%d1%82%d0%b5-%d1%81-%d0%b1%d0%be%d0%bc%d0%b1%d0%b8-%d0%b4%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bb%d0%b5%d1%82%d0%b8%d1%89%d0%b0/", "text": "Електронните съобщенията за взривни устройства към български летища и медии са генерирани от провайдъри извън територията на Република България. Те са изпратени през компютърни сървъри, намиращи се в Швейцария и Сейшелските острови. Това заяви на брифинг ст. комисар Стоян Темелакиев, зам. – директор на ГДБОП. „Целта на тези съобщения е да внесат смут и страх в обществото, както и да затруднят работата на обществени институции”, обясни Темелакиев. “В хода на проверката стана ясно, че на 20 август подобни заплашителни електронни съобщения са получили други европейски столици, както и в Канада”, добави още зам.-директорът на ГДБОП. „Организацията, по моя оценка, беше изключително добра. Избягна се всяване на излишна паника и страх у хората. В голямата си част летищата и медиите функционираха нормално, там където се наложи бяха взети мерки с цел проверка, за това дали изписаното в подобни имейли отговаря на истината. Категорично мога да кажа, че това не отговаря на истината, не бяха открити никакви взривни устройства, както и не се наложи повишаване на степента на опасност”, коментира още Темелакиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Заплахите за бомби до български летища и медии са пратени от Швейцария и Сейшелите"}
{"url": "https://trud.bg/%d1%84%d0%b8%d1%84%d0%b0-%d1%81%d0%bc%d1%8a%d0%bc%d1%80%d0%b8-%d0%b8%d1%80%d0%b0%d0%bd-%d0%b7%d0%b0%d1%80%d0%b0%d0%b4%d0%b8-%d0%b6%d0%b5%d0%bd%d0%b8%d1%82%d0%b5-%d1%84%d0%b5%d0%bd%d0%ba%d0%b8/", "text": "Световната футболна федерация смъмри правителството на Иран, че все още не гарантира женско присъствие на стадионите. ФИФА дори постави ултиматум на страната. До 31 август Иран трябва да „проправи път“ за влизането на жените на футболните мачове. „Социалните въпроси трябва да бъдат решени, като се имат предвид културните принципи и съществуващите разпоредби“, лаконичен по темата бе говорителят на правителството Али Рабей.  Ако Иран не вдигне забраната, страната може да бъде лишена от право на участие в световните квалификации за Мондиала в Катар през 2022 г. Ограничението жени да посещават стадиони е в сила след Ислямската революция през 1979 г.", "date": "2019.08.22", "title": " ФИФА смъмри Иран заради жените фенки"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%b2-%d0%bc%d1%8a%d0%b3%d0%bb%d0%b0/", "text": "Кирил Десподов не знае къде ще играе през новия сезон. Явно неговият клуб „Каляри“ не го желае и търси опции да бъде преотстъпен или продаден. Най-голям интерес към футболист №1 на България за 2018 година имаше от втородивизионния „Кротоне“. Нападателят обаче сам отказал да премине в този тим, твърдят медии в Италия. Желанието на Десподов бил да продължи кариерата си в елита на италианския футбол. Нападателят премине в „Каляри“ в последния ден на трансферния януарски прозорец срещу 4,2 милиона евро. През пролетта обаче почти не игра за отбора, който изпълни мисията си да остане в елита. В Италия твърдят, че „Каляри“ още може да даде шанс на Десподов. Но сезонът в Серия А започна този уикенд. „Каяри“ е домакин на „Бреша“ в неделя.", "date": "2019.08.22", "title": " Бъдещето на Десподов в мъгла"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-f-16-%d1%81%d0%b0-%d0%bd%d0%b0%d1%80%d1%83%d1%88%d0%b8%d0%bb%d0%b8-%d0%b2%d1%8a%d0%b7%d0%b4/", "text": "Три турски изтребителя F-16 са нарушили въздушното пространство на Гърция, пише електронното издание на Protothema. Първият самолет е летял над остров Агатониси, който се намира в източната част на Егейско море близо до Измир. Той е преминал над острова на височина от близо 9 километра. По-късно още два изтребителя са навлезли в гръцкото въздушно пространство и са преминали над островите Фармакониси и Агатониси на по малка височина.", "date": "2019.08.22", "title": " Турски изтребители F-16 са нарушили въздушното пространство на Гърция"}
{"url": "https://trud.bg/%d0%bc%d0%b0%d0%b9%d0%ba%d0%b0-%d0%b8-%d1%81%d0%b8%d0%bd-%d1%81%d0%b0-%d0%bb%d0%b5%d1%82%d0%be%d0%b2%d0%bd%d0%b8%d1%86%d0%b8%d1%82%d0%b5-%d0%ba%d0%be%d0%b8%d1%82%d0%be-%d0%ba%d0%b0%d1%86%d0%bd%d0%b0/", "text": "Двамата летовници, които се разминаха на косъм със сериозен инцидент  , са майка на 40 години и 14-годишният й син. Двамата се издигнали с парашут над морето близо до комплекс „Грийн лайф“, но силният вятър ги подел и ги метнал в короната на дърво край култовия къмпинг и плаж. Освен вятъра, причина за неочаквания край на полета станало и скъсване на повдигащото въже, казаха от ОД на МВР. „Въжето на лодката се заплете и силният вятър ни запрати в дървото. Започнахме да викаме за помощ, но кой да ни чуе от това мвясто“, разказа майката пред униформени. Внезапно се появил мъж, който видял „крушенците“. Той се представил за полицай Константинов от Пловдивското Първо РПУ и ги свалил от дървото. Майката и синът живеят в чужбина, разминали са се само с охлузни рани, каза пред „Труд“ говорителката на ОД на МВР Цвети Рандева. Парасейлингът е атракция, при която моторна лодка тегли парашут. Той може да се издигне до 150 метра над земята. За вчера обаче имаше предупреждение за много силен вятър, не е трябвало да качват туристи, казаха рибари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Майка и син са летовниците, които кацнаха с парашут на дърво край „Каваците“\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b7%d0%b0%d0%b4%d1%8a%d1%80%d0%b6%d0%b0-%d1%80%d0%b0%d0%b7%d0%b1%d0%b8%d0%b2%d0%b0%d1%87%d0%b0-%d0%bd%d0%b0-%d1%82%d0%b5%d0%bb%d0%b5%d1%81%d0%ba%d0%be%d0%bf%d0%b0/", "text": "По искане на Районна прокуратура – Бургас, съдът задържа под стража Станимир К., обвинен в кражба на пари и вещ, разположени в телескоп, който е собственост на Община Бургас. Той е обвинен за това, че от телескопа, собственост на Община Бургас, при условията на опасен рецидив, в съучастие със свой авер – Стоян В. , откраднал металната кутия на телескопа на стойност 442 лева, ведно с парична сума от 302 лева в нея. Според прокурора, налице е обосновано предположение за това, че Станимир К. е извършил престъплението, в което е обвинен. Представителят на държавното обвинение е категоричен, че Станимир К. може да се укрие или да извърши ново престъпление. Съдът прие мотивите на прокурора и задържа под стража обвиняемия. Определението на Районен съд – Бургас подлежи на обжалване пред Окръжния съд в града.", "date": "2019.08.22", "title": " Съдът задържа разбивача на телескопа в Морската градина"}
{"url": "https://trud.bg/%d1%80%d0%be%d0%b1%d0%be%d1%82%d1%8a%d1%82-%d1%84%d1%8c%d0%be%d0%b4%d0%be%d1%80-%d0%bf%d0%be%d0%bb%d0%b5%d1%82%d1%8f-%d0%ba%d1%8a%d0%bc-%d0%ba%d0%be%d1%81%d0%bc%d0%be%d1%81%d0%b0-%d1%81-%d0%b4%d1%83/", "text": "Ще прекара в орбита 17 дни Русия изпрати в космоса първия си андроиден робот. Фьодор полетя с кораб „Союз” с думите „Поехали, поехали!” – повторение на знаменитата фраза, изречена от Юрий Гагарин при първия му исторически полет в космоса на 12 април 1961 г., предаде РИА „Новости”. 49 минути след старта „Союз” излезе в орбита и се отправи към Международната космическа станция (МКС), където се очаква да пристигне утре. Мисията на Фьодор е 17-дневна, планираното му завръщане на земята е на 7 септември. Андроидът бе единственият пътник на „Союз” и бе настанен на пилотското място, макар и да не управлява кораба. На МКС (където в момента се намират 6-ма космонавти) роботът, който е с човешки ръст – 180 см висок, и тежи 160 кг, ще упражнява уменията, които има в момента, както и ще придобие нови. Например ще се научи да борави с отвертка, гаечен ключ, да използва пожарогасител. Фьодор е създаден от компанията „Андроидна техника” и от Фонда за перспективни изследвания. Андридът се разработва от 2014 г. Той има изкуствен интелект, който му позволява да извършва действия самостоятелно, но може и да функционира като „аватар”, т.е. да копира движения и действия на човек, свързан с него чрез специален костюм. Плановете са в бъдеще Фьодор да стане първият робот, излязъл в открития космос.", "date": "2019.08.22", "title": " Роботът Фьодор полетя към Космоса с думи на Гагарин\t"}
{"url": "https://trud.bg/%d0%b8%d0%ba%d0%b0%d1%80%d0%b4%d0%b8-%d0%bd%d0%b5-%d0%b8%d1%81%d0%ba%d0%b0-%d0%b2-%d0%bd%d0%b0%d0%bf%d0%be%d0%bb%d0%b8/", "text": "Мауро Икарди не иска да играе в „Наполи“, а в „Ювентус“. Нападателят на „Интер“ имаше срок до снощи да отговори на тима от Неапол дали ще премине при тях или не. Аржентинецът обаче не иска и да чуе за друг клуб, освен за този на „Старата госпожа“. Грандът от Торино обаче иска първо да се договори с „Барселона“ за Иван Ракитич. Италианският шампион предлага Емре Джан и Марио Манджукич за нисичкия техничар. Ако сделката стане факт, Икарди ще бъде привлечен на мястото на хърватския голмайстор. „Ювентус“ обаче ще трябва да предложи и по-голяма сума за нападателя от приетите по-рано от „Наполи“ 65 млн. евро.", "date": "2019.08.22", "title": " Икарди не иска в „Наполи“"}
{"url": "https://trud.bg/%d0%be%d1%82-%d0%be%d0%ba%d1%82%d0%be%d0%bc%d0%b2%d1%80%d0%b8-%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%bc%d0%be%d0%b1%d0%b8%d0%bb%d0%bd%d0%b8-%d1%81%d0%be%d1%86%d0%b8%d0%b0%d0%bb/", "text": "От октомври Община Търговище започва предоставянето на мобилни социални и здравни услуги по проект за патронажна грижа, реализиран по Оперативна програма „Развитие на човешките ресурси“. Това стана ясно при представянето на стартиралите дейности в местната администрация. По проекта, в рамките на до 2 часа дневно, ще бъдат осигурени медицински грижи, рехабилитация в домовете и подкрепа в ежедневни битови дейности на 118 потребители за период от 12 месеца. Включените в проекта могат да са на пенсионна възраст, хора с увреждания, както и претърпели оперативна интервенция или друго лечение, нуждаещи се от краткосрочно наблюдение и здравни грижи. Потребителите ще получават грижи в зависимост от състоянието и заболяването си за различни периоди от време. Това ще даде възможност да бъдат обхванати повече хора от различните групи. Персоналът по проекта ще се състои от общо 17 души – медицински сестри, рехабилитатори, домашни помощници, социални работници и психолог, припомниха от местната администрация. В момента тече прием на документи на желаещите да се включат в екипа за предоставяне на мобилните услуги, както и на заявления на потенциални потребители. По проекта за патронажната грижа ще бъдат закупени 2 автомобила, за да се придвижват екипите до обхванатите от услугите, които ще се изпълняват и в селата от общината. Общата стойност на проекта, който се изпълнява от Община Търговище, е 313 797 лв.", "date": "2019.08.22", "title": " От октомври стартират мобилни социални и здравни услуги в община Търговище"}
{"url": "https://trud.bg/%d0%bf%d0%b0%d1%80%d0%b8-%d0%be%d1%82-%d1%80%d0%b5%d0%ba%d0%bb%d0%b0%d0%bc%d0%b0-%d0%bf%d1%80%d0%b0%d1%89%d0%b0%d1%82-%d0%bd%d0%b5%d0%b9%d0%bc%d0%b0%d1%80-%d0%b2-%d1%80%d0%b5%d0%b0%d0%bb/", "text": "Пари от реклама могат да пратят Неймар в „Реал“ (Мадрид). Това съобщи от първа страница испанския вестник „АС“. Според изданието, „Барселона“ е вън от играта за подписа на бразилеца към днешна дата. От своя страна най-близо до привличането на 27-годишният футболист е вечният съперник на каталунците от „Сантяго Бернабеу“. Причината – парите, които Неймар изкарва далеч от футболното игрище. „Той получава 27 млн. евро само от реклама – разкрива „АС“. – Ако премине в „Реал“, клубът ще получи 50% от тази сума, което прави по 13,5 милиона годишно. Пари, с които бразилецът сам ще покрие не малка част от заплатата си“. Освен това, „Реал“ може да извади голяма сума за трансфера от ПСЖ, за разлика от „Барселона“. Каталунците пък биха попаднали под ударите на контрола за финансов феърплей и не могат да предложат нищо примамливо на французите. „Кралския клуб“ опита да изкуши парижани със 100 млн. евро, както и трима от своите играчи – Гарет Бейл, Хамес Родригес и Кейлор Навас за правата на Неймар. „ПСЖ обаче не държи да продава играча на всяка цена“, написа френският вестник „Екип“.  Бразилецът обаче иска да си тръгне с цената на всичко. Вчера той бе нападнат словесно от местен работник пред базата на „Парк де Пренс“, който крещеше по адрес на футболиста „наемник“. Сагата се очаква да приключи на 1 септември в полунощ, когато затваря трансферния прозорец в Европа.", "date": "2019.08.22", "title": " Пари от реклама пращат Неймар в „Реал“"}
{"url": "https://trud.bg/%d1%83%d0%b1%d0%b8%d1%82%d0%b8%d1%8f%d1%82-%d0%b2-%d1%81%d0%b5%d0%bb%d0%be-%d0%b3%d1%80%d0%b0%d0%bd%d0%b8%d1%82-%d0%b5-%d0%bd%d0%b0%d0%bc%d0%b5%d1%80%d0%b5%d0%bd-%d1%81-%d1%82%d1%80/", "text": "Окръжна прокуратура-Стара Загора води разследване за умишлено убийство, след като в село Гранит  . На 22 август 2019 г., на тел. 112, е получено съобщение за намерен убит човек в с. Гранит, общ. Братя Даскалови, обл. Стара Загора . Образувано е досъдебно производство срещу неизвестен извършител за престъпление по чл. 115 от Наказателния кодекс. Незабавно е предприето извършване на процесуално-следствени действия – оглед на местопроизшествие, който продължава и към момента. До момента е установено, че в жилище в с. Гранит, общ. Братя Даскалови, обл. Стара Загора, е открит труп на мъж – М.И., на 29 г., като по тялото му е имало три огнестрелни рани – в областта на гърдите, гръдния кош и коремната област. При огледа на местопроизшествие са иззети 8 бр. гилзи от оръжие, калибър 7,65 , вещи със следи от червеникава течност, вероятно кръв. Назначени са и се извършват съдебно-медицинска, дактилоскопна, балистична и ДНК експертизи. Разпитват се свидетели. Към настоящия момента няма задържано лице, което да е привлечено в качеството на обвиняем за извършеното престъпление. Наказанието, което се предвижда за престъпление по чл. 115 от НК е „лишаване от свобода” от 10 до 20 години.", "date": "2019.08.22", "title": " Убитият в село Гранит е намерен с три огнестрелни рани\t"}
{"url": "https://trud.bg/%d1%86%d1%81%d0%ba%d0%b0-%d0%bf%d0%b8%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%ba%d0%be%d0%b3%d0%b0-%d1%89%d0%b5-%d0%bd%d0%b8-%d0%bf%d0%be%d0%b7%d0%b2%d0%be%d0%bb%d0%b8/", "text": "ЦСКА изпрати писмо до министъра на спорта Красен Кралев с въпроси около стадион „Българска армия“. Държавата и Столична община показват добро намерение арената да бъде реновирана, но на този етап „червените“ не са получили разрешение да започнат така необходимата генерална реконструкция. Писмото до министъра е подписано от изпълнителния директор и легенда на ЦСКА Пламен Марков. Ето го целият текст: „ПФК ЦСКА София ЕАД иска да изрази своето безпокойство и да Ви сезира за някои процеси, касаещи бъдещите ни планове да притежаваме нов и модерен стадион. Клубът ни е на мнение, че съоръжението в този си настоящ вид не може да продължава да функционира.Това е очевидно за всички държавни и футболни институции, както и за многобройните ни привърженици. То не отговаря на критериите и изискванията на УЕФА да приема мачове на високо ниво, което от своя страна ни задължава да ползваме под наем друг стадион в определена фаза на евротурнирите. Да изпаднем в подобна ситуация е срам- за нас като клуб с утвърдено име в европейската футболна история, за Министерството като собственик на стадиона и за България, демонстрираща амбиции за модерна европейска държава. В тази връзка искаме да попитаме: Кога ще се активира според процедурите на новия закон за спорта партньорството между държавата и клуба в дългосрочен 30 годишен план за да може ние спокойно и мащабно да разгърнем и реализираме инвестиционната си политика? Досега получихме добронамерени обещания от всички страни, но на практика нещата са в притеснителен застой, защото ефективни действия няма.При положение, че нашето желание не е за финансиране от държавния бюджет, а само за съдействие и разрешения за съответните строителни процедури и документация. Припомняме, че в тренировъчната база „Панчарево“ досега сме вложили 4 383 086 лева в строителство и подобрения и е крайно време тези значими финансови средства да бъдат законно признати от съответните институции. Ще се ангажира ли Министерството и държавата с конкретни срокове да се ускорят процесите на одобрение на нашите проекти и реалното им стартиране? Още от сега Ви молим да вземете нужните мерки, защото като хора милеещи за ЦСКА и родния спорт като цяло, не можем да търпим стадионът да продължи да изглежда в това опасно за ползване състояние. Вярваме,че взаимните ни усилия ще дадат ползотворен резултат за да може спортната институция ЦСКА да притежава наистина стадион и база, с която всички да се гордеем и която да бъде отново люлка за футболни таланти и велики шампиони.“", "date": "2019.08.22", "title": " ЦСКА пита държавата: Кога ще ни позволите да инвестираме в стадиона?"}
{"url": "https://trud.bg/%d1%80%d0%be%d0%ba-%d1%84%d0%b5%d1%81%d1%82-%d1%81%d1%8a%d0%b1%d0%b8%d1%80%d0%b0-%d0%b2-%d1%81%d0%b2%d0%b8%d1%89%d0%be%d0%b2-%d0%bf%d0%be%d1%87%d0%b8%d1%82%d0%b0%d1%82%d0%b5%d0%bb%d0%b8%d1%82%d0%b5/", "text": "В древно римския град НОВЕ край Свищов на 31 август ще се проведе първият Рок фестивал, организиран от общинската управа. Събитието е насочено към почитателите на рок културата и е в подкрепа на българското изкуство, и родната стойностна музика. За първи път в крайдунавския град ще се изявят на една сцена няколко групи. Основният организатор и инициатор на „Rock Fest Svishtov“ е директорът на дирекция „Култура и културно наследство“ Росен Маринов, който ще даде старт на очакваното събитие. Официалното откриване ще бъде в 19.30 часа, след което сравнително младата рок група „GpoinT“ ще даде тон на концертната вечер. Заедно с нея публиката ще се наслади на здрав рок, изключително шоу и разнообразен репертоар. От 20.45 часа фестивалът ща продължи с концерт на групата „Mister Hard“, която работи върху авторски парчета и едновременно с това свири кавъри на световни рок изпълнители като: „Deep Purple“, „Rainbow“, „White Snake“, Bon Jovy, „Europe“ и много други. В 22.00 часа ще започне концертът на хардрок бандата „Kикимора“ и известният на всички рок певец, музикант и композитор Звезди Керемидчиев. „Кикимора“ създава песните си на български език, базирайки се на корените на класическия рок. Нейната основна философия е: „Да стоим здраво стъпили на земята, да бъдем гъвкави и да свирим за публиката, да останем верни на идеала за високо инструментално и вокално майсторство, и уникално въздействие с всeки концерт“. Входът за Rock Fest Svishtov е свободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Рок фест събира в Свищов почитателите на един от най-популярните музикални жанрове"}
{"url": "https://trud.bg/%d0%b1%d1%81%d0%bf-%d0%b4%d0%b0%d0%b2%d0%b0-%d1%85%d1%80%d0%b8%d1%81%d1%82%d0%be-%d0%ba%d0%be%d0%b2%d0%b0%d1%87%d0%ba%d0%b8-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80/", "text": "„За месец юни, юли и август българското производство плаща най-висока цена на електрическата енергия в цяла Европа. Един производител на банички и бюрек в Гърция, който ползва българска електроенергия, плаща по-ниска цена, отколкото производителят на банички до Съдебната палата”. Това заяви зам.-председателят на БСП Кирил Добрев по време на пресконференция в централата на партията. По думите му всичко това е в резултат на начина, по който функционира пазарът на ток в България и изкривяванията, които се получават – излиза, че цената в Гърция, Турция, Македония на българската  електроенергия, произведена от българските централи, е по-ниска, отколкото в България. „Частен монопол, гарантиран от държавата, е равен на грабеж. В България има един човек, който в продължение на две години успя да монополизира целия пазар на електричество. Преди 2 месеца всички работодателски организации сезираха КЗК, че свързани с Ковачки дружества, производители на електроенергия и търговци, са успели да постигнат монополно положение. Това са 11 топлофикационни дружества, които имат договор за търговия за електронергия с един търговец. Същият търговец има договор и изкупува цялата електроенергия от „Топлофикация София”, каза още той. Добрев коментира, че пет търговци, на три сесии на българската борса за електрическа енергия, са изкупили цялата свободна електроенергия от „АЕЦ Козлодуй”. „Няма съмнения, че петте търговци са свързани с един и същи човек – този, който е собственик на 11-те производствени дружества. Според г-жа Юлия Ненкова обаче този собственик не бил един и  същ – собствениците били някакви хора от Сейшелите. След Васко да Гама от село Рупча имаме Христо Ковачки от Сейшелите, собственик на електроцентрали”, заяви Кирил Добрев. Той допълни, че за капак НЕК продава цялата електроенергия от ВЕЦ-овете пак на едно от тези търговски дружества. „Няма обаче доказателства, че това е така. За да „помогне” държавата, след като вече цялата електроенергия е в ръцете на един човек, решава, че може да пусне известни държавни мощности в почивка – спираме единия блок на ТЕЦ \"Марица Изток 1 или 3. В този момент се получава изключително голям недостиг на електроенергия и се включва въпросният монополист, като цената на тока от 80-85-90 лева скача до нива от 180 лева, достигнати през месец юли, а август – в пикови моменти – над 200, 220 лева”, коментира още Добрев. Зам.-председателят на БСП посочи, че ревизираните печалби са милиони и каза, че от БСП са говорили много пъти, че най-скъпият ток в България го произвеждат американските централи и че са искали неведнъж вкарването им в някакви норми, както и и разваляне на договори. „Американските централи продават своята скъпа енергия на 168 лева за мегаватчас. Юли месец Ковачки и свързаните фирми са продавали електрическата енергия на 180. В пикови моменти – над 200. Такава абсурдна държава – няма, такова управление в енергетиката – няма”, категоричен бе Добрев. „Всичко щеше да бъде „в рамките на нормалното”, ако този човек нямаше политически проект – „Лидер”, който навремето имаше и парламентарно представена група. На последните парламентарни избори 7 човека бяха в листата на ГЕРБ. Двама от тях станаха народни представители. Само преференциите, които е дал „Лидер” със своите си служители, които са били в листата на ГЕРБ, са над 50 000 гласа. Опитахме се да направим засечка – колко гласа са получили ГЕРБ от „Лидер” на последните Европейски избори, в районите където те имат монополно положение гласовете са близо 50 000. Империята  „Ковачки” притежава много други дружества, свързани със суровини, с които се снабдяват тези топлоелектрически централи. Там работят бели роби на ниски заплати”, посочи Кирил Добрев. Той цитира, че до 2017 година, публичната информация, която БСП имат е, че дружествата на Ковачки дължат на държавата 114 милиона лева. 109 милиона от тях са за осигуровки, останалите са за концесионни такси. „И това – докато 4 търговци правят милиони левове печалби само за месеци. Ощетява се НОИ, не се плащат осигуровки. За капак, само преди няколко месеца Ковачки пое управлението и на „Топлофикация София”, не без помощта на мнозинството в Общинския съвет в София, и изпълнителният директор е бивш негов служител. Договорите за изкупуване на електроенергия от „Топлофикация-София” сигурно нямате съмнения коя фирма ги прави”, заяви още Добрев. „На друга пресконференция до края на месеца ще изнесем информация за това какво се гори в топлоелектрическите централи в Старозагорско, Бобов дол. Изводът е, че ни тровят, обират ни, не си плащат данъците и осигуровките на държавата и накрая карат белите роби да гласуват за тях. Същият този бизнесмен от Сейшелите проявява интерес и е стратегически инвеститор за „АЕЦ Белене”. Смятам, че абсурдите и безумията трябва да имат някаква граница – от БСП смятаме с този въпрос да занимаваме прокуратурата”, заключи Добрев. Относно подготовката за предстоящите местни избори зам.-председателят на БСП заяви, че до момента са минали 70 конференции, които са утвърдили своите кандидати. Той изрази мнение, че БСП ще покаже на българското общество изцяло ново поколение политици, градено и подготвяно през последните 4-5 години. Като пример за това Добрев посочи номинациите на млади народни представители, които ще участват в изборите наесен. Левицата ще се събере на пленум на 3 септември, на който трябва да се одобрят кандидатурите.", "date": "2019.08.22", "title": " БСП дава Христо Ковачки на прокуратурата"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%be%d1%82%d0%ba%d1%80%d0%b8-%d0%bd%d0%be%d0%b2%d0%b0%d1%82%d0%b0-%d1%81%d0%b3%d1%80%d0%b0/", "text": "Кметът на Павликени инж. Емануил Манолов откри новата сграда на читалището в село Стамболово. Заедно с градоначалника в прерязването на лентата участваха и кмета на кметство Стамболово Петър Петров, председателя на Народно читалище „Зора-1881“ Пенка Гетова и представителят на фирмата-изпълнител Христо Станев. Проектът за ремонт на читалищната сграда е финансиран от Междуведомствената комисия за възстановяване и подпомагане към Министерския съвет.   Общата стойност на проекта е 223 072 лева, което го прави един от най-мащабните проекти в общината през настоящата година. Благодарение на тези средства цялата сграда на културната институция е обновена. В резултат на строително-монтажните дейности са укрепени основите на сградата и е реставриран покривът. Обновена е подовата настилка в салона, на сцената и преддверията. Обновена е вътрешната мазилка по стените и таваните. Подменени са прозорците и вратите. Възстановена е електрическата инсталация и са монтирани нови осветителни тела. Строително-монтажните дейности извърши фирма „Гарант строй“ ООД град Шумен с управител Антоанета Огнянова, инвеститорския надзор на обекта осъществи фирма „Диалекс“ ЕООД град Варна с управител Даниела Аджемова. С реализацията на ремонтните дейности читалищната сграда се превърна в красив дом за културни изяви. Осигурени са условия за работа и занимания на самодейците от Народно читалище „Зора-1881“, както и условия за провеждане на събития, посветени на местния бит и култура, както и за отбелязване на местни и национални празници. „Радостно е, че тази инвестиция е в читалищна сграда – духовен и културен храм, в който десетки години много поколения стамболовчани са посещавали с любов към изкуствата. Времето и природата докараха тази сграда до предаварийно състояние. Днешният проект е лъч надежда, че културата победи разрухата“, каза в словото си инж. Манолов. „Моментите от младежките ми години в този салон, пиесите, тържествата и часовете по физическо възпитание през зимата още ги помня. Благодаря преди всичко на инж. Манолов, че една институция с близо 140-годишна история ще продължи да съществува и да пази българската култура и традиции“, каза кметът на селото Петър Петров. „Читалищният салон е построен през 1927 г., но с годините се беше превърнал в руина. Поколения наред нашето читалище е било символ на народната памет и сплотяващо място. Благодарността ни е към кмета, че този салон е възстановен“, каза и председателят на Народно читалище „Зора-1881“ Пенка Гетова. В празничната програма участваха Дария Розалиева, Женска вокална група за обработен фолклор с ръководител г-жа Пенка Йорданова и изпълнение на гъдулка от Колчо Маринов. Водосвет за здраве отслужи архимандрит Георгий.", "date": "2019.08.22", "title": " Кметът на Павликени откри новата сграда на читалището в село Стамболово\t"}
{"url": "https://trud.bg/%d0%b0%d0%ba%d1%81%d0%b0%d0%ba%d0%be%d0%b2%d0%be-%d0%bf%d0%be%d1%81%d1%80%d0%b5%d1%89%d0%b0-15-%d0%b8%d1%8f-%d1%81%d0%b8-%d1%80%d0%be%d0%b6%d0%b4%d0%b5%d0%bd-%d0%b4%d0%b5%d0%bd-%d1%81-%d0%b1%d0%b5/", "text": "С безплатен интернет на територията на почти целия град и модерна система за видеонаблюдение ще посрещнe Аксаково 15-ия си рожден ден като град. Мрежа от 21 камери вече гарантира спокойствието и сигурността на гражданите и гостите на Аксаково. Точките за видеонаблюдение са разположени на ключови места в града. Обзорна камера работи до детската площадка на ул. “Георги Петлешев” 58, до Бюрото по труда. По две камери работят на Медицинкия център и ОДК. На пълни обороти функционират съществуващите съоражения за видеонаблюдение на сградите на Общината и на КООП, както и тези до Медицинския център и до ЕКОНТ. В режим на пълноценна експлоатация продължават да са съществуващите камери до Полицията и на пътя Варна-Добрич. “Видеонаблюдението е модерният и цивилизован начин да съхраняваме общественото имущество, реда и сигурността в града и общината инвестира в спокойствието и комфорта на гражданите си. Камерите са свързани с два контролно пункта – единият в Общината, а другият – в полицията, от където в реално време ще се следи за реда”, коментира кметът инж. Атанас Стоилов. Големият подарък на Общината за гражданите тази година е пълното покритие с безплатен интернет в почти целия град Аксаково. 11 точки, разположени стратегически в централната част на града, ще осигуряват свободен и безплатен достъп до глобалната мрежа.", "date": "2019.08.22", "title": " Аксаково посреща 15-ия си рожден ден с безплатен интернет и модерно видеонаблюдение\t"}
{"url": "https://trud.bg/%d1%82%d1%83%d1%80%d0%b8%d1%81%d1%82%d0%b8-%d0%be%d1%82-40-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be%d1%81%d1%82%d0%b8-%d1%81%d0%b5-%d0%b2%d0%ba%d0%bb%d1%8e%d1%87%d0%b2%d0%b0%d1%82/", "text": "Повече от 850 чужденци от над 40 националности се включват в безплатните пешеходни обиколки на централната градска част на Варна, съобщават от Туристическия информационен център (ТИЦ). Най-много са участниците от Франция, Германия, Великобритания и Полша. Туровете се организират за шеста поредна година от Община Варна в партньорство със Съюза на екскурзоводите в България. Те представят културно-историческото наследство на града, а лицензирани екскурзоводи разказват интересни факти, свързани с миналото на Варна и България. В групите с английски език средно участват по 25-30 туристи, интересът и към разходките с водач на български език е много голям – групите често надхвърлят 40 души, обясниха от ТИЦ. Туровете на английски се провеждат по график всеки вторник, сряда, петък и събота, в периода от май до края на септември, от 10.30 ч., със сборен пункт Туристическия информационен център. За българските туристи разходките са предвидени за всеки първи и последен четвъртък на месеца до края на ноември, а за празничните дни се организират допълнително тематични обиколки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Туристи от 40 националности се включват в пешеходните обиколки на Варна"}
{"url": "https://trud.bg/%d0%bf%d0%be%d0%b6%d0%b0%d1%80-%d0%bf%d0%bb%d0%b0%d0%bc%d0%bd%d0%b0-%d0%b2-%d0%b7%d0%b5%d0%bc%d0%bb%d0%b8%d1%89%d0%b5%d1%82%d0%be-%d0%bd%d0%b0-%d0%b2%d0%b5%d1%82%d1%80%d0%b5%d0%bd/", "text": "Екипи на пожарната гасят пожар в землището на Ветрен. Сигнал за разразилия се огън е получен днес около 13.30ч. Това съобщиха от пресцентъра на Областната дирекция на МВР – Пазарджик. По първоначални данни огънят тръгнал от сметището на градчето, а оттам по сухи треви и храсти се прехвърлил в близката гора и обхванал близо 120 декара от нея. На място незабавно са изпратени всички дежурни смени от огнеборци при Районните служби „ПБЗН“ в Пазарджик, Белово, противопожарния участък в Септември, както и допълнителни екипи от районните служби във Велинград, Пещера и Панагюрище. Пожарникарите са на място с четири противопожарни автомобила и пет джипа, като в гасенето активно участват и лесничеи от Горското стопанство в Пазарджик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Пожар пламна в землището на Ветрен"}
{"url": "https://trud.bg/%d0%ba%d0%b5%d0%b9%d1%82-%d1%83%d0%b8%d0%bb%d1%8f%d0%bc-%d0%b8-%d0%b4%d0%b5%d1%86%d0%b0%d1%82%d0%b0-%d1%81%d1%8a%d1%81-%d1%81%d0%b0%d0%bc%d0%be%d0%bb%d0%b5%d1%82%d0%bd%d0%b8-%d0%b1%d0%b8%d0%bb%d0%b5/", "text": "Докато Меган Маркъл, принц Хари и бебето Арчи наемат частни самолети, струващи 20 000 паунда, самолетните билети на другото популярно кралско семейство – Кейт Мидълтън, принц Уилям и трите им деца – струват едва 365 паунда общо. Редица британци изразиха недоволството си, след като научиха, че  , струващи цяло състояние. Негодуванието се увеличи и от факта, че кралските особи се представят за еко защитници, а същевременно замърсяват природата допълнително с частните полети. Обяснението на някои звезди, близки до Меган и Хари, е, че младото семейство е предпочело да пътува самостоятелно заради сигурността им. Рано тази сутрин обаче, папараци заснеха Кейт, Уилям и трите им деца да се отправят към пътнически самолет от Норуич до Абърдийн. Освен че се возят с нискотарифна линия, семейството пренася целия си багаж от летището към самолета. Някои от пътниците коментирали пред таблоида, че дори не са разбрали с кого са пътували: „Едва когато слязоха, видях кои са. Нямаше излишен шум и суета, просто едно семейство, което се вози на самолет“. След тази случа, още повече британци са разгневени за разточителните почивки на Меган и Хари, както и за двойните стандарти в кралския двор.", "date": "2019.08.22", "title": " Кейт, Уилям и децата със самолетни билети за 365 паунда общо\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b0%d0%bf%d0%b8-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%80%d0%b0%d0%b7%d1%87%d0%b8%d1%81%d1%82%d0%b2%d0%b0%d0%bd%d0%b5%d1%82%d0%be/", "text": "Утре – 23 август, в 8:30 ч. председателят на Управителния съвет на Агенция „Пътна инфраструктура“ Георги Терзийски ще провери работата по разчистването на пространството под моста при 62-ри километър на АМ „Струма“ от незаконно струпаната смет в обхвата на магистралата, съобщават от АПИ. Както   под „Струма“ има камара от боклуци, намираща се само на метри от сметището, което се запали и причини щети на магистралата. За улеснение на трафика, от 14 ч. петък до 20 ч. в събота включително, превозните средства над 12 тона, пътуващи към Кулата, ще бъдат пренасочвани от АМ „Струма“ към Е-79 при пътен възел „Долна Диканя“. При пътен възел „Бобошево“ тежкотоварните камиони отново ще продължават пътуването си по автомагистралата. Обходният маршрут за всички останали превозни средства е от п. в. „Дупница“ по път I-1 (E-79) до п. в. „Бобошево“ на АМ „Струма“ и обратно. Утре изтича срокът, в който директорите на всичките 27 областни пътни управления в страната трябва да представят на УС на АПИ доклади за извършените от тях обходи на всички съоръжения за наличие на нерегламентирано използване на пространството под съоръженията и прилежащия сервитут. Обобщените резултати от проверките ще бъдат представени в началото на следващата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Шефът на АПИ проверява разчистването на боклуците под магистрала „Струма“"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b5%d0%bb%d0%b5%d0%bd%d0%b0-%d1%83%d0%b4%d0%be%d1%81%d1%82%d0%be%d0%b8-%d1%81-%d0%bd%d0%b0%d0%b3%d1%80%d0%b0%d0%b4%d0%b0-%d0%bf%d1%80%d0%b8%d0%bc%d0%b0%d0%b1/", "text": "Примабалерината на Националната опера и балет доц. д-р Диляна Никифорова е удостоена с наградата на община Елена за постижения в областта на културата, социалната сфера и обществените взаимоотношения. Кметът инж. Дилян Млъзев връчи плакета на всепризнатата талантлива балерина по време на галаспектакъла в Елена на Балетна академия Марян, на която тя е създател и ръководител. „За мен е голяма чест и признание. Аз имам своите постижения като личност и артист, но наградата приемам не като лична, а за балетната академия. Тя е плод на много хора, на екип от преподаватели, артисти, деца и техните родители, спомоществователи, които ми помагат. Щастлива съм, че еленската общественост, не само като публика на нашите чудесни спектакли, оценява всичко, което правим за региона“, сподели развълнувана примабалерината. Детският летен лагер в малкото еленско село, откъдето са родовите корени на Диляна Никифорова, се утвърди като уникална школа за млади таланти, които искат да се усъвършенстват в сферата на класическия балет и да се учат от най-опитните артисти и преподаватели у нас. Вече девета година балетната академия е една от най-очакваните прояви от културния календар на общината. Тя оживява през летните месеци региона и помага за развитието на туризма в еленския край. Галаспектаклите с участието на децата и звезди от Националната опера и балет като Марта Петкова, Дарина Бедева, Диляна Никифорова, Никола Хаджитанев, Трифон Митев препълват читалищните салони в Елена и Марян с почитатели на балетното изкуство от цялата страна. Това лято Балетна академия Марян събра най-много участници – 63 талантливи деца, рекорден е броят на момчетата – 13. За първа година школата имаше пет стипендианта. Освен в Марян и Руховци, нова група репетираше в с. Костел, ръководена от премиер-солиста Никола Хаджитанев. С отлични впечатления от работата с децата, от условията в трите читалища и от галаспектакъла остана Нанси Шилер, президент и главен изпълнителен директор на Фондация „Америка за България“ в нашата страна. От четири години фондацията помага и подкрепя Диляна Никифорова и нейните съмишленици за развитието на младите дарования в областта на балета. Основателката на балетната академия завършва хореографското училище като ученичка на Красимира Колдамова. От 1996 г. е примабалерина на Софийска опера и балет, а преди това работи в Щутгартския балет, Марсилския национален балет, Младия френски балет и Белгийския кралски балет. Носител е на десетки награди и отличия от наши и международни конкурси. Водещи партии от известни балети са в нейния репертоар. Гост солист е на Норвежката национална опера, Националната опера в Белград и Балето дел Сюд. Диляна Никифорова завършва магистратура по специалност балетна педагогика в Академията за музикално, танцово и  изобразително изкуство в Пловдив, а от миналата година е доцент. Докторската й степен по театрознание е от НАТФИЗ. Тя е автор на книгите „Танцов театър и танцови техники“ и „Българският национален балет в края на XX и началото на XXI век“ – хроника на премиерните заглавия на Националната опера и балет през последните 30 години, в която само снимките са над 400. Талантливата и успешна балерина е част от тази история и на 12 октомври в операта ще има тържество по повод 25 години творческа дейност на Диляна Никифорова.", "date": "2019.08.22", "title": " Община Елена удостои с награда примабалерината Диляна Никифорова"}
{"url": "https://trud.bg/%d0%bb%d0%be%d0%ba%d0%be-%d1%81%d0%be%d1%84%d0%b8%d1%8f-%d0%b1%d0%b8-%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%b2-%d1%81%d0%b5%d0%ba%d1%80%d0%b5%d1%82%d0%bd%d0%b0/", "text": "„Локомотив“ (София) надви с 4:1 младежкия национален отбор на България до 19 години в контрола, играна на базата в Бояна в сряда. През първото полувреме наставникът на „червено-черните“ Младен Додич заложи на експериментален състав, включващ основно резерви и юноши на тима. След почивката в игра влязоха футболистите, играли най-много през сезона до момента. Попаденията за отбора от Втора лига вкараха Димитър Георгиев на два пъти, Красимир Милошев и Китан Василев. “Лъвовете“, водени от Ангел Стойков, пък пропуснаха дузпа през втората част, спасена от Цветомир Витков.  В събота „червено-черните“ на свой ред гостуват на „Спартак“ (Варна) в преследване на пета поредна победа във втория ни ешелон. „Соколите“ пък търсят първа точка след завръщането си в професионалния футбол. Дни преди мача, „синьо-белите“ привлякоха Архан Исуф под наем от „Локомотив“ (Пд).", "date": "2019.08.22", "title": " „Локо“ (София) би младежите в секретна контрола"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0-%d0%bf%d0%be-%d0%b0%d0%b5%d1%86/", "text": "Процедурата за АЕЦ “Белене” беше максимално публична и прозрачна. Това заяви на брифинг министърът на енергетиката Теменужка Петкова. “Всеки, който желаеше, можеше да заяви участие в проекта. Дадохме възможност всеки, който има интерес да участва”, добави Петкова. “Всеки избран дали ще желае да купи енергия вече е въпрос на избор от стратегическия изпълнител”, каза още министърът на енергетиката.", "date": "2019.08.22", "title": " Теменужка Петкова: Процедурата по АЕЦ “Белене” беше максимално публична и прозрачна"}
{"url": "https://trud.bg/%d0%bf%d1%80%d0%b8%d0%b1%d1%80%d0%b0%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%87%d0%b8%d1%87%d0%be-%d0%b8-%d0%bf%d0%bb%d0%b5%d0%bc%d0%b5%d0%bd%d0%bd%d0%b8%d0%ba-%d0%be%d0%b1%d0%b2/", "text": "Задържане под стража постанови Окръжният съд в Разград в четвъртък за 41-годишния Дамян П. и племенника му Александър А., които бяха арестувани преди седмица за сводничество, трафик на жени и пране на пари. От пресслужбата на съда съобщиха, че делото е гледано след протест на прокуратурата срещу мерките, наложени от Районния съд. Чичото първоначално е пуснат под домашен арест, а 21-годишният му племенник срещу парична гаранция от 10 000 лв. Както „Труд” съобщи, двамата мъже от силистренското село Бабук бяха арестувани при спешна операция на полицията в Разград, която следяла дейността им. Без да има потвърждение към момента, има версия, че е получен сигнал за извеждане на жена зад граница, което принудило полицията да действа. Претърсени са били адреси в Разград, Хасково и Силистренско. Иззети са били към 700 грама златни накити, сериозни суми в евро и лева, телефони, автомобили и други, ползвани за престъпна дейност. Разградският окръжен съд намира, че са налице всички предпоставки за вземане на най-тежката мярка за задържане, съобщиха от съда. По-възрастният мъж е бил осъждан 4 пъти, но реабилитиран. Той се грижел сам за трите си деца, но определената от съда мярка ще осигури законосъобразното протичане на досъдебното производство, смятат магистратите. Александър пък бил с чисто съдебно минало, но от събраните на досъдебното производство доказателства се установявало  наличието на реална опасност да извърши престъпление. Определението на съда не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Прибраха в ареста чичо и племенник, обвинени в сводничество и пране на пари\t"}
{"url": "https://trud.bg/63-%d0%b3%d0%be%d0%b4%d0%b8%d1%88%d0%bd%d0%b0-%d0%b1%d0%b0%d0%b1%d0%b0-%d1%82%d1%80%d0%b5%d0%bd%d0%b8%d1%80%d0%b0-5-%d0%bf%d1%8a%d1%82%d0%b8-%d1%81%d0%b5%d0%b4%d0%bc%d0%b8%d1%87%d0%bd%d0%be-%d0%b8/", "text": "63-годишната австралийка и баба на 3 внучета Лесли Максуел има впечатляваща фигура, с която спокойно може да засенчи дори 20-годишни момичета. Плочките на корема и стегнатите й бедра не са даденост – тя започва да тренира чак на 48 години и оттогава посещава залата 5 пъти седмично. Преди да се запали по тренировките и да стане фитнес инструктор, Лесли е гримьорка, която винаги е мечтаела да се занимава с нещо различно. Благодарение на завидните й форми, тя често привлича много по-млади мъже. Бившият й съпруг е 13 години по-млад от нея, а в момента тя няма мъж в живота си.", "date": "2019.08.22", "title": " 63-годишна баба тренира 5 пъти седмично и сваля млади мъже\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d1%87%d0%b0%d0%ba%d1%8a%d1%80%d0%b4%d1%8a%d0%ba%d0%be%d0%b2%d0%b0-%d1%89%d0%b5-%d0%bf%d0%b5%d0%b5-%d1%81-%d0%b4%d1%8a%d1%89%d0%b5%d1%80%d1%8f-%d1%81/", "text": "Една от най-любимите народни изпълнителки Николина Чакърдъкова ще пее заедно с дъщеря си Мария на сцената на Детския Пирин фолк в Сандански, съобщиха за „Труд“ организаторите на фестивала. Това ще е нагледен пример за приемственост между поколенията. На сцената в Летния театър в града на 30 август неповторимата певица на македонски песни ще се застане до дъщеря си, като двете в началото на 30-минутния рецитал ще изпълнят в дует две популярни хороводни китки. Това е едва вторият път, когато майка и дъщеря застават една до друга на голяма сцена след дебютното им появяване в НДК през 2018 г. Танцовият съпровод ще е на Неврокопския танцов ансамбъл и очакванията са публиката да не е само зрител, а да стане част от празника на македонската песен и да заформи кръшни и дълги хора. На конкурсната вечер на 31 август освен песните и изпълнителите, които ще се борят за награди, зрителите ще се докоснат и до харизмата на Илия Луков. Любопитен факт е, че емблематичният изпълнител се явява за пръв път на Пирин Фолк преди точно 25 години и изпълнението му не само е наградено, но той самият е определен като явление за фестивала. След повече от 20-годишна пауза тази година на 1 септември Пирин Фолк ще събере отново двама от безспорните любимци на публиката – Йорданка Варджийска и Райко Кирилов. Двете музикални легенди ще изпълнят незабравимите си дуети „Младо вино“, „Луда обич“, както и други наградени песни от фестивала, които тръгвайки оттам, са се превърнали в безспорни фолклорни хитове из цяла България. Специален рецитал с нови песни, които ще направят своята премиера на Гала вечерта, е подготвила талантливата Радостина Паньова. По време на вечерта на лауреатите ще бъдат връчени и две специални награди. Организаторите от Фен Фолк ТВ и Община Сандански ще връчат Плакет за цялостен принос в развитието на Пирин Фолк на двама от авторите-доайени на фестивала – Никола Ваклинов и Катя Кирянова.", "date": "2019.08.22", "title": " Николина Чакърдъкова ще пее с дъщеря си Мария на сцената на Пирин Фолк\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-466/", "text": "Рекордни сметки за парно в София 200 лева отгоре плащат за двустаен апартамент. 60% от абонатите ще доплащат.               Лято под сянката на Иван Иванов Високите сметки на КЕВР ще ни ударят през зимата – коментар на Евгени Генов.       Трафикът в столицата се отпушва от есента Обновяват градския транспорт с 217 млн. лв., ремонтират четири трамвайни трасета, бусчета ще возят до метрото на интервал от 5 минути, казва зам.-кметът на София Дончо Барбалов, в интервю за „Труд“.         Ляво-либералната империя се разпада пред очите ни Щом Холивуд започна да прави филми, подигравайки се на мулти-култи истерията, краят им предстои – анализ на Петър Кичашки.             Исбул – големият (полу)забравен държавник Той е от държавниците, превърнали България в една от трите „Велики сили“ в Европа през IX век. Присъединява Филипопол/Пловдив към България и в границите й е включена Северна Тракия – „Мистериите на българските земи“ с проф. Пламен Павлов.           Маг за 657 000 евро на мач Силует на Филипе Коутиньо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Вижте акцентите в броя на вестник „Труд“ в петък, 23 август 2019"}
{"url": "https://trud.bg/%d0%b7%d0%b0%d1%89%d0%b8%d1%82%d0%bd%d0%b8%d0%ba-%d0%bf%d1%80%d0%be%d1%83%d1%87%d0%b2%d0%b0-%d0%bb%d0%b5%d0%b2%d1%81%d0%ba%d0%b8-%d0%bf%d1%80%d0%b5%d0%b4%d0%b8-%d1%82%d1%80%d0%b0/", "text": "Талеб Тауата, бранителят на „Айнтрахт“ (Франкфурт), проучва сериозно „Левски“ преди да вземе крайно решение за бъдещето си. Израелският национал е получил оферта от „сините“ по-рано тази седмица, а интерес към него има още от „Леванте“, „Макаби“ (Тел Авив) и „Макаби“ (Хайфа). Тауата играе като ляв бранител, но не влиза в плановете на треньорския щаб на немския тим. На „Герена“ пък търсят засилване на конкуренцията именно на тази позиция, където Иван Горанов е без алтернатива.  Самият Тауата е поискал от родния гранд няколко дни да помисли върху предложението, съобщава още израелският сайт “Mako.co.il”. 27-годишният играч, който има и судански паспорт, се е свързал с мениджъри, за да получи повече информация за столичния тим. Освен това опитният футболист е провел и разговор с Петър Хубчев, каквото е едно от условията на наставника преди даден играч да бъде привлечен.  В същото време Паулиньо получи наградата за най-добър сред своите колеги за 6-ия кръг в Първа лига. Бразилецът, вкарал два гола на „Витоша“ (4:0), не пропусна да похвали работата на Хубчев след идването му това лято.  „Може би разликата е в нивото на респект – обясни крилото по отношение на наставниците, с които е работил на „Герена“. – Не става въпрос, че не сме уважавали другите, но сега се усеща доста по-високо ниво на изискване. Хубчев успява по някакъв начин да изцеди максимума от нас. Може би това е разликата. Дори не трябва да се помисляш да се отпускаш. Мисля, че сме на верния път.“", "date": "2019.08.22", "title": " Защитник проучва „Левски“ преди трансфер"}
{"url": "https://trud.bg/24-%d0%b4%d0%be%d0%bc%d0%b0%d1%88%d0%bd%d0%b8-%d1%81%d1%82%d0%be%d0%bf%d0%b0%d0%bd%d1%81%d1%82%d0%b2%d0%b0-%d0%bd%d0%b5-%d1%81%d0%b0-%d0%b8%d0%b7%d0%bf%d1%8a%d0%bb%d0%bd%d0%b8%d0%bb%d0%b8-%d0%bf%d1%80/", "text": "24 обекта от типа „заден двор“ в област Сливен, с общо 177 домашни прасета, не са изпълнили направените предписания от ОДБХ доброволно да заколят животните си. Предстои да им бъдат наложени санкции за административни нарушения, съобщиха от Областната епизоотична комисия в Сливен. Ако собствениците доброволно заколят прасетата си, ще могат да усвоят месото им. В противен случай ще се наложи принудителна евтаназия. Цитираните обекти попадат в 20-километровите зони около промишлените свинеферми. Мярката за доброволното колене бе наложена като превенция срещу настъпването на заболяването „африканска чума по свинете“ в Сливенска област. Д-р Илиян Костов от МЗХГ съобщи неотдавна при посещението си в Сливен, че заразата е остра и се предава скокообразно. 99 на сто от поголовието на свинете е в промишлените свинеферми, каза той. Засега в област Сливен няма открито огнище на заболяването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " 24 домашни стопанства не са изпълнили предписанията срещу африканската чума по свинете"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81%d0%b5-%d0%ba%d0%b0%d1%87%d0%b8-%d0%bd%d0%b0-%d0%ba%d0%be%d0%bd/", "text": "Рано тази сутрин президентът Румен Радев, заедно с планински водачи, спасители и доброволци, тръгна на преход в Пирин. Казват, че избраният маршрут е най-трудния през седловина – „Кончето“, където се намира и едноименният заслон. С прехода Румен Радев изпълни поет ангажимент пред Асоциацията на професионалните планински водачи, която беше отличена на националния конкурс „Доброволческа инициатива за 2018 година“. По време на церемонията президентът обещал сам да се увери как е възстановен заслона “Кончето“.,защото той е важен за сигурността на туристите. Радев бе придружен и от охраната му в прехода, а тайничко зад гърба му се коментираше, че президента е в идеална спортна форма. На заслона президентът е оставил оборудвана аптечка, която лично е монтирал. Заслон „Кончето“ е важен за всички туристи и планинари, защото много пъти е спасявал човешки животи по време на бури .Затова и преди година стартира неговото подновяване. То бе поето от Асоциацията на професионалните планински водачи. Асоциацията направи благотворителна кампания, която набра средствата за възстановяването, а след извървян дълъг път, докато оправи документите на заслона. Над 600 души бяха доброволците, които качиха на гръб материалите за заслона, а най-тежките бяха докарани до върха с хеликоптер. Уникалната инициатива получи наградата от конкурса „Доброволческа инициатива за 2018 година“, връчена на Асоциацията на планинските водачи лично от президента Радев. Планинари сега с болка споделят, че доста от туристите, които посещават заслона се държат вандалски. Ползват, а след това нито чистят, нито си прибират боклука, а го оставят на камари струпан там. Доброволците качиха на заслона 12 нови одеяла. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Президентът Румен Радев се качи на Кончето с доброволци, монтира лично  аптечка в новия заслон"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d1%81%d0%b2%d0%be%d0%b3%d0%b5-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d0%be%d0%b1%d0%b2%d0%b8%d0%bd/", "text": "Под ръководството на Районна прокуратура – Своге се води разследване по образувано досъдебно производство за извършено престъпление по чл. 331, ал. 1, вр. чл. 330, ал. 1 от от Наказателния кодекс. Около 13:40 ч.  , община Своге, махала „Ямата“, било запалено имущество със значителна стойност – тревни площи и иглолистна гора, собственост на Държавно горско стопанство – Своге. Незабавно е бил извършен оглед на местопроизшествието. Засегнатият имот е с площ 40 декара и обем от 720 куб. м. дърва – бор. В хода на разследването е бил установен извършителят на престъпното деяние – С.К. Същият е бил задържан, като му е било повдигнато обвинение за непредумишлен палеж. Продължава разследване и по друго досъдебно производство, водено от Районна прокуратура – Своге, относно запалени на 18.08.2019 г. необработваеми тревни площи и храсна растителност в махала „Голяма поляна“ в с. Реброво. Имуществото също е собственост на ДГС – Своге. Към настоящия момент по това дело няма привлечени в качеството на обвиняеми лица.", "date": "2019.08.22", "title": " Прокуратурата в Своге привлече обвиняем за пожара в гората над село Реброво"}
{"url": "https://trud.bg/%d0%bf%d1%80%d0%be%d0%b2%d0%b5%d0%b4%d0%be%d1%85%d0%b0-%d1%82%d1%80%d0%b5%d0%bd%d0%b8%d1%80%d0%be%d0%b2%d0%ba%d0%b0-%d0%b7%d0%b0-%d0%b4%d0%b5%d0%b9%d1%81%d1%82%d0%b2%d0%b8%d1%8f-%d0%bf%d0%be-%d0%b2/", "text": "Областният управител на Велико Търново проф. д-р Любомира Попова присъства на тренировка на щаба за изпълнение на Общинския план за защита при бедствия в община Сухиндол. Учението се проведе в близост до язовир „Александър Стамболийски“. Щабът за изпълнение на общинския план за защита при бедствия беше свикан в сградата на общината, за да се даде ход на учението. Как работят в кризисна ситуация демонстрираха служителите от Районна служба „Пожарна безопасност и защита на населението”, водени от директорът на службата комисар Красимир Кръстев, екип на Районното управление на полицията, доброволното формирование на община Сухиндол, Център за спешна медицинска помощ и други отговорни институции. Ръководител на учението беше кметът на Сухиндол инж. Пламен Чернев, кмет на общината. Тренировката започна с гасене на пожар в местността „Мъгъра” в землището на с. Горско Косово. Доброволното формирование, което действа в общината, заедно с огнеборците потушиха пламъците и предпазиха близките къщи от опасността пожарът да се прехвърли върху тях. По късно беше получен сигнал за паднал човек от борда на лодка в язовир „Александър Стамболийски“, вследствие на паднала мълния в района. Той беше спасен от екип водолази към РДПБЗН. Тренировката завърши с анализ на действията, които бяха обсъдени в заседателната зала на община Сухиндол.", "date": "2019.08.22", "title": " Проведоха тренировка за действия по време на бедствия в Сухиндол"}
{"url": "https://trud.bg/%d0%b7%d0%be%d0%b2-%d0%b7%d0%b0-%d0%bf%d0%be%d0%bc%d0%be%d1%89-%d0%b7%d0%b0-%d0%bc%d0%bb%d0%b0%d0%b4-%d1%82%d0%b0%d0%bb%d0%b0%d0%bd%d1%82-%d0%b8-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be/", "text": "Един от талантите на школата „Боил“  и кикбокс шампион при подрастващите се бори за живота си. 14-годишният Иван Добромиров Тодоров претърпява тежка катастрофа на 17 юни тази година. След пътния инцидент, в който има и две жертви, Иван остава в будна кома. Малкият спортист и възпитаник на Спортно училище „Георги Бенковски“ от град Варна, се нуждае спешно от средства за лечение и рехабилитация. По тази причина от „Боил“ молят всеки, който може да помогне.  Дарителска сметка: IBAN: BG 72TTBB94001527219179 Титуляр: Добромир Емилов Тодоров  От столичния клуб „Армеец“ веднага реагираха и обявиха открита тренировка в своята зала на 28 август от 18 часа, по време на която ще се събират дарения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.22", "title": " Зов за помощ за млад талант и шампион по кикбокс"}
{"url": "https://trud.bg/%d1%81%d0%b0%d0%bd%d0%b8%d1%80%d0%b0%d1%85%d0%b0-%d1%81%d0%b3%d1%80%d0%b0%d0%b4%d0%b8%d1%82%d0%b5-%d0%bd%d0%b0-%d1%80%d0%b0%d0%b9%d0%be%d0%bd%d0%bd%d0%be-%d1%83%d0%bf%d1%80%d0%b0%d0%b2%d0%bb%d0%b5/", "text": "С нов съвременен облик и повишена енергийна ефективност се сдобиха санираните сгради на Районно управление – Малко Търново и Община Малко Търново, след реализирани проекти по Оперативна програма „Региони в растеж” 2014 – 2020 година. Зданията, важни за всички жители и гости на граничното населено място, са с вече намалени разходи за енергия и крайно енергийно потребление. Условията за живот и работна среда в съответствие с критериите за устойчиво развитие са рязко повишени. Енергийната ефективност на двете сгради е реализирана за срок от 30 месеца, като са подменени всички дограми, топлоизолирани са външните стени и покривите, извършена е цялостна подмяна на осветлението, включително външното фасадно осветление. Въведени в експлоатация са енергоефективни светлоизточници и осветителни тела със съвременно управление. Очакваният брой ползватели на обновените сгради на вътрешното ведомство и местн ата власт в Малко Търново освен преките ползватели / служителите в двете административни звена/, включва жителите и българските и чуждестранни гости на граничния град, които го посещават не само през активните летни месеци. Гости на официалната церемония по откриване на санираните сгради бяха : зам. министъра на МВР – Милко Бернер, депутата от ГЕРБ – Диана Саватева, Областния управител на Бургаска област – Вълчо Чолаков, Директорът на ОДМВР – Бургас – ст. комисар Калоян Калоянов и главен инспектор Николай Николаев от „Пожарна безопасност и защита на населението” – Бургас. Кметът на Община Малко Търново – Илиян Янчев благодари на всички ангажирани с проектите на двете сгради, като изрази надеждата си, че ще има и нови обекти в граничния град, които да придобият съвременен облик по Оперативна програма „Региони в растеж” 2014 – 2020 година. Думите му бяха подкрепени от зам. министъра на МВР – Милко Бернер, който подчерта важността за подобряване условията на живот и работна среда в съответствие с критериите за устойчиво развитие в населено място, което е от ключово значение при охраната на външните граници на Европейския съюз.", "date": "2019.08.22", "title": " Санираха сградите на Районно управление – Малко Търново и Община Малко Търново"}
