{"url": "https://trud.bg/%d0%bf%d0%be%d0%b4%d0%b5%d0%bc-%d0%b7%d0%b0-%d0%ba%d1%80%d0%b0%d0%b9%d0%bd%d0%b0%d1%82%d0%b0-%d0%b4%d0%b5%d1%81%d0%bd%d0%b8%d1%86%d0%b0-%d0%b2-%d0%b0%d0%bd%d0%b4%d0%b0%d0%bb%d1%83%d1%81%d0%b8%d1%8f/", "text": "Националисти за пръв път в регионален парламент от режима на Франко Основната опозиция е готова за сделка с “Вокс” Крайнодясна партия спечели на изборите в неделя места в регионалния парламент в Андалусия за първи път от края на фашистката диктатура на Франсиско Франко през 1975 г., предаде Би Би Си. “Вокс” ще има 12 депутати в 109-местния парламент, надхвърляйки повече от двойно прогнозите за представянето си. Формирана преди почти 5 г. от отцепници от консервативната опозиционна Народна партия, “Вокс” може да се окаже ключ към бъдещо местно правителство. Особено след като и Народната партия, и либералната “Сюдаданос” заявиха, че са готови са сделка, само и само да отстранят социалистите, които управляват южната област от 36 г. Най-многолюдният регион на Испания има висока безработица и е основен вход за пристигащите през Средиземно море мигранти. Социалистическата партия на Педро Санчес, който оглавява кабинет на малцинството в Мадрид, продължава да е първа сила със спечелени 33 места при избирателна активност от 58,7%. Но дори с подкрепата на ляво-зелената съюзническа коалиция “Аделанте Андалусия” (17 депутати) няма да има достатъчно мнозинство за формиране на правителство. Вотът бе и тест за Санчес преди евроизборите през май догодина. “Ще продължим да следваме проевропейски дневен ред и защитим от страха конституцията и демокрацията”, обеща той. Втора е Народната партия с 26 места (загуба на 7 депутати), а трети са “Сюдаданос” с 21 представители в местния парламент – ръст от 12. Пробивът на “Вокс” е пореден за националисти в Европа, въпреки мнението на мнозина, че Испания е имунизирана от подобна тенденция заради спомените от режима на Франко. Националният лидер на Народната партия Пабло Касадо вече обяви, че е готов за коалиция с “Вокс” и “Сюдаданос”.", "date": "2018.12.03", "title": " Подем за крайната десница в Андалусия\t\t\t"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d0%b7%d0%b0-%d0%bf%d1%80%d0%b5%d0%b2%d0%b8%d1%88%d0%b5%d0%bd%d0%b0/", "text": "33% от нарушенията водят до завишаване на цената Превишаване на скоростта с поне 20 км/ч над разрешеното в населено място ще носи на шофьора повишаване на рисковия му клас с една степен, а застраховката “Гражданска отговорност” ще поскъпва с 10%. Това е една от идеите за промени в системата “бонус-малус”, които обсъдиха експерти и представители на надзора, бизнеса и неправителствени организации. Първоначално предложеният праг за превишение на скоростта с 10 км/ч, при който застраховката да поскъпва, ще бъде вдигнат на 20 км/ч, но за автомобили с опасни товари рисковият им клас ще нараства и при превишение на скоростта с 11 км/ч. Друга обсъждана промяна решава проблема с продажбата на коли, с които са правени нарушения. “Проблемът с продажбата на автомобилите и наследяването на малус класове в “Гражданска отговорност” може да се разреши, като бъдат вписани всички лица, които могат да управляват автомобила. Тогава колата ще бъде освободена от тежести”, коментира председателят на Комисията за финансов надзор Карина Караиванова. Все още не е ясно дали имената ще се записват в талона на колата или в полицата на застраховката. На въпрос кога очакваме системата да влезе в сила, Караиванова отговори, че са нужни промени в Кодекса за застраховането и Закона за движение по пътищата, а това ще удължи въвеждането на “бонус-малус” с няколко месеца, но се надява, че ще бъде в рамките на 2019 г. Освен това връзката между КАТ и Гаранционния фонд ще бъде готова най-рано през април 2019 г. След една година изрядно шофиране цената на “Гражданска отговорност” за водачите без нарушения ще се понижи с 30 лв. и ще стане 270 лв. за около 2,7 млн. автомобила, показват разчетите на КФН. По време на обсъждането на системата “бонус-малус” стана ясно, че само 33% от нарушенията ще влияят на цената на полицата. Беше обсъден и проблемът с малусите при служебните автомобили. Оказа се, че 40% от катастрофите се причиняват при шофиране на служебни автомобили, като малусът тогава ще се начислява на автомобила и на водача.   100 хил. коли с малус над 200% За 100 хил. автомобила цената на “Гражданска отговорност” ще стане двойно по-висока, показват разчети на КФН. А собствениците на над 2 млн. коли ще ползват бонус. 238 742 автомобила ще са с най-ниските класове малус (9-11 клас) през първата година и ще плащат за “Гражданска отговорност” до 360 лв. Това обаче са едва 7,6% от колите в страната. 60 228 са автомобилите, които ще плащат между 440 и 680 лв. застраховката (1,9%). 54 547 коли ще попаднат в класове 15-17, което ще повиши застраховката им до 930 лв. Под 1%, или 23 630 превозни средства ще са с малус в предпослените класове и джобът им ще олекне с между 800 и 1100 лв. Само 11 028 коли ще имат максималния малус клас 20 и ще плащат по 1200 лв. за полица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " „Гражданска“ поскъпва за превишена скорост\t\t\t"}
{"url": "https://trud.bg/%d1%81%d1%8a%d0%b1%d1%80%d0%b0%d1%85%d0%b0-11-%d0%bf%d0%be%d0%b2%d0%b5%d1%87%d0%b5-%d0%be%d1%82-%d0%b4%d0%b0%d0%bd%d1%8a%d0%ba%d0%b0-%d0%b2%d1%8a%d1%80%d1%85%d1%83-%d0%b4%d0%be%d1%85%d0%be%d0%b4%d0%b8/", "text": "Налозите от бизнеса нараснаха с 6% Най-голям ръст на приходите в бюджета през първите десет месеца на годината има при данъка върху доходите – с 10,8%, до малко над 3 млрд. лв., сочат данните на Министерството на финансите. Това до голяма степен се дължи на вдигането на минималната заплата от 460 лв. на 510 лв. от началото на годината. По-високите заплати обаче също вървят нагоре, което повишава и приходите от данъка върху доходите. При приходите от осигуровки също има сериозен ръст – с 13,3%. Това се дължи както на повишаването на минималната заплата и на ръста на доходите, така и на вдигането на вноската за пенсия от началото на годината с 1% до 19,8%. Получените пари от фондовете на ЕС нараснаха с близо 34% на годишна база и до края на октомври са 1,5 млрд. лв., сочат данните на МФ. Това показва сериозен напредък при усвояването на парите от ЕС. Бизнесът плати с 6,3% повече корпоративни данъци през първите десет месеца на годината. От януари до октомври от корпоративни данъци в хазната са влезли 1,7 млрд. лв., при 1,6 млрд. лв. година по-рано. Увеличението на приходите от данък печалба е много добра новина за страната и показва раздвижване на икономиката и излизане на сивия сектор на светло. Това се потвърждава и от приходите от ДДС, които до края на октомври нарастват с 8,3%. Увеличението на приходите от ДДС значително изпреварва ръста на икономиката, който се движи около 3,4%, Това показва, че ръстът на приходите от данъка се дължи на излизане на оборотите на светло. Приходите в хазната от акциз върху алкохола за първите десет месеца на годината са 262,6 млн. лв., което е ръст с 3,7% на годишна база. Увеличението се дължи на излизане на част от сивия сектор на светло, тъй като от началото на годината няма промени в акциза за спиртните напитки. През ноември изпълнението на бюджета също е много добро. В резултат в края на ноември бюджетът има излишък от 2,811 млрд. лв., сочат предварителните данни на МФ.   Приходите нараснаха с 10 млрд. лв. Тази година ще приключи с 10 млрд. лв. повече данъчни приходи в хазната в сравнение с 2014 г., каза министърът на финансите Владислав Горанов. Въпреки добрите резултати обаче, са възможни нарушения в системата. Помолен да коментира ареста на инспектор от НАП, поискал подкуп от търговец, Горанов заяви: “Ежедневна е борбата в това отношение. Уверявам ви, че няма чадър над никого”. Той призова всеки, който има информация за неправомерни действия от страна на данъчни служители, да сигнализира компетентните органи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Събраха 11% повече от данъка върху доходите\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b5%d1%82%d0%b0-%d0%bb%d0%be%d0%b7%d0%b0%d0%bd%d0%be%d0%b2%d0%b0-%d1%81%d0%b5-%d1%81%d0%bd%d0%b8%d0%bc%d0%b0-%d0%b3%d0%be%d0%bb%d0%b0-%d0%b2-%d1%81%d0%bf%d0%b0%d0%bb/", "text": "Любимата на новия вратар на Левски Николай Михайлов – Николета Лозанова е в Танзания. Моделът отпразнува в петък рождения си ден на остров Занзибар. Тя зарадва феновете си със секси снимка от екзотичния остров, на която е чисто гола в леглото. Няколко местни деца я поздравиха, скандирайки името й. Лозанова се снима с малчуганите на плажа и публикува снимки в инстаграм. „Обичам ги!“, написа Лозанова под видеото.", "date": "2018.12.03", "title": " Николета Лозанова се снима гола в спалня в Занзибар"}
{"url": "https://trud.bg/%d0%bc%d0%b8%d0%bd%d0%b8-%d0%bc%d0%b5%d1%80%d0%ba%d0%b5%d0%bb-%d0%bf%d0%be%d1%81%d1%82%d0%b0%d0%b2%d0%b8-%d0%bf%d0%be%d0%b4-%d0%b2%d1%8a%d0%bf%d1%80%d0%be%d1%81-%d1%81%d0%b5%d0%b2%d0%b5%d1%80/", "text": "Съперникът й Мерц също се колебае за проекта Германия трябва да отговори на спешните и засилващи се политически опасения около проекта за газопровод „Северен поток-2” на фона на новата криза между Русия и Украйна, заяви Анегрет Крамп-Каренбауер, цитирана от Ройтерс. Топкандидатката да наследи Ангела Меркел на лидерския пост в ХДС и протеже на канцлерката, заради което е наричана Мини-Меркел, заяви, че би било „твърде крайно” да се оттегли политическата подкрепа от тръбата, но Берлин може да намали обемите газ, които ще бъдат доставяни. Междувременно Кремъл отказва да се съобрази с международните призиви, включително от Германия, да освободи 24 украински моряци, които са обвинени в незаконно пресичане на границата. Според Крамп-Каренбауер е нужна ясна линия срещу руските действия, сред които анексирането на Крим и подкрепата за сепаратистите в Донбас. Междувременно Фридрих Мерц – другият потенциален наследник на Меркел начело на ХДС, посочи, че ескалацията на конфликта между Москва и Киев повдига въпроса дали „наистина е правилно да полагаме „Северен поток-2”.        ", "date": "2018.12.03", "title": " Мини-Меркел постави под въпрос „Северен поток-2“\t\t\t"}
{"url": "https://trud.bg/%d0%b2%d0%bc%d0%b0-%d1%81-%d0%b1%d0%bb%d0%b8%d0%b7%d0%be-10-%d0%bc%d0%bb%d0%bd-%d0%bb%d0%b2-%d0%bf%d1%80%d0%b8%d1%85%d0%be%d0%b4%d0%b8/", "text": "Нов ядрено-магнитен резонанс без аналог в България Приходите са със 7 млн. лв. повече в сравнение с 2017-а „От 1 януари 2018 г. ВМА няма дългове. Благодарение на добрите финансови резултати, реинвестирахме 9,5 млн. лв. собствени приходи в ремонт на клиниките и в закупуване на нова, модерна апаратура”. Това заяви началникът на Военномедицинска академия в София бригаден генерал проф. д-р Венцислав Мутафчийски по повод отбелязването на 127 години от създаването на лечебното заведение. Благодарение на подкрепата и разбирането на правителството съвсем скоро ВМА ще разполага и с нов ядрено-магнитен резонанс, който няма аналог в България, подчерта той. Годишнина По време на честването в понеделник бяха положени венци пред паметника на загиналите медицински чинове и с празнично събрание на личния състав. С едноминутно мълчание бе почетена паметта на професор Асен Петков и професор Красимир Мекушинов, които починаха дни преди годишнината на Академията. „127 години са една много дълга и сериозна история. ВМА се утвърди като една от най-сериозните институции в държавата – опора на здравната система не само във военното, но и в цивилното здравеопазване“, каза още проф. Митафчийски. „Нашето разбиране е не само да догоним останалите, а да бъдем с едни гърди напред, защото пациентите ни очакват от нас най-доброто. Освен това, всеки военнослужещ има право на еднакво медицинско осигуряване, независимо в коя част на България се намира, затова се стремим да модернизираме и периферните ни болници”, допълни началникът на ВМА. Приходи По отношение на финансовите баланси, въпреки лимитите на НЗОК, той отчете по-голям приход със 7 млн. лв. в сравнение с миналата година. От тях 2.2 млн. лв. за допълнително материално стимулиране за персонала или с около 19% повече. Наблюдава се спад в напускането на лекари и медицински сестри, което, по думите му, е ясен белег, че ВМА е припозната от все повече хора като стабилна болница, която стои зад гърба на своите служители. През 2018 г. се наблюдава ръст от 15% на броя на пациентите, в поликлиниките на ВМА са отчетени над 127 000 прегледа, 2 500 пациенти повече са преминали през спешното отделение, а 3 000 души повече са приети в сравнение с преходната година. Запазва се тенденцията от над 12 хиляди души, пренасочени от други болници към ВМА като последна инстанция. Бригаден генерал Мутафчийски изтъкна, че освен в ремонти и нова апаратура, Академията инвестира и в своите кадри и условията им на труд и възнаграждения. Отчете успехи в учебно-научната дейност, а цялата зала аплодира първите два випуска по специалност „Военен лекар”, които също присъстваха на тържеството. Поздравления Специални поздрави отправи към ръководството на ВМА за модернизацията на болницата кметът на Столична община Йорданка Фандъкова: „Всички знаем, че за всеки пациент, в най-трудния му момент, е важно къде ще попадне, в какви условия. А модернизацията във ВМА е видима. ВМА е не само една от най-старите болници у нас, но днес е и една от най-добрите“. „Да служиш на здравеопазването във ВМА е мисия – вие подчертахте това. И ние, благодарните пациенти, сме напълно съгласни“, заяви, от своя страна, и Явор Нотев, заместник-председател на Народното събрание. „ВМА е институция от национално значение. Благодаря на медиците, че са превърнали своята професия в призвание и в осъзната потребност за грижа към другия. Не спирайте да дарявате надежда!“, се посочва в поздравителния адрес, изпратен от президента на Република България Румен Радев. Поздравления по случай празника от името на министъра на отбраната отправи и заместникът му генерал-лейтенант (о.р.) Атанас Запрянов. „Пожелавам ви много здраве, упоритост и да бъдете все така успешни“, заяви, от своя страна, и началникът на отбраната генерал Андрей Боцев. По случай празника десетки служители на ВМА бяха отличени с различни награда за висок професионализъм в работата.  ", "date": "2018.12.03", "title": " ВМА с близо 10 млн. лв. приходи\t\t\t"}
{"url": "https://trud.bg/%d0%bf%d1%83%d0%bb%d0%bc%d0%be%d0%bb%d0%be%d0%b3-%d0%b3%d0%be%d0%b4%d0%b8%d1%88%d0%bd%d0%be-%d1%83-%d0%bd%d0%b0%d1%81-8-000-%d0%b4%d1%83%d1%88%d0%b8-%d1%81%d1%82%d0%b0%d0%b2%d0%b0%d1%82-%d0%b6%d0%b5/", "text": "Замърсяването на въздуха е глобална пандемия, с по-големи размери от туберкулозата, СПИН-а и пневмонията взети заедно. Това заяви пред  пулмологът и председател на Сдружение „Въздух за здраве” д-р Александър Симидчиев. Той добави, че годишно у нас 8 000 души стават жертви на фините прахови частици. То варира средно между 160 и максимум 180. В София има две системи за мерене на замърсяването на въздуха. Едното е официалната система, която е калибрираните уреди на МОСВ – те са много малко на брой. Другата е на „Air Sofia”, те имат над 300 датчика в София. Всяка една от двете има своите предимства – едната мери точно, а другата на мери на големи разстояния. Ако се комбинират двете получаваме истинската картина. Експертът посочи, че двете системи показват почти единични стойности, като днес са показали замърсяване шест пъти над нормата. „Източниците на замърсяване в конкретния момент са токсична комбинация от трафик, битово отопление и климат. Когато трите се съчетаят като днес се получава този ефект, в който ние дишаме една боза в котловината на София, защото няма вятър, който да издуха мръсотията” Симидчиев заяви, че една печка на твърдо гориво на час гори, колкото пет големи камиона или 18 автомобила. Пулмологът добави, че мръсният въздух е изключително вреден за децата, защото техните дробове не са развити напълно. Д-р Симидчиев каза, че фините прахови частици не увреждат само белите дробове, а всички органи в човешкото тяло. „Те преминават през кръвоносната система – увреждат сърцето, мозъка, бъбреци, панкреас. Няма орган или система, който да не е засегнат от фините прахови частици. Те влизат през белия дроб, той е входна врата. Ако случайно имате здрав ген и белият дроб не се увреди, минава към другите органи и си търси слабото място. Там, където имате слабо място от мама и тате, там ще ви удари”, заяви пулмологът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Пулмолог: Годишно у нас 8 000 души стават жертви на фините прахови частици"}
{"url": "https://trud.bg/%d0%b1%d0%b5%d0%b7-%d0%be%d1%82%d0%b2%d0%be%d0%b4-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%be%d1%80%d0%b8%d1%82%d0%b5-%d0%bf%d0%be-%d0%b4%d0%b5%d0%bb%d0%be%d1%82%d0%be-%d0%b8/", "text": "Разпитват свидетели за залавянето с подкупа Адвокатите на отстранената кметица на “Младост” Десислава Иванчева, заместничката й Биляна Петрова и посредника Петко Дюлгеров поискаха отвод на трима прокурори по делото за подкуп. Причината е, че в края на миналата седмица Върховният касационен съд (ВКС) започна проверка и изиска делото, а обвинителите излязоха с писмо то да не се дава на подчинените на Панов, преди да има произнасяне по казуса. Според защитниците, реакцията на прокурорите била “недопустима намеса в работата на съдиите” и показвала “предубедено и заинтересовано отношение”. Съдията по делото Иво Хинов не откри нищо вярно в адвокатските приказки и отхвърли искането на защитата. Процесът продължи днес с разпити на поемни лица, участвали в огледите при задържането на Иванчева, Петрова и Дюлгеров с подкуп от 70 000 евро от строителния предприемач Александър Ваклин. Те разказаха, че най-силно с мастило от обагрените банкноти “светели” сенниците на автомобила, в който бяха заловени кметицата и заместничката й. Делото ще се гледа до сряда включително и чак след този ден ще може да отиде при състав от Апелативения спецсъд (АСпНС), който да реши дали Иванчева и Петрова ще излязат под домашен арест. По-леката им мярка бе променена от съдия Иво Хинов, който ги пусна незабавно, но спецпрокуратурата протестира и АСпНС отмени незабавното изпълнение, но все още не се е произнесъл по същество за по-леката мярка на двете подсъдими. Днешното съдебно заседание започна със закъснение, защото се оказа, че съдебната охрана не е довела Петко Дюлгеров от килията му. Той също бе пуснат под домашен арест и идваше сам на заседанията, но АСпНС го върна в ареста.", "date": "2018.12.03", "title": " Без отвод на прокурорите по делото „Иванчева“\t\t\t"}
{"url": "https://trud.bg/%d0%ba%d0%b0%d1%82%d0%b0%d1%80-%d1%80%d0%b5%d1%88%d0%b8-%d0%b4%d0%b0-%d0%bd%d0%b0%d0%bf%d1%83%d1%81%d0%bd%d0%b5-%d0%be%d0%bf%d0%b5%d0%ba/", "text": "Катар ще напусне през януари Организацията на страните износителки на петрол (ОПЕК), заяви министърът на енергетиката Саад ал Кааби, предаде Би Би Си. Той посочи, че емирството (което е най-големият износител на втечнен природен газ) ще се съсредоточи върху добива и преработка на природен газ. Катар членува в ОПЕК от 1961 г., изтеглянето му от организацията няма да има сериозно въздействие, тъй като емирството е сред малките производители на петрол – 0,6 млн. барела през м.г., което го нарежда на 11-о място от 14-те (през 2017 г.) членки на ОПЕК.", "date": "2018.12.03", "title": " Катар реши да напусне ОПЕК"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b2%d0%b5%d1%87%d0%b5-%d0%bd%d1%8f%d0%bc%d0%b0-%d0%b4%d0%b0-%d0%b5-%d1%81%d0%b8%d0%bd%d1%8f-%d0%ba%d0%b0%d1%81%d0%ba%d0%b0/", "text": "Управлението нямало алтернатива “Няма да се занимавам повече с миротворска дейност. Писна ми да съм “синя каска”. Това обяви вицепремиерът Красимир Каракачанов пред журналисти в Русе. Той призна, че състоянието на коалиция “Обединени патриоти” “за съжаление е хлабаво”. “Бавачка повече няма да бъда. Ако има здрав разум, ще се явим заедно на евроизборите. Добронамерени сме. Смятаме, че коалицията трябва да се запази”, каза още лидерът на ВМРО. Каракачанов бе категоричен, че няма алтернатива на сегашното управление. “Който ще работи – да работи, няма повече да се занимавам ни с интриги, ни с глупости!”, категоричен бе той.", "date": "2018.12.03", "title": " Каракачанов вече няма да е синя каска\t\t\t"}
{"url": "https://trud.bg/2837085-2/", "text": "Утре, 4 декември 2018 г се въвежда зелен билет в градския транспорт, съобщават от Центъра за градска мобилност. Той е еднодневна абонаментна карта на стойност от 1 лев за всички линии на територията на Столична община. Превозният документ може да бъде закупен от пунктовете на Център за градска мобилност, касите на столичното метро, както и от водачите на превозните средства на градския транспорт и чрез мобилното приложение https://sofia.mpass.bg. Столичната община разкрива временни буферни паркинги в най-дясната пътна лента по основни входни булеварди на столицата – бул.„Александър Малинов“при метростанция „А.Т.Балан“ и „Бизнес парк София, бул.“България“ между „Т.Каблешков“ и „Гоце Делчев“, при метростанция „Дружба“на бул.“Цветан Лазаров“ и бул.Кръстьо Пастухов“, бул.„Ботевградско шосе“ при спирката на трамвай №22, на бул.„ Царица Йоана“ при местростанция „Люлин“, на бул.„Панчо Владигеров“ при метростанция „Сливница“ и „Западен парк“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Зелен билет за 1 лев в столицата утре"}
{"url": "https://trud.bg/%d0%b3%d0%b5%d1%80%d0%b1-%d0%be%d1%82%d0%b1%d0%b5%d0%bb%d1%8f%d0%b7%d0%b0-12-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d0%be%d1%81%d0%bd%d0%be%d0%b2%d0%b0%d0%b2%d0%b0%d0%bd%d0%b5%d1%82%d0%be/", "text": "Премиерът и лидер на ГЕРБ Бойко Борисов поздрави членовете и симпатизантите на организацията по повод 12-годишнината от основаването й. В поздравителното обръщение Борисов призова за “ревизии, за да се отстранят всички слабости и грешки, предвид предстоящите европейски и местни избори догодина”. “Днес повече от всякога всички имаме нужда от надпартиен диалог по важните геополитически теми”, посочи той.", "date": "2018.12.03", "title": " ГЕРБ отбеляза 12 години от основаването на партията"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%ba%d0%bb%d1%8e%d1%87/", "text": "Миналата седмица Народното събрание одобри бюджета на Министерството на културата. Увеличението му е чувствително и това е повод за оптимизъм относно българската култура. Но как точно ще се разпределят тези пари? Освен това в момента се разработва цялостна стратегия за културното развитие на страната, въпросите са интересни и много на брой. Стратегията е на финален етап, изготвена е от екип от родни специалисти, чуждестранна помощ не е използвана. Всеки момент ще започне всенародното й обсъждане. Материалите всеки ще може да види на сайта на министерството. Всички тези неща дадоха повод на в. „Труд“ да потърси среща и разговор с  . – Парламентът одобри бюджета на Министерството на културата. Какво е увеличението му? – Увеличението е с близо 20 млн. лева, с което бюджетът на МК отива вече на 195 млн. Спомням си, че преди 4-5 години се въртяхме около сумата 100 млн. и се радвахме на всеки лев отгоре. Държавата устойчиво подкрепя българската култура. Бюджетът за българската култура не е само бюджетът на МК, а и бюджетът за култура на общините, подкрепата за Българската национална телевизия и Българското национално радио, така че сериозни крачки се правят всяка година в рамките на възможното и на логиката. – Този почти удвоен бюджет би трябвало да означава, че нещата в държавата все пак вървят в правилната посока? – За съжаление, преди прехода отпреди три десетилетия държавата се лута много години – в различен строй живяхме, беше много специфичен. Преди това да не говорим – по-миналия век и векове назад. За разлика от много други държави, в България много бързо наваксваме. Понякога ни се струва, че трябва да бъде още по-бързо, но пък ако си дадем сметка откъде тръгваме, мисля че все пак вървим доста уверено нагоре. – Кои институции най-спешно се нуждаят от увеличение на средствата?  – Делегираният бюджет е еднакъв за всички – при оперите е по-висок, защото операта е по-скъпо изкуство, при филхармониите е различен, при симфониетите е най-висок, при театрите е по-нисък, но пък театърът по-малко разходи изисква и повече е посетен. Тук решенията са в самите институти. Имаме някъде проблеми – в гранични райони, в райони, които са обезлюдени, но там разчитаме повече на политиките на общините – те не могат да бездействат, да стоят отстрани. – В театрите в по-малко населените места има и по-малко зрители. – По-малко са, но имат и по-малко разходи. Ще посоча общо число, не съм много сигурен, но ако да кажем в голям театър трупата е от 240 човека, там трупите са от по 30-40 души. освен това имат възможност да пътуват в областите и в близките градове. Това се протектира от държавата. Ние търсим този пряк контакт на театрите не само на собствената сцена, но в съседните градове и села. Основен ключ за културата не само в България е децентрализацията. При нас финансирането върви все още по руски модел, за разлика от останалата част на Европа, където е децентрализирано и общините подпомагат културните си институти. Имаме театри от малки населени места, които водят изключително балансирани политики с добри приходи, с много зрители с иновативни, различни представления. Въпрос е и на мениджмънт. – Очакваме всеки момент Министерството на културата да представи пред обществеността новата Национална стратегия за културата. Какъв екип я изготви? – Изцяло екип на Министерството на културата. Много мислихме през годините дали да наемем външни експерти. В крайна сметка има една такава логика – министерството има свой капацитет, има дирекции във всички направления, разбира се, претрупани са хората с работа, но решихме, че трябва да направим усилие и оттук да дойдат в крайна сметка нашите визии и идеи как да се развива културата. Тук са най-опитните хора, работили са много време. Нашите експерти всъщност обобщават материалите на една работна група от различните гилдии, в която са над 150 човека. Въпросът е, че се отказахме от хипотезата да наемем външни специалисти. Обобщението на тази работа на тези 150-160 човека от гилдиите и от творческите съюзи в крайна сметка решихме да го свършим сами. А пък, изваждайки стратегията за обществено обсъждане, това означава че всеки може да подаде становище, мнение, и стига то да е логично, защитимо, да се съобразим с него. – За изготвянето на стратегията ползвали ли сте добрия пример на чужди държави и кои по-точно? – Не сме ползвали конкретно, за да избегнем обвързване. Стратегията за култура е нещо много важно и със сигурност ще разбуни духовете. Има някои хора, които очакват тя да е панацея, други я подценяват. При нас в културата и в изкуството – за радост – всеки е с мнение и с изградена позиция. Мненията са много – ние не избираме между два варианта, ние избираме между двеста. Един дава за пример как се случват нещата в Англия, друг – в Македония, трети в Румъния, четвърти – в Сърбия, всеки, според познанията си. Така че при нас дискусиите винаги са много сложни. Ползвали сме някои инструменти от други държави, но не конкретно чужди насоки. – Кои основни цели са засегнати в стратегията? – Достъпът до култура, популяризирането, децентрализацията, съхраняване и финансиране, законови промени, дългосрочни политики, но най-важното, което трябва да бъде приложено във всички сектори, е дигитализация. Много се промениха нещата, потреблението на култура не значи задължително да отидеш някъде и да видиш нещо, то може да бъде онлайн изцяло, така че дигитализацията е големият ключ. – Какво предстои, за да бъде приета стратегията? – Ще се подложи на обществено обсъждане. Надявам се това да стане следващата седмица – в момента се правят последни корекции. Това обществено обсъждане ще трае поне месец. Хората ще дадат своите бележки, след това ще направим едни широки групи в които не само тук, но и с гилдиите и творческите съюзи и НПО-тата, ще направим обсъждане на проекта и на това, което е предложено в рамките на този един месец, за да отидем вече към финализиране и към вид, в който можем да я представим на законодателя. – Това кога ще стане? – Технически трябва да стане в началото на 2019 г. – Стратегията засяга ли закона за меценатството? – Засяга го, разбира се. Със сигурност има нужда от промени, от инициативи, които да подпомагат и насърчават меценатството. Има много механизми за това, но най-важното условие е изчезването на сивата икономика. Докато съществуват ситуации в големите фирми да се крият обороти и печалби, каквито и облекчения да направим, няма как. Ако вие обявявате, че имате печалба от пет лева, няма как, дори изключително да обичате театъра или киното, да дадете 50 хиляди лева, защото аз, като данъчен, ще дойда при вас да ви питам откъде ги имате. Меценати има. Аз съм имал такива случаи, в които ми казват: „Да ти дам пари, но не ми пиши името, защото после не мога да покажа откъде ги имам тези пари.“ Така че основният проблем не е липсата на хора, които обичат културата и изкуството, основният проблем е в изсветляване на икономиката. Държавата се бори с това много агресивно. – Националната стратегия предприема ли стъпки за създаване на по-добър вкус у българина – става дума не само за чалгата, но и за различните стилове, известни като „халтура“, които влияят на оформянето на вкуса на младите хора? – Вижте, масова култура има по цял свят. Част от хипотезите да привлечеш публики за високата култура, това е през масовата култура. Въпросът е да не се допуска като тенденция масовата култура да измести високата култура. Това е драма на Европа, на Русия – как да съхраним високата култура при развитието на високите технологии. Когато имаш възможност през телефона си да чуеш и видиш всичко възможно на тоя свят, възможността да станеш всеяден, просто да погледнеш едно, да минеш на друго, трето, пето и така нататък, е много голяма. И това е огромен проблем. – Подписка на интелектуалци иска държавата да поеме разноските по изложението на личната колекция на Светлин Русев, „без да се нарушават правата на наследниците“. Подкрепяте ли тази идея? – Светлин Русев е голяма личност, голям художник и голям колекционер. Но законите са такива, че единствено и само неговите преки наследници могат да решат какво да се прави с тази колекция. Ние, разбира се, сме говорили с тях, изразили сме нашето мнение че всичко това трябва да бъда съхранено, трябва да бъде представено. Че сме готови да помогнем, без да създаваме напрежение. Имаме различни идеи да създадем пространства. Коментирали сме и за Царските конюшни, но ние не можем да национализираме. Наследниците са тези, които могат да решат какво как и защо. Национализацията приключи, надявам се, преди 30 г. – Сложно ли беше да уредите с Ермитажа мечът и пръстенът на хан Кубрат да гостуват при нас? – Сложно беше. – Какви спънки имахте? – Те не са толкова спънки, колкото не е лесно да се убеди такава огромна културна институция, като Ермитаж, да направи едно или друго. Много пъти сме говорили с премиера за това, много усилия положихме, но накрая се случи. Ще дойдат тук мечът и пръстенът, след това ще дойде и цялото съкровище. Както и много други неща от Ермитажа, включително и съвременни изкуства, включително и наши неща да отидат там, ние сключваме едно дългосрочно споразумение. Покрай политиката, патриотизмът у нас се политизира, но всъщност той е нещо много ценно. И затова е важно да дойде тук да дойде този меч, този пръстен. Важно е да визуализираме нашата идентичност. Но много други дългосрочни споразумения подготвяме: с Лувър навлизаме в по-дълбок етап на нашите взаимоотношения, с център Помпиду – най-големият център за съвременни изкуства във Франция, с музей Гети от Америка, с много сериозни институти. Свързваме ги с нашите музеи, подписваме дългосрочни споразумения за обмяна на куратори, съвместни обучения, проекти, размяна на изложби – Министерството на културата е като гарант. Много искам България да използва културното си наследство, усета си за изкуство, за устойчивост, култура и да стане наистина един център на изкуството, където най-големите галерии да гостуват, най-големите творци да идват тук и нашите да отиват там. – Какво предстои в най-близко време? – Мечът още догодина го договорихме. А пък иначе сме в напреднала фаза в договарянето на няколко проекта. Имаме много интересен проект с център Помпиду за една огромна интерактивна библиотека в НДК, в която можеш да намериш всичко, свързано с култура и с изкуство от целия свят. – Правителството одобри участието на България в 58-ото Венецианско биенале догодина. Как се определя с кои произведения участваме? – Разработи се статут, регламент. Венецианското биенале също е една институция. Не можеш да отидеш и да кажеш ето тук нашият артист, заповядайте. Те си имат правила. Тези правила до голяма степен определят механизмите, по които трябва да се направи редът за определяне на художника, как да се класира и т.н. Така че тези правила са разработени в една прозрачна система и се гордея с това, че устойчиво България вече ще бъде част от Венецианското биенале. Защото това беше една пробойна в нашата култура. – Има ли вече имена кои ще участват? – Не. Сега приехме регламента, тепърва предстои да бъдат избрани. – Остава ли ви време да гледате театрални постановки? – Е, не колкото ми се иска, но все пак остава. – Не ви ли е мъчно? – Не, човек трябва да прави с любов всичко, с което се заеме. Ние не можем да си прогнозираме живота – аз ще бъда сега театрален режисьор 50 години. Бил съм 15 г., сега съм нещо друго, после ще бъда друго. Важното е всичко да го правя с любов и с желание. – Имате ли любима реплика от български филм? – „Роднина – милиционер.“ Това е много хубава закачка с реда и системата едно време, то не е просто смешка. – Ако трябва с пет думи да изразите спомените си от комунизма, какво бихте казали? Със сигурност подреденост, усещане за ред и със сигурност усещане за скованост, отделеност от света, усещане за… липса на развитие, и то най-вече в духовен план. – Вие бяхте ли от послушните деца навремето? – Това е много деликатно да се каже, защото всеки, като каже че е правил нещо обратно на строя, в който живеехме, едва ли не излиза като дисидент. Тук не бяха много дисидентите. Но, примерно, аз още от училище много държах да ходя с брада, както и досега. И правех всичко възможно. Не съм имал толкова проблеми за това в училище, колкото вкъщи. Нашите се притесняваха много че по този начин излизам от някакви рамки и ще провокирам някакъв нездрав интерес непрекъснато ме съветваха да се обръсна. – Да не се притесняваха, че ще ви бият в милицията? – Ами, то не беше много прието – не казвам че и сега е хубаво ученик да ходи необръснат, но… Тогава малко го правехме напук. Нашият гост  Боил Банов е роден е на 26 май 1971 г. в София. Син е на известния актьор Васил Банов. Учи в 7 СУ “Свети Седмочисленици”, след това завършва “Режисура за драматичен театър” в НАТФИЗ “Кръстьо Сарафов” и се дипломира като магистър през 1999 г. Следва още културология в Софийския университет. Режисьор е на постановки в различни театри в страната – Народен театър “Иван Вазов”, Сатиричен театър, “Сълза и смях” и др. 15 години е директор на Драматично-куклен театър “Иван Димов” – Хасково.  Изявен шахматист е, членува в шахматен клуб “Ивис+” в София, участва редовно в турнири.", "date": "2018.12.03", "title": " Министър Боил Банов пред „Труд“: Ключът към културата е децентрализация\t\t\t"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bf%d0%be%d1%82%d0%be%d0%ba/", "text": "Категорично отхвърляме завишените изисквания за намаляване на емисиите на парникови газове, заяви държавният глава Европа може много да ни помогне, ако не създава пречки. Освен “Турски поток”, е нужна и пряка доставка към България и към ЕС – “Български поток”, който да гарантира сигурността на доставките на газ за Европа. Това заяви държавният глава Румен Радев в Катовице, където е на Конференцията на страните по Рамковата конвенция на ООН за изменението на климата (COP24). Президентът уточни, че само така България може да бъде независим енергоразпределител. Участието на Радев в глобалния форум е по покана на генералния секретар на ООН Антониу Гутериш и президента на Полша Анджей Дуда. “Категорично отхвърляме завишените изисквания, защото въгледобивът означава запазване на работни места, но и гарантира сигурност”, заяви Радев. “В тези програми са страни като Германия, Полша, Гърция, Чехия, Унгария, и ние трябва да мислим за нашето бъдеще, България за сега не е включена”, изтъкна той и призова за по-активната позиция на правителството. “Ние сме на път да преизпълним целта от намаляване на емисиите с 20% за 2020 г. в сравнение с 1990 г., посочи президентът. Той отбеляза, че през 2016 г. емисиите на парникови газове в България са намалели с 49% в сравнение с базовата 1988 г. и с 4,4% в сравнение с предходната 2015 г.      ", "date": "2018.12.03", "title": " Радев призова за „Български поток“"}
{"url": "https://trud.bg/71-%d0%b3%d0%be%d0%b4%d0%b8%d1%88%d0%b5%d0%bd-%d0%b2%d1%8a%d0%be%d1%80%d1%8a%d0%b6%d0%b5%d0%bd-%d0%bc%d1%8a%d0%b6-%d0%bd%d0%b0%d1%85%d0%bb%d1%83-%d0%b2-%d0%bf%d1%80%d0%b5%d0%b7%d0%b8%d0%b4%d0%b5%d0%bd/", "text": "71-годишен криминално проявен мъж е нахлул в приемната на президентството. Той е бил въоръжен с пистолет с два пълнителя. Заплашил е служителите на администрацията на държавния глава, информира  Мъжът е влязъл е в приемната казал е на охраната на НСО, че е въоръжен. В приемната обаче не е изкарвал оръжието. Казал обаче, че спешно трябва да бъде приет от президента Румен Радев. От НСО са сезирали жандармерията и те са го задържали, информира  Отведен е в Първо районно управление. Уточняват се мотивите за действията му. У него е намерен законно притежаван пистолет.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " 71-годишен въоръжен мъж нахлу в президентството и заплаши служители на администрацията"}
{"url": "https://trud.bg/%d0%bc%d0%b5%d0%ba%d1%81%d0%b8%d0%ba%d0%be-%d0%bf%d1%80%d0%be%d0%b4%d0%b0%d0%b2%d0%b0-%d0%b0%d0%b2%d0%b8%d0%be%d1%84%d0%bb%d0%be%d1%82%d0%b0-%d0%bd%d0%b0-%d0%b2%d0%bb%d0%b0%d1%81%d1%82%d1%82%d0%b0/", "text": "Боингът на държавния глава бе купен за $218 млн. през 2012 г. В първо изпълнение на свое предизборно обещание новият президент на Мексико Андрес Мануел Лопес Обрадор реши да бъдат продадени всички машини от правителствения авиофлот, съобщи Ройтерс. “Продаваме всички самолети и хеликоптери, които корумпираните политици са използвали”, обяви Лопес Обрадор на митинг в Ксалапа в неделя, в края на първия си ден като държавен глава. Събралото се множество посрещна новината с ликуващи викове. Паралелно новият финансов министър Карлос Урсуа свика пресконференция в Мексико сити, на която посочи, че ще бъдат продадени общо 60 самолета, в това число и президентският, и 70 хеликоптера, ползвани досега от федералното правителство. След което отведе журналистите да разгледат луксозния “Боинг 787 Дриймлайнер”, купен през 2012 г. за нуждите на държавния глава за 218 милиона долара. Фоторепортеите бяха поканени да снимат екстри като просторната спалня в самолета, както и облицованата с мрамор баня. Боингът трябва днес да пристигне на летище в Южна Калифорния, по препоръка на производителя, където да очаква новия си собственик. На митинга Лопес Обрадор повтори и други свои предизборни обещания, като премахване на пожизнените пенсии на бившите президенти и орязване на заплатите на висши правителствени служители, с което щели да се спестят сериозни суми.", "date": "2018.12.03", "title": " Мексико продава авиофлота на властта\t\t\t"}
{"url": "https://trud.bg/%d0%b1%d0%b3-%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%bd%d0%b0-%d1%87%d0%b5%d0%b7-%d0%be%d1%82%d0%bd%d0%be%d0%b2%d0%be-%d0%bd%d0%b0-%d1%82%d0%b5%d0%b7%d0%b3%d1%8f%d1%85%d0%b0/", "text": "Раздвижи се и арбитражът във Вашингтон Върховният административен съд (ВАС) е отменил отказа на Комисията за защита на конкуренцията да одобри придобиването на българските активи на ЧЕЗ от “Инерком”.   от 20 ноември гласи, че КЗК “е постановила един незаконосъобразен акт” и трябва да разгледа казуса отново. От компанията на Гинка Върбакова   с подкрепата на глобални инвестиционни банки. Чешката компания пък   и със следващия кандидат за бизнеса си в България – India Power. Междувременно делото на ЧЕЗ срещу България за лош бизнес климат в Международния център за разрешаване на инвестиционни спорове (МЦРИС/ICSID) във Вашингтон отбеляза първо движение след над две години. На 28 ноември   съгласно чл. 37, ал. 2 от арбитражните правила на търговския трибунал. Правилото гласи, че след консултации с двете страни по делото трибуналът може да даде право на трета да внесе становище, което е в приложното поле на спора. Това е допустимо, ако то съдържа данни, които ще хвърлят нова светлина по делото в помощ на арбитрите, а подателят му има значителен интерес по казуса. По заведеното от ЧЕЗ през юли 2016 г. дело се очаква  , пише в отчета за изпълнението на програмния бюджет на Министерството на финансите за 2017 г. Сумата още не е уточнена. Сходният иск на ЕВН е за над 850 млн. евро, а на “Енерго-Про” – за над 150 млн. евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " БГ бизнесът на ЧЕЗ отново на тезгяха (обзор)\t\t\t"}
{"url": "https://trud.bg/%d0%b0%d0%bd%d0%b5%d0%bb%d0%b8%d1%8f-%d0%be%d1%87%d0%b0%d1%80%d0%be%d0%b2%d0%b0%d0%bb%d0%b0-%d0%b5%d0%ba%d0%b8%d0%bf%d0%b0-%d0%bd%d0%b0-%d1%81%d0%ba%d1%8a%d0%bf%d0%b8-%d0%bd%d0%b0%d1%81%d0%bb/", "text": "Изпълнителката влезе в ролята на внучката на баба Сашка – Елена “За мен беше огромно удоволствие”, сподели звездата на “Пайнер” Попфолк певицата Анелия официално дебютира като актриса на малкия екран в сериала на Би Ти Ви “Скъпи наследници” през изминалата седмица. В първото си участие за подобен телевизионен проект тя влезе в ролята на внучката на баба Сашка – Елена, която внесе смут сред жителите на Бели Вит с неочакваната си визита. Оказва се, че фолк звездата очаровала екипа на продукцията и са останали много доволни от свършената от нея работа. “Анелия имаше предложение за друг сериал, който е насочен изцяло към музиката, в който да участват някой от популярните изпълнители у нас. Тъй като тя много се запали по този проект и междувременно се появи предложението за “Скъпи наследници”, тя реши да се включи в сериала по Би Ти Ви, за да види дали ще се справи с актьорската дейност, която е много специфична. Не всеки човек, може да влезе в роля и да изпълни дадените му задачи”, обясниха пред “Труд” близки до певицата. По думите им целият екип на “Скъпи наследници” бил очарован от работата на Анелия в сериала и всички останали много доволни от постигнатите резултати. “За мен беше огромно удоволствие да работя с този екип от професионалисти и наложени имена в “Скъпи наследници”. Очарована съм и от младите актьори, които участват в сериала, както и от дисциплината, с която се върши работа в тази област. Впечатлена съм от целия механизъм, по който се работи по проекта”, коментира пред “Труд” участието си в сериала фолк звездата Анелия. Изпълнителката на “Дай ми още” сподели още, че не е имала никакви претенции откъм реплики и дадената й роля. А на въпрос дали певицата ще продължи да се развива в тази област, от екипа й отговарят: “Очакваме на следващ етап да се случи другият сериал, по който се запали първоначално. В момента той е само проект, все още се обсъжда кои ще бъдат другите звезди”.", "date": "2018.12.03", "title": " Анелия очаровала екипа на „Скъпи наследници“\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d0%b7%d0%b0%d0%b5%d0%b4%d0%bd%d0%be/", "text": "Популяризирането на културно-историческия туризъм и взаимодействието с местните общности за представяне на огромното наследство на България в последните години даде сериозен тласък на този вид туризъм и доказа нарастващото му значение като източник на устойчиво развитие. Повишеният интерес на туристите към историческите и културните обекти неминуемо води и до инвестиции в туристическата инфраструктура. Това заяви министърът на туризма Николина Ангелкова в Истанбул по време на Третата световна конференция на тема туризъм и култура, организирана от Световната организация по туризъм (СОТ) и ЮНЕСКО, съобщиха от пресслужбата на МТ. „Голямото разнообразие от дейности в областта на културния туризъм и промените в потребителското търсене направиха културния туризъм да играе основна роля в развитието на сектора, културата и туризмът са взаимосвързани. Туризмът е начин да маркетираме културното си богатство, коментира министър Ангелкова. Тя напомни, че в България са открити над 40 000 артефакта в цялата страна. Затова решихме да създадем различни тематични туристически маршрути като културно-исторически, вино и СПА, за да можем да консолидираме местните експертни знания и ресурси и да дадем обща идентичност на местното културно наследство, каза министърът. По думите й след създаването на 8 културно-исторически дестинации в България е отчетен значителен ръст в туристическите посещения. Министър Ангелкова представи пред участниците платформата iLoveBulgaria, в която е включен пълният списък на 100-те национални туристически обекта. Министърът съобщи, че туристическият сектор създава огромни предпоставки за икономическото развитие на отделните региони в страната. С тази цел създадохме Национална концепция за зониране на туризма, която да допринесе за развитието на регионални туристически стратегии, които на свой ред ще популяризират местните продукти както на националния, така и на международния пазар. Министър Ангелкова сподели още, че за да има положително въздействие, а именно да допринесе за икономическото богатство на страната или региона, културният туризъм трябва да бъде добре планиран. И добави, че Министерството на туризма активно промотира България пред чуждестранни инвеститори чрез т. нар. Карта на инвестиционните проекти. Тя обединява представители на различни региони и заинтересовани страни с цел постигане на икономическа полза както за бизнеса, така и за местните общности. България има много какво да покаже и пред чуждестранните, и пред българските туристи и отговаря напълно на тенденцията за ръст на културния туризъм в световен мащаб, заключи българският министър. На Третата световна конференция на тема туризъм и култура, организирана от Световната организация по туризъм (СОТ) и ЮНЕСКО в Истанбул заявих, че популяризирането на културно-историческия туризъм и взаимодействието с местните общности за представяне на огромното наследство на България в последните години даде сериозен тласък на този вид туризъм и доказа нарастващото му значение като източник на устойчиво развитие. Според мен повишеният интерес на туристите към историческите и културните обекти неминуемо води и до инвестиции в туристическата инфраструктура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Министър Ангелкова в Истанбул: Заедно с местните общности дадохме тласък на културно-историческия туризъм в България"}
{"url": "https://trud.bg/%d0%be%d0%b7%d0%b4%d1%80%d0%b0%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be%d1%82%d0%be-%d1%89%d0%b5-%d0%be%d0%b7%d0%b4%d1%80/", "text": "Съвременният мъж иска да остане сексуално свободен субект, за да се усети мъжествен В тролея влизат възрастна жена и момиче на около 8-9 години, очевидно баба и внучка. Отстъпват им място, детето сяда, бабата поема раничката му, то забива поглед в телефона. Вероятно самичко радва още една баба и двама дядовци, много е ниска раждаемостта у нас. Но пък емиграцията е непоносимо за страната висока. Може да има кученце това дете, братче – едва ли. Вероятно и тази малка ученичка родителите ще упътят навън като поотрасне. А може и вече да са го ориентирали да си дири късмета в странство. Встрани от тях, далеч от родината. В автобуса момченце на около 10-11 години с наведена глава плахо казва на баща си, че мама иска да го върне на баба точно след четири часа, иначе няма да го пуска да излиза сам с него. В някаква „Закрила“ щели двете да се жалват, по съдебен ред да му забраняват да го вижда. Наказват таткото, опазват от влиянието му чедото. Той не изглежда като отрепка, не мяза да е психопат или хладен към сина, тъкмо напротив.Наказват момчето по-тежко от бащата. В тежка криза са съвременните общества в Европа, в Америките, другаде по света, неизбежно така е и у нас. В тежка криза е и семейството, взаимодействието му с обществото е двупосочно. В хода на настървения глобализационен напън усилено и целенасочено се разбиват и двете особено ценни еволюционни придобивки на човечеството. За да се унищожат националните държави и така се премахнат пречките за пълно господство на „златните“ стотина милиона „богоизбрани“ над останалите милиарди на планетата. Повечето считани за излишни и подлежащи на последващо изтребване. Запазването, защитата и оздравяването на семейната институция еднозначно би оздравило и укрепило обществото, оттам и защитаващата го държава.Обратните процеси предполагат вавилонизация на националните общества чрез безконтролно нахлуване на „бежанци“, мигранти и другите чужди и дори враждебни културни групи. С последваща атомизация на хората в отворените до пълна безпомощност държавнотворчески общности.По Соросовия модел и джендъристката полуда. Всяко семейство е своеобразна динамично променяща се система, осигуряваща според възможностите си среда за подкрепа и развитие на своите членове. Не винаги здравословна и гъвкаво приспособяваща среда, но очевидно по-добрата от известните за усвояването на първия социален опит на човека, на поведенчески, емоционални, комуникативни и морално-етични навици и стандарти. Много векове семейството е било крайно необходимо за елементарното оцеляване на човека, то все още е изключителна ценност за огромния брой хора. Като главни злини, лошотии и опасности за страната и обществото днес се сочат демографската криза, все по-трудно поносимото нарастване на агресията, тревожните разстройства и наркоманиите, емиграцията на българи в детеродна и трудоспособна възраст. Всички те в умерена или висока степен са повлияни от кризата на днешното българско семейство. Човекът е обществено животно според Аристотел. Според други е тръстика, двуного без крила, разумно или мислещо животно, но задължително обществено. Неможещо да просъществува извън в група с други човеци. Семейството исторически е най-малката група, в която получава тази възможност. В хода на еволюцията то се е развило точно с оглед оцеляването на хората като място, в което да се осигуряват защита, подслон и изхранване на членовете. Колкото повече има сътрудничество и сплотеност в него, толкова по дълго и успешно това ще се получава. А сътрудничеството и сплотеността ще се предават като особено важни ценности в по-големите групи, в обществото и неговата държава. Обратното на намеренията на „златните“ и „богоизбраните“. Човек постоянно прави неща, които влияят на живота на другите – предявява изисквания, съди ги, вижда ги и чува или отстранено само ги гледа и слуша, отхвърля техни емоционални нужди.Така или ги подпомага, или им пречи. Начинът, по който се взаимодейства в групите, допринася за емоциналното здраве на членовете, или води до психични проблеми. Правилата и изискванията за взаимодействане се усвояват добре или зле от децата в семейството. В зависимост от емоционалната наситеност на членовете в него, от начините, по които родителите укрепват или подкопават самооценката и чувството им за присъствие и значимост в обкръжаващия ги свят. Във „функционалното“ семейство, което е отворена и гъвкава система, общуването е свободно, ресурсите и информацията между членовете се обменят свободно, допускат се грешки. Чедото расте без да се пита дали е обичано, лесно проумява какви са правилата, съобразяването с които води до безопасното и топло вписване в микрообществото. Предпоставки за успешното последващо вграждане в следващи обществени групи. В „нефункционалното“ семейство – една в значителна степен затворена система – общуването е предимно в полза на единия или двамата родители.Топлината е оскъдна, правилата са неясни, често се променят. Формулирани са като „закони“, изискват догаждане, неспазването им е силно затруднено, грешките водят до строги санкции. Говори се объркано, подвеждащо, нерядко обидно или заплашително.Грижите са недостатъчни и се предлагат неритмично. Нефункционалните семейства стават все повече, в резултат се влошава културата, растат безсърдечието и грубостта в отношенията между хората. Традиционният брак е в тежка криза, все по-малко изпълнява своите социално-психологически функции. Съпружеските роли са дебалансирани, интимните отношения са нехармонични, жената е претоварена с разнопланови социални роли. Изкривяват се ценностните системи, дезорганизира се системата на роднинството, слабеят майчинството и особено бащинството. Увеличава се насилието – предимно физическото от страна на мъжете, по-често психическото от страна на жените във вид вербална агресия и завишени изисквания. Набиращата скорост несемейна организация на живота засилва обществото към хаос, хората към ненатоварващо самотно-ергенско съществуване. Към т. нар. Стокхолмски модел, при който едва половината предбрачни двойки встъпват в граждански брак, при това по-късно повечето от тях се развеждат. Младите подивяват, къде са бащите, пита френският философ Шантал Делсол във „Фигаро“. 20-годишно проучване за развитието на децата, отгледани само от майка в САЩ и Норвегия, показало, че момчета престъпници най-често стават лишените от баща. Подобна връзка се наблюдава във всички развити страни, има я и у нас.Важи и за наркоманите. Ако не искаме бащи в домовете, един ден ще имаме полиция пред гимназиите и сингапурска наказателна строгост, казва още Шантал Делсол. Подсъзнанието е по-консервативно от съзнанието, при това му е господар, според Фройд. Хората са променили представите за себе си, за брака и семейството, но да променят по новому брачно-семейните отношения, не са готови. Мъжът не може да се откъсне от потребността си да е водачът, мъжественият, онзи, който „носи, а мама меси“. Несъзнателно жената точно такъв го иска и очаква, въпреки че днес е успешна колкото него, а често и повече. Лесно му е било преди да е мъжествен пред жената домакиня, много е трудно и сложно в съвременните условия. И все по-често избира най-лесното – да не се товари с никакви задължения, да нямат общо домакинство и обединен финансов ресурс, по този начин ловко да стане силно привлекателен за нея. Да остане сексуално свободен субект, за да се усети отново мъжествен! Тъй като тя дълбоко в себе си все още иска семейство, брак, модела „Той силен, Тя слаба“. Парадокси. Мъжете даже не подозират колко много дължат на въображението на жените. Нуждата от „своя човек“, от сериозни отношения е запазена, няма го съвременният „формат“ как да се правят. В условията на „социално-икономическо благоденствие“, на цивилизационен хаос и ентропийни процеси във все повече социални системи, XXI век май ще стане столетието на психиатрите, психотерапевтите и психолозите, на масовата психохигиена и психопрофилактика. Семейството днес е единственият устойчив крайъгълен камък, единственото работещо учреждение, казва великият мениджър Лий Якока. А то е където мъжът е уважаван, жената любима, децата безгрижни и на всички нещата им са на мястото си.                          ", "date": "2018.12.03", "title": " Оздравяването на семейството ще оздрави и обществото\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-34-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d0%bf%d0%be%d1%80%d0%b5%d0%b4%d0%b5%d0%bd-%d1%82%d0%be%d1%80%d0%bc/", "text": "34-годишен мъж от котленското с. Ябланово е задържан от полицията за пореден тормоз на собствената му майка. Полицията се е отзовала на сигнал на 2 декември, съобщиха от ОД на МВР в Сливен. Срещу мъжа вече имало издадена заповед за защита на майка му заради системен психически и физически тормоз. Той обаче нарушил заповедта и за пореден път се опитал да издевателства над жената. За случая е уведомена Районната прокуратура в Котел. Води се бързо досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Задържаха 34-годишен мъж за пореден тормоз на майка си"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%bf%d1%80%d0%b5%d1%85%d0%b2%d1%8a%d1%80%d0%bb%d1%8f-%d0%be%d1%89%d0%b5-%d0%b2%d0%be%d0%b9%d1%81%d0%ba%d0%b8-%d0%bf%d0%be-%d0%b3%d1%80%d0%b0%d0%bd%d0%b8/", "text": "Украйна от днес прехвърля допълнителни войски по границата си с Русия. Това съобщи президентът Петро Порошенко, според когото ще бъдат подсилени районите във военно положение, предаде  В 10-те области, повечето по границата с Русия, ще бъдат организирани военни учения с участието, включително и на запасняци. Украйна обяви военно положение за един месец след военен сблъсък между руски и украински кораби в Черно море на 25 ноември. Украйна обвинява Русия в планове за сухопътна инвазия, включително превземане на пристанищата Бердянск и Мариупол на Азовско море. Кремъл коментира обвиненията като абсурдни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2018.12.03", "title": " Украйна прехвърля още войски по границата си с Русия"}
{"url": "https://trud.bg/%d0%bc%d0%b7-o%d0%b1%d1%89%d0%b0%d1%82%d0%b0-%d0%b7%d0%b0%d0%b1%d0%be%d0%bb%d1%8f%d0%b5%d0%bc%d0%be%d1%81%d1%82-%d0%be%d1%82-%d0%b3%d1%80%d0%b8%d0%bf-%d0%b8-%d0%be%d1%81%d1%82%d1%80%d0%b8-%d1%80/", "text": "Нивото на интензивност на епидемичния процес на грип и остри респираторни заболявания в България продължава да нараства постепенно, съобщават от здравното министерство. В седмицата 26.11.2018-03.12.2018 г. общата заболяемост е 118,3 души на 10 000 човека. Сред наблюдаваните общо 381 400 лица от всички възрастови групи са регистрирани 4 512 случая на остри респираторни заболявания. 4 071 са били случаите през предходната седмица. Очаквано с най-висока заболяемост е възрастовата група 0 – 4 г., следвана от възрастовата група 5 – 14 г. Първите положителни проби за грип от началото на сезона са получени през изминалата седмица. Доказани са 3 грипни вируса A(H1N1) и един грипен вирус A(H3N2). През следващите няколко седмици броят на болните постепенно ще се увеличава. Очакванията на здравните власти е през януари и началото на февруари да настъпи и пик на грипните заболявания. Характерно за грипа е внезапно втрисане, висока температура, общо неразположение, болки в мускулите и ставите. Периодът от заразяването до появата на първите симптоми е средно 2 до 5 дни. Заразяването става по въздушно-капков път – чрез кихане и кашляне, но вирусите са устойчиви във външната среда и могат да преживеят няколко часа върху повърхности и запрашена среда. Честото миене на ръцете и доброто проветряване намалява възможността за заразяване от околните предмети и повърхности. Най-честите усложнения при грипа са остри вирусни бронхопневмонии, трудни за диагностика и за лечение, както и синуити, отити, миокардити и др. Най-уязвими за развитието на усложнения са малките деца и възрастните с хронични заболявания. Използването на антибиотици при вирусно заболяване, неусложнено с бактериална инфекция, е излишно и с нищо не помага на организма. Антибиотик може да се приема само след преценка от лекуващия лекар, спазвайки вида, дозата и продължителността на изписания препарат. По данни на Европейския център за превенция и контрол на заболяванията в Стокхолм към настоящия момент активността на сезонния грипен вирус в Европейския регион на Световната здравна организация е ниска. Грипни вируси се изолират спорадично от лица с респираторни заболявания, потърсили медицинска помощ, като и двата типа грипни вируси А и В се откриват почти по равно. Типично за този период на грипния сезон, заболяемостта и смъртността от грип са ниски. Избягвайте близък контакт с болни лица. Избягвайте местата с много хора и масовите мероприятия. Ако сте болен, стойте на безопасно разстояние от другите, за да ги предпазите от заболяване. Избягвайте използването на обществения транспорт при възможност. Използвайте хирургическа маска, ако имате такава възможност. При заболяване останете вкъщи, не ходете на работа или училище и не излизайте по други причини. Измивайте редовно ръцете си със сапун и вода, особено след кихане и кашлица. Покривайте устата и носа си с ръка или кърпичка за еднократна употреба при кашлица и кихане. При липса на условия за миене на ръцете използвайте влажни хигиенни кърпички за ръце. Почиствайте твърдите повърхности като дръжки на врати, телефони и други често с обикновен почистващ препарат. При липса на усложнения грипът се лекува в домашни условия с медикаменти, които облекчават симптомите, и достатъчно количество течности. Не прибягвайте до самолечение. Потърсете медицинска помощ при първите симптоми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Пикът на грипа се очаква през януари и началото на февруари"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d0%b6%d0%b8%d0%bb%d0%b8%d1%89%d0%b5%d0%bd-%d0%b1%d0%bb%d0%be%d0%ba-%d0%b2-%d0%bf%d0%b5%d1%80%d0%bd%d0%b8%d0%ba-%d0%b6%d0%b5%d0%bd%d0%b0-%d0%b5-%d0%b7%d0%b0/", "text": "Жена с неустановена самоличност е загинала при пожар в Перник. Сигнал за пожар на междуетажна площадка в жилищен блок на ул. „Ю. Гагарин“ е подаден вчера, около 09, 00 ч. Пристигналите на място огнеборци установили, че пламъците са между 6-ти и 7-ми етаж. След като потушили огъня, установили труп на жена, съобщават от ОДМВР-Перник. До момента самоличността й не е установена. Образувано е досъдебно производство и работата продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Пожар в жилищен блок в Перник, жена е загинала"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf%d1%8f/", "text": "България продължава да работи с всички партньори за пълното прилагане на Парижкото споразумение за климата. Увеличаването на амбицията за намаляване на емисиите на парникови газове не съответства на нашите национални интереси. Тази позиция на България беше представена от президента Румен Радев пред участниците в конференцията на ООН за промените в климата в полския град Катовице. За България социалния аспект е от първостепенна важност за запазването на хиляди работни места. Това е позицията, която защити българският държавен глава в Полша. В речта си Радев посочи, че страната ни е на път да преизпълни целта от намаляване на емисиите с 20 процента за 2020-та година в сравнение с 1990-а година. През 2016-а година емисиите на парникови газове в България са намалели с 49 на сто, в сравнение с 1989-а година и с 4,4 на сто в сравнение с предходната 2015-а. „България продължава да работни с всички партньори за пълното прилагане на Парижкото споразумение“, заяви Радев и допълни, че страната ни се ръководи от принципа на последователно и пълно прилагане на договореното законодателство. На конференцията на ООН за промените в климата в полския град Катовице държавни и правителствени ръководители от цял свят и представители на международни организации обсъждат как да бъде приложено Парижкото споразумение от 2015 година, чиято цел е да ограничи глобалното затопляне. Очаква се на срещата да бъде поставен въпросът за прекратяване на добива на твърди изкопаеми в ЕС като мярка за ограничаване на глобалното затопляне. Такъв призив за прекратяване на добива на въглища отправи австрийският президент Александър ван дер Белен. България има единна позиция, каза и министърът на екологията Нено Димов и поясни, че тя е в защита на българската енергетиката. „Това, което е договорено в Парижкото споразумение, трябва да се следва, но по-високи амбиции към днешна дата България не може да подкрепи. Трябва да сме наясно с това, че тези амбиции ще дадат резултат следващите 10 години. Нека да видим първо какъв е резултатът, преди да говорим дали тези амбиции трябва да се завишат или посоката трябва да бъде различна. Що се отнася до това дали не трябва да има преструктуриране, това не е процес, който може да стане за една нощ. Това е посока, в която при всички положения ще се развиваме, но нека да вървим стъпка по стъпка, за да имаме устойчивост“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Президентът Радев: България подкрепя пълното прилагане на Парижкото споразумение за климата"}
{"url": "https://trud.bg/%d0%b8%d0%bd%d0%b5%d1%80%d0%ba%d0%be%d0%bc-%d1%80%d0%b0%d0%b1%d0%be%d1%82%d0%b8%d0%bc-%d0%b7%d0%b0-%d1%84%d0%b8%d0%bd%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b5-%d0%bd%d0%b0-%d1%81%d0%b4/", "text": "Инерком и ЧЕЗ имат валиден договор. Инерком полага всички необходими усилия за изпълнение на отлагателните условия по договора-получаване на регулаторно разрешение и е в очакване на одобрението му, съобщиха от компанията. Според съобщението сделката между ЧЕЗ и Инерком следва законовите изисквания, компетентни да се произнасят са само определените по закон български институции. Инерком има подкрепата на глобални инвестиционни банки за финализиране на сделката, съобщават още от дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Инерком: Работим за финализиране на сделката за активите на ЧЕЗ"}
{"url": "https://trud.bg/%d1%81%d0%b1%d0%be%d1%80%d0%bd%d0%b8-%d0%b3%d1%80%d1%83%d0%bf%d0%b8-%d0%bf%d1%80%d0%b8%d0%b5%d0%bc%d0%b0%d1%82-%d0%b4%d0%b5%d1%86%d0%b0%d1%82%d0%b0-%d0%b2-%d0%b4%d0%bd%d0%b8%d1%82%d0%b5-%d0%bc%d0%b5/", "text": "Със заповед на кмета д-р Атанас Камбитов ще бъдат сформирани сборни групи в детските градини на територията на община Благоевград, за периода от 27 декември до 4 януари, включително. Традиционно, в дните между коледните и новогодишните празници, намалява броят на децата, посещаващи детска градина. За периода дейността си ще преустановят детските градини в селата Покровник, Изгрев, Зелен дол, Церово и Рилци. Децата посещаващи изброените детски заведения, ще бъдат пренасочени към съответната детска градина–майка. За целта е необходимо да бъде декларирано писмено желание от родител или настойник. Децата от ДГ № 13 в с. Покровник и ДГ 18 в с. Церово могат да посещават ДГ ,,Усмивка“. Малчуганите от ДГ № 14 в с. Изгрев ще бъдат приемани в ДГ№ 3,, Детелини“. Децата от ДГ № 17 в с. Зелен дол могат да посещават ДГ ,,Синчец“, а децата от ДГ №20 в с. Рилци ще бъдат приемани в ДГ ,, Детски свят“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Сборни групи приемат децата в дните между Коледа и Нова година в Благоевград"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%b4%d0%b2%d0%b5-%d1%81%d0%b5%d0%bc%d0%b5%d0%b9%d0%bd%d0%b8-%d1%84%d0%b8%d1%80%d0%bc%d0%b8-%d0%b7%d0%b0-%d0%bf%d1%80%d0%b8%d0%bd%d0%be%d1%81/", "text": "Две малки семейни фирми от Монтана бяха отличени за приноса си в развитието на икономиката и социалния просперитет на града и района. На празника на областния град – 2 декември, кметът Златко Живков връчи почетната значка на общината на дружествата „Органик БГ” ЕООД – село Долно Белотинци, и „Полихрон” ЕООД – Монтана. „Органик БГ” е семейна фирма за производство на натурални биологични продукти. Съпрузите Лидия и Иво Заркови започват дейността си през 2006 година със засаждането на 100 декара градина с ябълкови дървета. Предприятието предлага на пазара 9 вида натурален оцет от ябълки, малина, арония, шипка, нар, ягода, вишна, бъз и годжи бери. На международния панаир в Пловдив през 2017 фирмата е отличена с първо място в категория „Иновации” за продукта оцет от годжи бери. Дружеството произвежда още мед, хранителни добавки и вино от малина и боровинка. Другата наградена фирма „Полихрон” ЕООД – Монтана работи от 2000г. с основна дейност доставка и продажба на строителни материали. В дружеството се трудят 24 души, а негови доставчици и партньори са някои от най-големите производители на строителни материали у нас и в чужбина. В община Монтана работят над 2500 микро, малки и средни фирми. 37 са дружествата с персонал над 150 човека, а пет от големите предприятия са в топ 100 на държавата, заяви кметът Златко Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Наградиха две семейни фирми за принос в икономиката на Монтана"}
{"url": "https://trud.bg/%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b8%d1%80%d0%b0%d1%82-%d0%be%d1%81%d0%b5%d0%bc-%d1%83%d1%87%d0%b8%d0%bb%d0%b8%d1%89%d0%b0-%d0%b8-%d0%b4%d0%b5%d1%82%d1%81%d0%ba%d0%b8-%d0%b3%d1%80/", "text": "Първа копка на строителството и обновяването на голяма част от учебните и детски заведения в Лом направиха представители на общинската управа. През следващите 17 месеца със средства от Европейския съюз и националния бюджет ще бъдат модернизирани осем училища и детски градини – ПГ „Найден Геров“, СУ „Д. Маринов“, Детска градина №1 „Снежанка“, I ОУ „Н. Първанов“, Детска градина №7 „Калинка“, Детска ясла №1, II OУ „К. Фотинов“ и СУ „Отец Паисий“. Реконструкцията на школата и забавачките ще подобри условията за провеждане на образователния процес, ще реализира икономии чрез внедряване на мерки за енергийна ефективност и ще осигури достъпна среда за деца в неравностойно положение в образователната система в общината, казаха от местната администрация. Проектът ”Модернизирана образователна инфраструктура в град Лом” се финансира от Оперативна програма „Региони в растеж” 2014-2020 г., съфинансирана от Европейския съюз чрез Европейски фонд за регионално развитие с 9 941 483 лева, а държавата отпуска за него още 1 754 379 лева. Строителните дейности ще приключат до април 20120 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Модернизират осем училища и детски градини в Лом с 11,8 млн. лева"}
{"url": "https://trud.bg/%d1%82%d1%80%d1%8a%d0%b3%d0%bd%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d1%81%d1%80%d0%b5%d1%89%d1%83-%d0%b3%d0%b5%d0%be%d1%80%d0%b3%d0%b8-%d0%bf%d0%b5%d1%82%d0%ba/", "text": "Грозните нападки между Кирил Десподов и Георги Петков ще бъдат разследвани от дисциплинарната комисия на БФС. Нападателят на ЦСКА обвини вратаря на „Славия“, че е призовавал да му чупят крака. Ветеранът Петков категорично отрече. Двамата са заедно в националния отбор от половин година, след като селекционерът Петър Хубчев върна 42-годишния страж в тима. Освен двамата на разпит е извикан и Александър Александров. Защитникът на „Славия“ получи втори жълт и съответно червен картон за брутално нарушение срещу Десподов. Именно това е ситуацията, на която според „червения“ ас Петков се е провикнал от резервната скамейка. Ще бъде призован и четвъртият съдия, за да се разбере истината по казуса. Десподов обяви, че след случилото се вече няма никакъв респект към своя съотборник в националния отбор.", "date": "2018.12.03", "title": " Тръгна разследване срещу Георги Петков"}
{"url": "https://trud.bg/%d0%bf%d0%bb%d1%83%d0%b2%d0%b5%d0%bd-%d0%b1%d0%b0%d1%81%d0%b5%d0%b9%d0%bd-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%be%d1%82%d0%b2%d0%be/", "text": "След прекъсване, продължило повече от 15 години, покритият плувен басейн под спортна зала „Сава Величков“ и до Професионалната гимназия по електроника във Велико Търново отново отвори врати. Обновеният обект бе открит от кмета на старопрестолния град Даниел Панов и от инвеститорите, а водосвет отслужи отец Асен. Басейнът е с размери 25 метра дължина и 12,5 метра широчина, има пет коридора за плуване, а дълбочината е от 1,40 до 1,90 метра. Изградено е изцяло ново подово отопление, монтирана е съвременна филтрираща система. Обновяването на обекта е втори етап от възстановяването на плувния комплекс до спортна зала „Сава Величков“, включващ външен и вътрешен басейн. Инвеститори са великотърновските млади предприемачи Мариян и Валерия Димитрови, с които през 2015 година общината сключи договор за наем на двата басейна. Предприемачите изпълниха поетите ангажименти и в срок реализираха както първия етап от заявеното им намерение – възстановяване на външния басейн, така и втората фаза. Кметът Даниел Панов коментира, че в навечерието на светлите празници се случва поредното хубаво нещо във Велико Търново. „Обновеният басейн е резултат от доброто партньорство между бизнеса и местната власт. Спомням си 2015 година, когато Мариян Димитров дойде по време на приемен ден и ми представи инвестиционното си намерение. Година по-късно външният басейн вече бе готов, а това вече е факт и с вътрешната част на плувния комплекс. Винаги съм подкрепял енергични и смели хора, които са решителни и се справят с предизвикателствата“, коментира Даниел Панов. „Благодаря на Вас и на Община Велико Търново за помощта, която ни оказахте във всяко едно отношение. Не сме срещнали трудност, която да не сте ни подкрепили. Благодаря, че повярвахте в нас“, обърна се към Даниел Панов Валерия Димитрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Плувен басейн във Велико Търново отвори врати след 15-годишно прекъсване\t\t\t"}
{"url": "https://trud.bg/%d0%bc%d0%b0%d1%80%d0%b0%d0%b4%d0%be%d0%bd%d0%b0-%d0%b1%d0%b8%d0%b5-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8/", "text": "Шоуто на лудостта на Диего Марадона на световното в Русия приключи, стартира мексиканското! Драматично аржентинският идол загуби плейофа за влизане в елита със своя „Дорадос“, но реваншът срещу „Асенсо“ се превърна в личен спектакъл на срама за дон Диего. Треньорът трябваше да гледа от трибуните, защото бе наказан след първия двубой (1:0). Без грам свян Марадона се наливаше с бира на трибуните, докато два пъти отборът му повеждаше, а накрая падна с 2:3. В продължението стана 2:4. А причината да бъде наказан бе, че опита да набие треньора на „Асенсо“ в първия двубой. В микс зоната след мача Марадона се разгневи още на първия журналистически въпрос. Започна да размахва юмруци към представителите на медиите. Наложи се няколко бодигарда да пазят повече журналистите, отколкото дон Диего. Мнозина обаче успяха да заснемат лудостта на легендата. Марадона пое „Дорадос“ през септември, когато отборът беше последен в класирането. Факт е, че под негово ръководство тимът стигна до плейофите за промоция и реално трябва да проклиня съдбата за загубата. Не е ясно дали остава на работа и за следващия сезон. В лудата си биография Марадона неведнъж се е карал с журналисти, а веднъж дори стреля с въздушна пушка по представители на медиите в Буенос Айрес. На световното в Русия аржентинецът се появи очевидно пиян на един от мачовете на националния отбор. Позволи си да пуши пура въпреки тоталната забрана. А накрая показа средни пръсти към публиката. Дори медиите в Аржентина написаха, че се срамуват от най-голямата си легенда, смятан от мнозина за №1 в историята.", "date": "2018.12.03", "title": " Марадона бие журналисти"}
{"url": "https://trud.bg/%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d0%b7%d0%b0-%d1%80%d0%b0%d0%ba%d0%b5%d1%82%d0%b8%d1%82%d0%b5-%d1%81%d1%8a%d1%81-%d1%81%d1%80%d0%b5%d0%b4%d0%b5%d0%bd-%d0%be%d0%b1%d1%81%d0%b5/", "text": "Генералният секретар на НАТО Йенс Столтенберг обяви, че приема много сериозно възможността Съединените щати да се оттеглят от договора за ракетите със среден обсег. На въпрос дали очаква това да се случи на срещата на външните министри утре и вдругиден, или ще се изчака срещата на военните министри след няколко месеца, Столтенберг отговори:  „Всички знаем, че времето изтича и това е неудържимо. Ние имаме споразумение за контрол върху оръжията, което се спазва от всички страни. Разбира се, ще обсъдим това на срещата. За мен е рано да кажа до какви заключения ще стигнат министрите, но от само себе си се разбира едно – всички съюзници са съгласни, че това е много сериозно, защото договорът за ракетите със среден обсег е много важен за европейската отбрана“. По неофициална информация, германският канцлер Ангела Меркел е убедила американския президент Доналд Тръмп да не обявява оттеглянето на срещата на външните министри, а да изчака заседанието на министрите на отбраната на Пакта, информира БНР. Тръмп вече заяви, че ще изтегли САЩ от договора, като се мотивира с нарушение на споразумението от страна на Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Договорът за ракетите със среден обсег е много важен за европейската отбрана, заяви Столтенберг"}
{"url": "https://trud.bg/%d0%bd%d0%b0%d0%b9-%d1%81%d1%82%d0%b0%d1%80%d0%b8%d1%8f%d1%82-%d0%bd%d0%b8-%d0%bc%d0%be%d1%80%d1%81%d0%ba%d0%b8-%d0%ba%d1%83%d1%80%d0%be%d1%80%d1%82-%d1%87%d0%b5%d1%81%d1%82%d0%b2%d0%b0-%d1%8e%d0%b1/", "text": "110-годишнината на първия български морски курорт Св. Св. Константин и Елена ще бъде чествана и в Русия, съобщиха от едноименното акционерно дружество. Тази вечер в Българския културен институт в Москва ще бъдат представени дългогодишните традиции на курорта в гроздолечението, морелечението и климатолечението  и възможностите за целогодишен СПА, кулинарен и културен туризъм. На презентацията московчани ще дегустират селекция български вина и ще участват в томбола с награди – СПА ваканции, юбилейни книги и сувенири от термалния комплекс в курорта. Посетителите ще видят и пътуващата фотографска експозиция „110 години Св. Св. Константин и Елена – морска и СПА дестинация“, която вече гостува в Берлин и Прага. Изложбата проследява развитието на курорта с десетки черно-бели и цветни архивни снимки и рисунки. В Москва събитието се осъществява със съдействие на община Варна, Националното представителство по туризъм на България в Руската Федерация, Българския културен институт в Москва и туристическа агенция „Солвекс“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Най-старият ни морски курорт чества юбилей и в Русия\t\t\t"}
{"url": "https://trud.bg/%d0%b0%d0%bd%d1%82%d1%8a%d0%bd%d0%b8-%d1%89%d0%b5-%d0%bf%d0%bb%d1%83%d0%b2%d0%b0-%d0%b8-%d0%b2-%d1%87%d0%b5%d1%82%d0%b8%d1%80%d0%b8-%d1%89%d0%b0%d1%84%d0%b5%d1%82%d0%b8/", "text": "За първи път от 32 години България ще бъде представена и с щафети на световното в 25-метров басейн в Ханджоу (Китай). Националите са заявени в 3 дисциплини – 4 по 100 м свободен стил, 4 по 200 м св. стил и 4 по 50 м смесена, като на място квартетът ни ще бъде вписан и на 4 по 100 м микс. В четирите надпревари ще стартира най-добрият ни плувец Антъни Иванов. “Сформирахме съставите по настояване на самите състезатели – поясни президентът на федерацията Георги Аврамчев. – А това е най-хубаво, защото вече имаме отбор и отборен дух.“  Кристиян Минковски, мениджър на тима, разкри че сработването на самите щафети ще бъде по време на аклиматизационния период. „Смятам, че ще е достатъчно, защото всички те плуват в квартети и за своите клубове“, поясни той. За шампионата тръгват рекорден брой наши плувци – седем, които ще имат 6 дни за аклиматизация. Амбицията на всички е да подобрят най-добрите си. Първите стартове са на 11 декември. Самият Антъни ще плува в три индивидуални дисциплини – 50, 100 и 200 м бътерфлай. „Целта ми е влизане на финал на 200 метра, а на 100 метра за мен ще е успех класиране на полуфинал“, обяви 19-годишният талант, който на Мондиал 2017 в голям басейн за мъже завърши осми.", "date": "2018.12.03", "title": " Антъни ще плува и в четири щафети"}
{"url": "https://trud.bg/%d1%87%d0%b5%d0%b7-%d0%be%d1%82%d0%bd%d0%be%d0%b2%d0%be-%d0%bd%d0%b0-%d1%82%d0%b5%d0%b7%d0%b3%d1%8f%d1%85%d0%b0/", "text": "Раздвижи се и делото в търговския арбитраж във Вашингтон С определение от 20 ноември Върховният административен съд (ВАС) е отменил отказа на Комисията за защита на конкуренцията да одобри придобиването на българските активи на ЧЕЗ от „Инерком“, научи „Труд“. „Комисията е постановила един незаконосъобразен акт, поради което разпореждането следва да бъде отменено и преписката по вх.№ВХР-2120 от 21.09.2018г. да бъде върната на КЗК предвид изложените по-горе мотиви за образуване на производство и съответната процесуална преценка“, гласи определението на съда (вижте цялото определение най-отдолу). На 21 септември от „Инерком“ подадоха ново уведомление в КЗК, след като извадиха от групата си фотоволтаичните централи. На 18 октомври комисията отказа да го разглежда заради висящия съдебен спор по първия отказ за одобрение на сделката, който беше постановен на 19 юли и обжалван. Междувременно делото на ЧЕЗ срещу България в Международния център за разрешаване на инвестиционни спорове (МЦРИС/ICSID) във Вашингтон отбеляза първо движение след над две години без никакви ходове и от двете страни. На 28 ноември трета страна е подала писмено становище съгласно чл. 37, ал. 2 от арбитражните правила на търговския трибунал. Правилото гласи, че след консултации с двете страни по делото трибуналът може да даде право на трета страна да внесе становище, което е в приложното поле на спора. Това е допустимо, ако становището съдържа данни, които ще хвърлят нова светлина по делото в помощ на арбитрите, а подателят му има значителен интерес по казуса. По заведеното през юли 2016 г. дело на ЧЕЗ се очаква претенциите за обезщетение от чешката компания към българската държава да са стотици милиони евро. В отчета за изпълнението на програмния бюджет на Министерството на финансите (МФ) за 2017 г. пише, че сумата още не е уточнена. Сходният иск на ЕВН е за над 850 млн. евро, а на „Енерго-Про“ за над 150 млн. евро. Делата се водят от МФ, което е наело да го представлява адвокатското дружество „Томов и Томов“. Българската кантора работи с американско-английската Arnold & Porter Kaye Scholer по спора с ЧЕЗ. CEZ започва преговори и със следващия кандидат за бизнеса си в България, обявиха от централата на чешката компанията пред  . „CEZ възнамерява да започне паралелни преговори с India Power – следващият класиран кандидат, който вече потвърди своя интерес към закупуването на българските активи на CEZ”, пише в отговора на чешката компания. „Въпреки че изискванията все още не са изпълнени, споразумението за покупката на българските активи, сключено с „Инерком”, остава в сила”, добавят от CEZ във връзка с изтеклия на 30 ноември срок за плащане по сделката от страна на „Инерком”.   ОПРЕДЕЛЕНИЕ № 14211  София, 20.11.2018 Върховният административен съд на Република България – Четвърто отделение, в закрито заседание в състав: ПРЕДСЕДАТЕЛ:  НИНА ДОКТОРОВА  ЧЛЕНОВЕ:  РУМЯНА МОНОВА  КРАСИМИР КЪНЧЕВ  при секретар  и с участието  на прокурора  изслуша докладваното  от съдията РУМЯНА МОНОВА  по адм. дело № 13456/2018. Document Link Icon Производството е по чл.145 и сл. от Административнопроцесуалния кодекс /АПК/, вр. с чл.64 ал.2 от Закона за защита на конкуренцията/ЗЗК/.  Образувано е по две жалби:  Първата е подадена от „Инерком България“ ЕАД, гр.София, район Витоша, представлявано от изпълнителния директор и процесуален представител срещу разпореждане №РоткЗЗК-1/18.10.2018г., с което председателя на Комисията за защита на конкуренцията /КЗК/ е отказал по чл.38 ал.2 от ЗЗК да образува производство по искане с вх.№ВХР-2120 от 21.09.2018г., подадено от дружеството. Твърди се, че разпореждането е нищожно и незаконосъобразно, тъй като било постановено при съществено нарушение на административно-производствените правила и е в противоречие с материалния закон. Било постановено в нарушение на основните принципи на ЗЗК и не съответствало с целта на закона. Излагат се подробни доводи. Развиват се доводи по същество за допустимост на концентрацията. Иска се да бъде прогласена нищожността на разпореждането на председателя на Комисията за защита на конкуренцията или да бъде отменено като незаконосъобразно и да се върне преписката със задължителни указания. Претендират се присъждане на разноските за тази инстанция.  Втората е подадена от ЧЕЗ а.с. /CEZ a.s./, акционерно дружество, учредено и съществуващо съгласно законите на Република Чехия, идентификационен номер №452 74 649, с регистриран офис на адрес ул.“Духова“ №2/1444, Прага 4, 14053, Република Чехия, регистрирано в търговския регистър към Общинския съд в Прага, раздел Б, дело 1581 и ЧЕЗ Бългериън Инвестмънтс Б.В. /CEZ Bulgarian Investments B.V./ холандско дружество с ограничена отговорност, седалище и адрес на управление в Хогейлвег 5D СА Амстердам, Нидерландия, чрез процесуален представител срещу същото разпореждане на председателя на Комисията за защита на конкуренцията. Развиват се подробни съображения по същество за допустимост на концентрация по смисъла на ЗЗК. Иска се отмяна на разпореждането на председателя на Комисията на защита на конкуренцията и да се върне преписката за образуване на производство по глава 10 от ЗЗК.  Подадени са и два отговора на жалбите от посочените по-горе дружества.  Комисията за защита на конкуренцията не е взела становище по така подадените жалби.  Върховен административен съд, четвърто отделение като взе предвид доводите в жалбите, мотивите на обжалваното разпореждане и данните по делото, преценява следното:  С вх.№ВХР-2120 от 21.09.2018г. в КЗК е постъпило уведомление от „Инерком България“ ЕАД за намерението на дружеството да осъществи концентрация по смисъла на чл.22 ал.1 т.2 от Закона за защита на конкуренцията чрез придобиване на контрол върху предприятия от групата на ЧЕЗ а.с. Посочено е, че планираната концентрация е въз основа на договор за покупко-продажба на акции, сключен на 23.02.2018г. между ЧЕЗ а.с., ЧЕЗ БВ като продавачи и Инерком като купувач. Иска се КЗК безусловно да разреши осъществяването на планираната концентрация и се произнесе с решение по чл.60 ал.1 т.14 от ЗЗК и иска незабавно изпълнение на решението. Изложени са мотиви и са представени доказателства във връзка с така постъпилото уведомление.  С молба към същия входящ номер, но с дата 15.10.2018г. Инерком България ЕАД е сезирало председателя на КЗК за забава във връзка с постъпилото уведомление – липсват дадни за образувано производство по уведомлението и произнасяне по поставения въпрос като се излагат доводи за тежки последствия за дружествата от такова забавяне.  На 18.10.2018г. председателят на КЗ е постановил процесното разпореждане с правно основание чл.38 ал.2 от ЗЗКС за отказ да се образува производство пред КЗК по посоченото уведомление.  В актът, който се атакува пред настоящата инстанция е прието, че подателят на уведомлението е бил инициирал вече друго производство пред КЗК преписка №КЗК-537 от 2018г. във връзка с уведомление вх.№ВХР-580/14.3.2018г. относно намерение на Инерком да осъществи концентрация посредством придобиване на контрол върху ЧЕЗ а.с. пак въз основа на същия договор между трите страни от 21.9.2018г. Комисията е правила преценки за идентичност на предмета на концентрацията. След което е приела, че тъй като решението на КЗК относно първото уведомление е в съдебна фаза, е налице висящност на административното производство по първото уведомяване. Не били различни фактите, твърдяни в новото уведомление, поради което било налице препятствие да се образува производство, поради което на основание чл.38 ал.2 от Закона за защита на конкуренцията председателя на КЗК е отказал образуване на производство пред Комисията.  Така постановеното разпореждане е неправилно, постановено при нарушение на процесуалните правила и при материална незаконосъобразност по следните причини:  На първо място – Съгласно разпоредбата на чл.78 ал.1 от ЗЗК производството за оценка на концентрацията се образува на основание чл.38 ал.1 т.6 от с.з. Съгласно ал.2 се образува в тридневен срок. При констатиране на нередовности, т. е. ако не съдържа реквизитите по чл.79 ал.1 от ЗЗК уведомлението, на основание чл.38 ал.2 изр.първо от ЗЗК, се оставя без движение, а на уведомителя се изпраща съобщение за отстраняването им в 7-дневен срок. След което, ако не е спазен срока или не се отстранят нередовностите, съгласно второто изречение на текста, председателят на комисията с разпореждане отказва да образува производство. Разпоредбата на чл.38 от ЗЗК е императивна. Налице две хипотези – или се образува производство с посоченото основание по чл.38 ал.1 т.6 от ЗЗК или се оставя уведомлението без движение за отстраняване на нередовности и при неотстраняване не се образува производство. Според всички данни по преписката пред КЗК нито едно от тези действия с правен резултат не са извършени от председателя на КЗК. Което е съществено нарушение на процесуалните правила. Да не се образува производство като резултат по този текст се достига само при неотстраняване на нередовности, каквито в случая нито са констатирани, нито са съобщени на дружествата. Следователно в противоречие със закона председателят не е образувал производство по така подадено уведомление.  За пълнота следва само да се отбележи, че твърденията в първата жалба за нищожност на посоченото разпореждане не намират опора в закона. Изцяло в правомощията на председателя е да издаде разпореждане по чл.38 от ЗЗК.  На второ място всички преценки, които са направени в разпореждането касаят от една страна преценки по същество, а от друга водят до извода за наличие на преюдициалност на производството по уведомлението от 14 март 2018г., което производство е в съдебна фаза. Поради което същите тези преценки не могат да намерят място в разпореждане за отказ за образуване на производство пред КЗК . Налице е вътрешно противоречие, тъй като посочените текстове на АПК и данните в разпореждането касаят няколко различни възможности. Както по разпоредбите на ЗЗК, така и тези по АПК. Ако се приеме, че е налице висящо административно производство по смисъла на чл. 27 ал.2 т.2 от АПК, административният орган проверява дали липсва висящо производство със същия предмет, пред същия орган или с участието на същата страна, независимо от фазата на издаване или оспорване. Поради което трябва да се образува производство, предвид задължението по специалния закон, след което да се направят съответните проверки и да се излезе с определен акт. Но проверката на идентичността следва да бъде в образувано производство. Още повече, че всички твърдения на страните в административното производство по специалния закон следва да бъдат проверявани и по същество, за да се направят съответните преценки.  Производствата по глава пета на ЗЗК – Контрол върху концентрациите между предприятия могат да бъдат образувани от засегнати независимо дали концентрацията е била разрешена или забранена от комисията. Ако не се преценят изискванията на закона, вредите биха били очевидни и биха произтекли именно от структурата на пазара, която следва да бъде анализирана от Комисията. Те. във всички случаи преценките за допустимост се припокриват с преценките по същество и КЗК като регулатор, който действа в интерес на цялото общество, не само на отделните пряко засегнати предприятия, следва в хипотезата на правно адекватно на чл.79 от ЗЗК уведомление, да образува производство и да вземе съответното решение. Какво ще бъде то, вече е изцяло в преценките и правомощията по закон на Комисията.  Не могат да бъдат споделени мотивите към цитирани от първия жалбоподател съдебни актове. Според всички правила на административното производство, когато е налице специален закон и същият не урежда всички процесуални хипотези, се прилагат общите правила на Административнопроцесуалния кодекс. Поради което няма пречка, ако КЗК приеме, че са налице определени предпоставки, за които няма изрична уредба в ЗЗК, да приложи разпоредбите на АПК.  От друга страна в чл.40 ал.1 от ЗЗК е дадено правомощие, диспозитивна преценка на Комисията да направи такава дали да спре едно производство пред нея, когато окончателното й произнасяне зависи от решаване на въпрос или от компетентността на друг орган, или не. Това правомощие обаче може да бъде упражнено в едно вече образувано и висящо производство, както е и направено от Комисията по аналогичен казус по преписка №КЗК – 239 от 2018г., по която вече има постановено определение №13008 от 26.10.2018г. по адм.дело №12701 по описа за 2018г. на Върховен административен съд.  В закона са дадени са и правомощия в чл.41 от ЗЗК – възможности за необразуване на производство пред КЗК или прекратяване на образуваното при определени предпоставки и нито една от тях не обхваща процесните данни, изложени от комисията в настоящето разпореждане.  Дори да излезе от рамките на визираните в ЗЗК хипотези и да направи преценка – дали ще прекрати поради наличие на предпоставките по чл.27 ал.2 т.2 от АПК, или ще спре на основание чл.54 т.5 от АПК образуваното производство, Комисията не може да откаже образуване на производство в настоящия случай поради липса на законова разпоредба за едно такова разпореждане.  От всичко изложено по-горе и при всички възможности, дадени от специален и общ закон – ЗЗК и АПК, Комисията е постановила един незаконосъобразен акт, поради което разпореждането следва да бъде отменено и преписката по вх.№ВХР-2120 от 21.09.2018г. да бъде върната на КЗК предвид изложените по-горе мотиви за образуване на производство и съответната процесуална преценка.  По изложените мотиви и на основание чл.173 ал.2 от АПК, Върховен административен съд, четвърто отделение ОПРЕДЕЛИ: ОТМЕНЯ разпореждане №РоткЗЗК-1/18.10.2018г., с което председателя на Комисията за защита на конкуренцията е отказала да образува производство по реда на ЗЗК по искане с вх.№ВХР-2120 от 21.09.2018г. и  ВРЪЩА преписка по искане с вх.№ВХР-2120 от 21.09.2018г. на Комисията за защита на конкуренцията за произнасяне по мотивите в настоящето определение.  ОПРЕДЕЛЕНИЕТО подлежи на обжалване в 7-дневен срок от съобщението пред петчленен състав на Върховен административен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.03", "title": " ЧЕЗ отново на тезгяха\t\t\t"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%ba%d1%80%d0%b0%d0%b4%d0%b5%d1%86-%d0%bd%d0%b0-%d1%81%d1%82%d0%b0%d1%82%d1%83%d0%b5%d1%82%d0%ba%d0%b8-%d0%be%d1%82-%d0%b1%d1%83%d0%b4%d0%b8%d1%81%d1%82/", "text": "40-годишен варненец е задържан, след като задигнал три статуетки от будистки храм на ул. „Хан Крум“, съобщиха от полицията. Сигнал за кражбата бил подаден на 29 ноември. След кратко разследване органите на реда стигнали до извършителя. Мъжът е осъждан и има криминални регистрации. При обиск в мазето на дома му били намерени откраднатите будистки статуетки, а също и наркотици – амфетамини и марихуана. Срещу апаша е образувано досъдебно производство, а материалите са предадени на Варненската районна прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Спипаха крадец на статуетки от будистки храм"}
{"url": "https://trud.bg/%d1%81%d1%82%d1%83%d0%b4-%d0%ba%d0%be%d0%bb%d0%b5%d0%b4%d0%bd%d0%b8-%d0%bf%d0%b5%d1%81%d0%bd%d0%b8-%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8/", "text": "Този леден декември, старите коледни песни, коледната елха и коледните подаръци на кабинета, както и крачещите по улиците хора, които ритмично скандират своите протестни искания, силно ми напомнят един друг декември – този на 1996 г. Подготвяхме коледната „Панорама“ и изпратихме Ахилеас Лилов да направи коледен репортаж от булевард „Витоша“, където има много магазини, а освен това били пуснали американски понички. Той се върна след няколко часа. „Получи ли се ?“. „Получи се, само че не е коледен репортаж.“ Оказа се , че на булеварда имало мощна демонстрация срещу управлението на БСП и Ахилеас я заснел цялата. Особено внушително беше биенето по тенджери и тигани, което нашият репортер не може да забрави и досега. Така го излъчихме. След това Ахилеас стана нашият специален репортер за протести чак до началото на февруари. Крачеше с младежите от сутрин до вечер. Засне и цялата епопея на 10 януари. Отслабна, почерня от зимното слънце. И сега, ако излезете вечерта в центъра, ще ги срещнете протестиращите млади хора, един път повече, друг път по-малко, но те винаги са там. До кога? Разпитах младите журналисти, които отразяват протестите , знаят ли кой ги организира, къде е центърът им, поддържат ли постоянна връзка с тях, предупреждават ли ги предварително. Оказа се, че не знаят нищо предварително, нито кой ги организира. Самите те получават задачата час-два преди началото. Говорело се, че някои от протестите са организирани от самите работодатели, за да разрешат някой проблем в отрасъла. Въпреки липсата на координиращ център, колегите са убедени, че протестите ще продължат и кулминацията ще бъде през зимата. И това е първият парадокс на политическата зима – протестите са без общо ръководство, но излъчват решимост да дадат своята генерална битка в момента, който те изберат. В същото време властта ни засипва с коледни подаръци, които би трябвало да направят безсмислени по-нататъшните протести. Падат цените на горивата, заради които започнаха тези протести, „Турски поток“ най-после ще минава през България, увеличават се минималните заплати и за държавата, и за частния бизнес, пенсиите се вдигат, ремонтират се всички детски градини и училища, Борисов се срещна с „майките в черно“, за да им реши проблема, даже на Мая Манолова отпуснаха още пари, за да „не се вози във влак“. След като Дядо Коледа от Банкя развърза чувала за всички, открити бяха и коледните елхи с пищни фойерверки. Но ако излезете вечер да пиете греяно вино с немски наденички, отново ще срещнете хората, които ритмично скандират против властта. Защо така? Какво искат тези хора? Обясняват ни от екрана, че те нямали конкретни искания, нямали и кауза, а искали просто да дестабилизират държавата?  Те така и не разбраха втория парадокс. Когато хората дълго време биват лъгани, след това те не вярват на нищо, дори и на верните думи и на добрите дела. Това е положението. А прави ли ви впечатление, че социолозите започнаха да пелтечат, когато обясняват резултатите от своите изследвания на електоралните нагласи. Вече не повтарят клишето, че управляващите имали лек спад, но опозицията не отбелязвала повишение и това потвърждавало, че БСП не представлява алтернатива на управлението на ГЕРБ. Сега постепенно се утвърждава ново клише – силите на двете партии се изравнявали, но никой нямал решително надмощие. Който може да чете между думите на социолозите, ще разбере, че вече ГЕРБ не е водеща партия, а БСП я подминава с много малка разлика. И така да е, от това не произтича никакъв сигнал, че ако изборите се проведат сега (друго клише), няма да се повторят резултатите и статуквото да се запази. Достатъчно е да си припомним какво стана на предишните парламентарни избори. Уж до последния момент БСП водеше, но загуби в крайна сметка. Така стигаме по поредния парадокс на българската политическа реалност – не е достатъчно да водиш в проучванията, за да спечелиш изборите.  Нищо ново и в полето на телевизионната журналистика. Унесла се вече в зимен сън, тя изведнъж се събуди от грандиозния маратон с участието на властта в „Шоуто на Слави“. Разни мижитурки събраха кураж, за да обвинят най-успелия телевизионен водещ в липса на смелост и договорки с властта. Недопустимо е в една медия като БТВ да нападаш публично колега. А и колко пъти Слави ги е канил в шоуто си, за да ги направи популярни. Сега те го иронизират. Аз също бях разочарован от интервютата, но винаги ще твърдя, че Слави Трифонов има силно гражданско чувство, реагирал е пръв на най-изострени ситуации и че умее да разкрива душата на своите събеседници. При участието си в същото шоу посочих три недъга на нашите медии – политическа и финансова зависимост и дефицит на интелигентност. Някой се е познал и е повторил едни клевети от Бареков – този „стожер на истината „какви „колосални пари“ съм получавал в ТВ 7. Няма да отговарям тук на колосалните му лъжи, а само с документи и свидетели в съда. Стига Бареков да се закълне публично, че ще издължи сумата , на която ще го осъдя. Защото веднъж съм го осъдил и вече години не мога да си получа парите. Попитах Ахилеас с какво сегашната действителност му напомня онзи декември. Поне студът е същия, отговори този възпитаник на „Панорама“.   Празнични пожелания На БНТ пожелавам да не спира с промените.  На БТВ да започне все пак някои промени.  На НТВ по-скоро да намери себе си.  На „България он еър“ да опрости и осмисли програмата си.  На „Канал 3“ да се утвърди като телевизия на целия народ.  На „Европа“ да не смесва европейското с нашенското.  И т. н.", "date": "2018.12.03", "title": " Студ, коледни песни и протести\t\t\t"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d1%81%d0%b5-%d1%80%d0%b0%d0%b7%d0%b1%d0%b8-%d1%81-%d0%bc%d0%be%d1%82%d0%be%d1%80/", "text": "Световният шампион във Формула 1 Люис Хамилтън разбра от първа ръка, че животът на две колела е по-труден, отколкото на четири. Британецът взе участие в тестов ден от Супербайк на пистата „Херес“ в Испания, но мотоциклетът „Ямаха“ не се оказа толкова послушен като болида на „Мерцедес“. Люис падна, но се размина без сериозни травми и дори продължи да кара. „ Всъщност  винаги съм харесвал моторите повече от колите – заяви Хамилтън. – Мотоциклетизмът е съвсем различен, иска се невероятен кураж и състезателите заслужават огромно уважение.“", "date": "2018.12.03", "title": " Хамилтън се разби с мотор"}
{"url": "https://trud.bg/%d1%81%d1%82%d0%be%d0%b9%d1%87%d0%b5%d0%b2-%d0%bf%d0%bb%d1%83%d0%b2%d0%b0%d0%bb-%d1%81-%d0%bf%d0%b0%d1%80%d1%87%d0%b5%d1%82%d0%b0-%d0%bb%d0%b5%d0%b4-%d0%b2-%d0%b0%d0%bd%d1%82%d0%b0%d1%80%d0%ba%d1%82/", "text": "Имаше малки парчета лед, които плуват на повърхността, усещането е много неприятно и трудно мога да опиша студа – заяви Петър Стойчев при завръщането си от Антарктида. Българинът стана първият, спечелил състезание на Седмия континент. „Основното е човек да може да издиша и да изпъне тялото във водата, защото условната реакция, е когато ти е студено, да се свиеш – продължи той. – А когато наближих финала, чувствах че мога още да плувам, но се радвах, че състезанието най-сетне приключва“. Той измина 1000 м за 11:08,38 мин.  Стойчев разкри, че времето на Антарктида се променя през 15 минути и това бе първата надпревара, в която не знаеш кога ще стартираш.", "date": "2018.12.03", "title": " Стойчев плувал с парчета лед в Антарктида"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%e2%84%961-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be/", "text": "Звездата на българския волейбол Цветан Соколов е №1 в света, макар и сам. Гигантът от Ресилово бе избран за най-добър диагонал на световното клубно първенство в Полша. Така българинът попадна в идеалния отбор на шампионата заедно със съотборника си от италианския „Кучине Лубе“  (Чивитанова) – кубинеца Робертланди Симон, на когото предстои да вземе българско гражданство и да заиграе за националния отбор. Другият център на „Лубе“ Драган Станкович също е сред най-добрите на поста си, както и трима от „Тренто“ – разпределителят Симоне Джанели, посрещачът Урош Ковачевич и либерото Женя Гребенников. Дмитрий Волков от руския „Факел“  ( Нови Уренгой )  допълва идеалния тим, а трентинци излъчиха и най-полезния играч – Аарон Ръсел. Именно „Тренто“ е големият победител, след като спечели с 3:1  ( 20,- 22, 20, 18 )  срещу „Лубе“ в италианския финал на първенството. Ръсел бе най-резултатен в мача с 20 точки, а Соколов беше над всички за своите със 17 т., но тимът му за втора поредна година се препъна на последното стъпало. Миналия сезон „Лубе“ отстъпи на руския „Зенит“  ( Казан )  в битката за титлата . Трофеят е пети за „Тренто“, което е рекорд.", "date": "2018.12.03", "title": " Соколов №1 на световното"}
{"url": "https://trud.bg/%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%80%d0%be%d1%81-%d1%81%d0%b5-%d0%be%d0%bf%d0%bb%d0%b0%d0%ba%d0%b0-%d1%87%d0%b5-%d0%b5-%d0%b8/", "text": "Централноевропейският университет (ЦЕУ) в Будапеща на милиардера-интернационалист Джордж Сорос обяви в понеделник, че е бил „изхвърлен“ от Унгария и принуден да премести най-престижните си програми във Виена след дълга и тежка съдебна битка с правителството на премиера Виктор Орбан, предава AFP. „ЦЕУ беше изхвърлен“, заяви Майкъл Игнатиеф, ректор на основаното от Сорос учебно заведение чрез съобщение. „Това е безпрецедентно. Американска институция е изхвърлена от страна, която е съюзник в НАТО“. От ЦЕУ обявиха, че започват да преподават програмите си във Виена от септември 2019 година, но ще запазят своя кампус в Унгария и тези студенти, които са записани там, ще могат да завършат обучението си. „Франс прес“ посочва, че заведението, в което се обучават хора от повече от 100 страни, отдавна се смята от Виктор Орбан за враждебен бастион на неолиберализма. То е основано от Сорос през 1991 година и курирано от амеркианския щат Ню Йорк и това дава основание на ЦЕУ да твърди, че изпълнява изискванията на Закона, приет през април 2017 година, в която се поставят тежки изисквания за чуждестранните университети. Френската агенция отбелязва, че приемането на закона, който либералните критици смятат за удар по академичната свобода, е сред основните основания за задействането на безпрецедентна наказателна европейска процедура по член 7 срещу Будапеща през септември т.г. ЦЕУ твърди, че изпълнява изискванията на закона, след като е отворил съоръжение в щата Ню Йорк и американските регулатори са потвърдили, че организира образователни дейности. Но говорител на унгарското правителство обяви, че това в САЩ е „Потьомкинов университет“ (има се предвид – създаден с цел да заблуди – бел. „Фокус“), който не изпълнява изискванията на новите правила и посочи, че Будапеща не е подписала споразумение с американските власти, което да позволи на ЦЕУ да продължи да оперира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.12.03", "title": " Университетът на Сорос се оплака, че е изхвърлен от Унгария"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bf%d1%80%d0%b5%d0%b7-%d1%83%d0%b8%d0%ba%d0%b5%d0%bd%d0%b4%d0%b0-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5%d1%82/", "text": "В събота въздухът в София е бил замърсен два пъти над нормите, в неделя – три пъти. Това каза днес екоминистърът Нено Димов от Катовице, където се провежда Конференцията на страните по Рамковата конвенция на ООН за изменението на климата (COP24), съобщи  . „Това е безспорен факт. Правим засилени проверки със Столичната община от началото на сезона. При всички положения това не е достатъчно. Знаете, че в момента има много силна атака върху това да не се допуска развитието на процеса за старите отпадъци от текстил. В „Позитано” 20 много активно възпират този процес – нещо, което считам, че е твърде популистко на този етап. Но без политически консенсус трудно може да вървим напред по този казус. Проблемът е сериозен, трудно се върви напред, но все пак имаме успехи. Вече 7 града излизат от сферата на наказателните процедури и постигат годишните критерии и средните норми за качеството на въздуха, за съжаление останалите не се доближават”, посочи Димов. Договореното Парижко споразумение трябва да се следва, но по-високи амбиции към днешна дата България не може да не може да подкрепи, добави министърът: „Трябва да сме наясно, че тези амбиции ще дадат резултат в следващите десет години. Нека да видим първо какъв е резултатът, преди да говорим дали тези амбиции трябва да се завишат или посоката трябва да бъде различна. Така или иначе защитата на българската енергетика е важна, защото това е предмет на националната сигурност, това е въпрос да запазим тока по-евтин за българските граждани и за българската икономика”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Нено Димов: През уикенда замърсяването на въздуха в София е 2-3 пъти над нормите"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b2-%d0%bd%d0%be%d1%80%d0%b2%d0%b5%d0%b3%d0%b8%d1%8f-86-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d1%8a%d0%bb%d0%b3%d0%b0%d1%80/", "text": "Имало е риск за здравето му Възрастният цирков артист Георги Попов-Гебош бе арестуван без причина от полицията в Норвегия, оплакаха се вчера негови близки.  Задържането станало преди 6 дни в град Арендал, но досега местните власти не са дали на него или семейството обяснения за действията си спрямо 86-годишния българин, тежащ 56 кг и с влошено здравословно състояние.  От няколко дни бившият цирков акробат и клоун заедно със съпругата си, бил на гости на дъщеря си Цветелина Оланд, чиито деца са отнети от норвежката служба за закрила на децата БАРНЕВЕРН и тя води дела. Майката няма право да ги вижда, но това не се отнася за бабата и дядото от България. На 26 ноември Гебош отишъл до училището в Арендал да види отдалеч внука си Андреас и бил задържан на улицата. Отвели го в участъка и го тикнали в килия, без да му осигурят преводач или връзка с адвокат, без да го уведомят за причината за ареста или да го питат дали взема лекарства. След 30 минути го извели на улицата и го пуснали в непознатия за него район на града.  С риск за здравето му се наложило да върви 5 км при минусови температури и силен вятър. Повече информация за случая вижте във видеата: АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.12.03", "title": " Арест за цирков артист в Норвегия\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0-%d0%bd%d0%b0-%d0%b0%d1%8f%d0%bd-%d1%81%d0%b0%d0%b4%d1%8a%d0%ba%d0%be%d0%b2/", "text": "Скулптурата – паметник на Аян Садъков ще бъде открита на официална церемония, която ще се състои днес – два часа и половина преди дербито на Пловдив между „Локомотив“ и „Ботев“., съобщи „Пловдив Дерби“. Административният директор на „черно-белите“ Атанас Узунов отправи специални благодарности към Общината за оказаното съдействие за поставянето на мономента. „Показахме, че можем да се обединим за една добра кауза – каза Аян Садъков-младши. – Чувствам се изключително горд.“ Паметникът на легендарния полузащитник ще е първата скулптора на роден футболист в цял ръст. Снимка: „Пловдив Дерби“  ", "date": "2018.12.03", "title": " Откриват паметника на Аян Садъков"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be-%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba%d0%be-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8%d0%b5-%d0%bf%d0%be/", "text": "Петото поред Национално ученическо състезание по „Митнически и данъчен контрол” бе проведено в Разград с домакин Професионалната гимназия по икономика „Робер Шуман” в града. Организатор на мероприятието бе катедра „Контрол и анализ на стопанската дейност” към Стопанска академия „Димитър А. Ценов“ – Свищов, подкрепена от Академичния център за кариерно консултиране и връзки с обществеността. В надпреварата се включиха общо 50 ученици от училището – домакин и от Варненската търговска гимназия „Георги Стойков Раковски”. Участващите в ученическата надпревара бяха разпределени в 17 отбора, сформирани на случаен принцип, като във всеки отбор имаше средношколци и от двете училища. Доц. Антов разясни регламента и подготвения за състезанието казус, а в качеството на ментори на ученическите екипи бяха четирима студента от 4-ти курс на специалност „Стопански и финансов контрол” в свищовската академия – Гергана Бауренска, Ивана Димова, Никита Йорданов и Георги Георгиев.  Учениците бяха поставени в работна среда, максимално близка до реалната, и се превъплътиха в ролите на митнически и данъчни инспектори. Според заданието, те трябваше да направят проверка на извършени външнотърговски сделки от страна на конкретна българска фирма. Въз основа на предприетите от тях контролни действия, екипите установиха редица несъответствия в оформените документи, като част от тях класифицираха като технически грешки, а останалите като нарушения на митническото или данъчното законодателство, за които определиха вида и размерите на наложените административни санкции на проверяваната фирма. Общото впечатление, което сподели журито бе, че обучението и подготовката на учениците по митнически и данъчен контрол е на високо ниво, което е предпоставка за бъдещото им добро професионално развитие в областта на финансовия контрол. След награждаването на победителите доц. д-р Силвия Костова представи пред всички участници образователното портфолио на Стопанска академия. Говорейки за начините и сроковете за кандидатстване в свищовското висше училище, тя подчерта, че с получения от състезанието сертификат всеки ученик от 12-ти и 11-ти клас може да бъде приет за студент по първа желана специалност в редовна форма на обучение. В рамките на състезанието се проведе и работна среща между учителите от двете средни училища, преподаващи митнически и данъчен контрол, и присъстващите преподаватели от Стопанска академия. На нея бяха обсъдени конкретни въпроси относно учебните програми и планове на преподаваните в профилираните гимназии дисциплини от това направление, както и бъдещи възможности за сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Национално ученическо състезание по „Митнически и данъчен контрол” проведе свищовската академия"}
{"url": "https://trud.bg/%d0%b2%d0%b0%d1%80-%d0%b4%d0%b5%d0%b1%d1%8e%d1%82%d0%b8%d1%80%d0%b0-%d0%b2-%d1%82%d1%83%d1%80%d0%bd%d0%b8%d1%80%d0%b8%d1%82%d0%b5/", "text": "Системата за видеоповторение (ВАР) ще бъде използвана в Шампионската лига и в Лига Европа още от този сезон – от фазата на преките елиминации през пролетта. Това обявиха официално от УЕФА след заседание на Изпълкома на централата в Дъблин. Преди време беше решено технологията да влезе в употреба от новия сезон, но заради дузина реферски грешки от УЕФА решиха да забързат процеса. Така вече само предстоящият последен кръг в груповите фази на двата турнира ще бъде без ВАР. От водещите пет клубни първенства на Европа в момента системата не се използва само във Висшата лига, но тя ще влезе в експлоатация от следващия сезон.", "date": "2018.12.03", "title": " ВАР дебютира в турнирите"}
{"url": "https://trud.bg/%d0%b3%d1%80%d0%b8%d1%88%d0%be-%d1%83%d0%ba%d1%80%d0%b0%d1%81%d0%b8-%d0%b5%d0%bb%d1%85%d0%b0%d1%82%d0%b0-%d0%b2-%d0%b4%d0%be%d0%bc%d0%b0-%d1%81%d0%b8/", "text": "Най-добрият български тенисист Григор Димитров се зае с коледната украса в дома си. Гришо пусна кадър как декорира внушителна елха в дома си. Въпреки сериозният си ръст от 190 см Димитров се е качил и на стълбичка, за да може да достигне върха на коледното дърво и да постави на него разкошен ангел. При Димитров явно времето изобщо не е зимно, тъй като на снимката той е гол до кръста и по шорти на фона на огромен френски прозорец, който открива гледка от високо към града. Той не е отбелязал къде се случва това, но вероятно става дума за дома му в Монако. Цялата статия и всички снимки вижте в  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Гришо украси елхата в дома си"}
{"url": "https://trud.bg/%d0%b8%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d0%bf%d0%be%d0%ba%d0%b0%d0%b7%d0%b0-%d0%b2-%d0%bc%d0%b0%d1%87%d0%be%d0%b2%d0%b5%d1%82%d0%b5-%d0%bd%d0%b0-%d0%bb%d0%b5%d0%b2/", "text": "Мачовете в Първа лига с участието на „Левски“ са с най-нисък процент на ефективност по отношение на времето, което топката е прекарала в игра спрямо 90 минути. Това показва изследване на Футболната обсерватория CIES за периода от 1 юли – 28 ноември 2018 г. В срещите на „сините“ се е играло само в 49% от времето. По различни причини – като лежане на терена, смени, разправии със съдиите, влизане на лекарски екипи и други – останалите 51% са били загубени. На другия полюс са двубоите с участието на „Етър“. В тях са регистрирани 58% ефективност – най-високата за родния елит. Спрямо шампионатите най-малко време е било загубено в елитната дивизия на Швеция – Алсвенскан (60,4% ефективност). Българското първенство е на 29-а позиция с 53,9%.", "date": "2018.12.03", "title": " Изследване показа: В мачовете на „Левски“ се играе най-малко"}
{"url": "https://trud.bg/%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82%d0%b5%d0%bb%d0%b8%d1%82%d0%b5-%d1%81%d0%b0-%d0%b2%d0%b8%d0%bd%d0%be%d0%b2%d0%bd%d0%b8-%d0%b7%d0%b0-%d0%bf%d0%be%d1%81%d0%ba%d1%8a/", "text": "Според половината българи виновни за поскъпването на „Гражданска отговорност“ са застрахователите. Това сочат резултати от експресно социологическо проучване, осъществено от Изследователски център „Спектър“ с ръководител социологът д-р Петко Петков. В периода 26-30 ноември беше проведено експресно телефонно проучване с извадка 705 пълнолетни граждани по някои актуални въпроси, свързани с обществената полемика около задължителната застраховка „Гражданска отговорност“ (ГО). Анализът на данните сочи, че почти три четвърти от респондентите са на мнение, че отговорността за по-високите цени на застраховката се носи от пряко ангажираните с този пазар субекти – застрахователните дружества и държавния регулатор в лицето на Комисията за финансов надзор. Това се дължи на характерната негативна оценка на обществото за държавните институции и структури. Близо половината от анкетираните (47%) смятат, че частните застрахователни дружества и техните интереси са основата на скока на цените. Други 30% смятат, че за неблагоприятната за потребителите тенденция отговорност носи държавата – Комисията за финансов надзор. Едва 4% свързват високите цени на ГО с дейността и интересите на адвокатските кантори, които се занимават със застрахователни дела и обезщетения, а 6% смятат, че повишената цена се дължи на високите претенции на пострадалите. Повече от две трети е делът на анкетираните, които са на мнение, че застрахователният пазар а картелиран, което оказва влияние на цените на ГО (77%) – вж. Фигура 2. Това е много голям процент, който характеризира цялата картина на обществото по тази проблематика. Усещането на респондентите за договорка на застрахователния пазар е изключително негативно явление, върху което е необходимо да работят всички застрахователни институции. В проучването беше поставен и въпрос за личния опит на респондентите, които са сключили задължителната застраховка „Гражданска отговорност“. Близо 15% от тях са имали взаимоотношения със застрахователи по повод инциденти на пътя. Общо 9% от всички анкетирани декларират негативен опит, който свързват със забавяне, лошо отношение, откази от страна на застрахователи. Висок е делът на респондентите – близо две трети (59%), които заявяват, че не са имали подобни проблеми. Прави впечатление обаче високият процент на отказалите да дадат конкретен отговор на този въпрос – близо една трета от анкетираните (32%). Към настоящия момент тези респонденти не намират необходимите доводи нито в едната нито в другата посока. Повече от една трета (38%) от респондентите категорично не одобряват намаляването на максималния размер на застрахователното обезщетение от 120 хил. Според тях, по този начин ще намалее финансовата сигурност за хората при възникнал инцидент. Подобна мярка среща подкрепа от едва 4%. В същото време е висок делът на изразяващите по-скоро неутрално мнение по въпроса (31%) или не могат да преценят – 28% (вж. Фигура 3). Това се дължи на факта, че респондентите имат по умерено отношение по този въпрос. Резултатите сочат, че е необходимо и по-широко обществено обсъждане по този проблем. Относно причините за тиражираните слухове за цена на ГО от 1000 лв., повече от две трети от респондентите смятат, че в основата на подобни очаквания стоят икономически, а не политически мотиви, целящи дестабилизация на управлението. Мнението на респондентите коренспондира с актуалното обществено мнение, че причините за повишаването на цените, като цяло се дължат по скоро на икономически принципи и механизми отколкото на политически. Имено поради това на обратното мнение са едва 13%, които смятат, че целта на повишаването на цените е именно дестабилизация на държавата. Общественото мнение към момента показва негативнна оценка за работата на застрахователните и държавнте институции занимаващи се с регулация на цените на ГО. Усещането за картел в застрахователния пазар е много силно. Респондентите имат по скоро умерено мнение относно намаляване на размера на обещетенията. Данните от изследването показват, че е необходимо да се работи в насока информираност и диалог с гражданите по този актуален въпрос. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.03", "title": " Застрахователите са виновни за поскъпването на „Гражданска отговорност“ според половината българи"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-63-%d0%ba%d0%b3-%d1%82%d1%8e%d1%82%d1%8e%d0%bd-%d0%be%d1%82-%d0%bf%d1%80%d0%be%d0%b4%d0%b0%d0%b2%d0%b0%d1%87/", "text": "Полицаи от Шумен иззеха 63 кг тютюн без бандерол от дома на добре запасен шуменец. Служители от сектор „Противодействие на икономическата престъпност“ получили сигнал от съседи, че комшията им от ул. “Септемврийско въстание“ в Шумен продава папироси и тютюн. Претърсване в дома на Ш.М./45г./ дало положителен резултат – намерени са 63 кг нарязан тютюн, а безработният мъж бил задържан за срок до 24 часа в РУ-Шумен, съобщават от полицията в понеделник. За извършено престъпление е образувано досъдебно производство. Само за последния месец ноември от различни адреси в Шумен и съседния град Велики Преслав са иззети общо 110 кг тютюн без бандерол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Иззеха 63 кг тютюн от продавач"}
{"url": "https://trud.bg/%d0%b2-%d1%88%d1%83%d0%bc%d0%b5%d0%bd-%d0%b1%d0%be%d1%80%d1%8f%d1%82-%d0%bc%d1%80%d1%8a%d1%81%d0%bd%d0%b8%d1%8f-%d0%b2%d1%8a%d0%b7%d0%b4%d1%83%d1%85-%d1%81-%d0%bf%d1%80%d0%be%d0%b3%d1%80%d0%b0%d0%bc/", "text": "Община Шумен ще представи тази седмица актуализирана програма за намаляване на замърсителите на въздуха, както и планираните мерки за подобряване на качеството му. Сред тях е установавяне на точния брой домакинства, които разчитат на твърдо гориво за отопление. Общината спечели близо 100 000 лв. европейски средства, за да набележи адекватни мерки за по-чист въздух. В неделя Шумен се оказа сред градовете рекордьори по фини прахови частици във въздуха – измервания са засекли концентрация 156.4 µg/m3, а това е три пъти над нормата от 50 µg/m3. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " В Шумен борят мръсния въздух с програма"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%ba%d0%bc%d0%b5%d1%82%d1%8a%d1%82-%d1%85%d1%80%d0%b8%d1%81%d1%82%d0%b8%d0%bd%d0%b0-%d1%88%d0%be%d0%bf%d0%be%d0%b2%d0%b0-%d0%bd%d0%b8%d0%ba/", "text": "Заместник-кметът по култура и хуманитарни дейности Христина Шопова категорично опроверга слуховете, че предстои Камерна опера – Благоевград да бъде закрита. По думите й подобни твърдения са абсолютно безпочвени и са обида за хората, които работят в културната институция. „Там има страхотни професионалисти. Подготвено е тяхно участие и в програмата на Коледен фестивал. Нека ги подкрепим, като отидем ние, като заведем и наши близки на техните концерти“, призова Христина Шопова. Тя определи твърденията, излезли в медийното пространство, като опит да се опорочат всички красиви неща, подготвени в навечерието на Коледа в Благоевград. Христина Шопова призна, че по отношение на мениджмънта в културната институция има още какво да се желае, като в момента усилията са насочени именно в подобряване на управлението. „За последния месец се направиха нови неща. Камерна опера може да работи добре, трябва само желание от страна на ръководството“, каза още Христина Шопова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Заместник-кметът Христина Шопова: Никой няма да закрива Камерна опера – Благоевград"}
{"url": "https://trud.bg/%d1%86%d1%81%d0%ba%d0%b0-%d0%b2-%d1%83%d0%b6%d0%b0%d1%81-%d0%be%d1%82-%d1%80%d0%b5%d1%84%d0%b5%d1%80-%d0%b8%d0%bc%d0%b5%d0%bd%d1%8f%d0%ba/", "text": "За денонощие ЦСКА два пъти настръхна срещу съдия. След като Волен Чинков не отсъди поне три дузпи за „червените“ при 0:1 срещу „Славия“, БФС назначи скандален арбитър за голямото дерби на върха срещу „Лудогорец“ в четвъртък. Арбитър ще е именякът на 6 декември Николай Йорданов. Съдията има кошмарна история, свързана с ЦСКА. Тя датира от 2008 година, когато на мач със „Сливен“ даде дузпа срещу „червените“, когато двамата „сблъскали се“ бяха на метър един от друг. През 2012-а подмина два пъти удари от бялата точка в полза на ЦСКА във вечното дерби. След това БФС не даде наряд на Йорданов за мач на „червените“ близо пет години. Още по-любопитен е фактът, че същият арбитър свири и първото дерби на върха през сезона. Тогава „Лудогорец“ спечели с 1:0 в Разград. В кариерата си Йорданов е ръководил 30 пъти двубои на „орлите“ и те не са загубили нито веднъж. Съдията много пъти е бил на мушката и на „Левски“. След 2:2 с „Литекс“ през 2009 година Георги Иванов-Гонзо изригна: „Този палячо развали мача!“ А от „Герена“ поискаха конгрес на БФС. Многократно съдийската комисия е наказвала Йорданов, но въпреки това редовно му дава ключови двубои. Няма случай от „Лудогорец“ да са се жалвали от него.", "date": "2018.12.03", "title": " ЦСКА в ужас от рефер именяк"}
{"url": "https://trud.bg/%d0%b1%d0%b5%d0%b7-%d0%be%d0%b3%d1%80%d0%b0%d0%bd%d0%b8%d1%87%d0%b5%d0%bd%d0%b8%d1%8f-%d0%b7%d0%b0-o%d0%bd%d0%bb%d0%b0%d0%b9%d0%bd-%d0%bf%d0%b0%d0%b7%d0%b0%d1%80%d1%83%d0%b2%d0%b0%d0%bd%d0%b5-%d0%b2/", "text": "Онлайн търговците вече няма да могат да блокират интернет потребителите или да ги пренасочват автоматично към местна версия на техния сайт в зависимост от местоположението им, откъдето се свързват. Където и да се намират, потребителите ще имат онлайн достъп до желаните от тях стоки и услуги. Това предвожда влязлата в сила в днес нова европейска директива. През 2015 г. 63% от уеб сайтовете не са позволявали на потребителите да купуват от тях, защото се намират в друга държава от ЕС. В резултат две трети от желаещите да пазаруват онлайн в чужбина не са могли да направят това. Текстът, забраняващ географското блокиране, цели да сложи край на дискриминациите на единния европейски пазар въз основа на националност или местоживеене на купувача. Така например проучване от 2015 година показа, че за едно и също посещение в “Дисниленд” в Париж, резервирано онлайн, френско семейство плаща средно 856 евро, спрямо 1204 евро за румънско семейство и 1339 евро за италианско семейство. Търговците вече няма да имат право и да налагат различни условия на плащане в зависимост от купувачите, но ще си запазят правото да доставят или не стоки в избрани от тях страни. Новите правила ще се прилагат за електроуредите, хотелските резервации, наемане на автомобили или закупуване на билети за концерт. Защитените от авторски права съдържания, обаче, електронни книги или музика за изтегляне, както и транспортните услуги засега не са включени в новата директива. До две години Еврокомисията трябва да прецени дали забраната за геоблокиране трябва да се отнася и за тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Без ограничения за oнлайн пазаруване в ЕС"}
{"url": "https://trud.bg/200-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0-%d0%be%d1%82%d0%bf%d1%83%d1%81%d0%ba%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%b1%d0%b0%d0%bd%d0%ba/", "text": "Световната банка ще предостави 200 милиарда долара за държави, които се нуждаят от помощ да се адаптират към ефектите на глобалното затопляне и да намалят парниковите си емисии, предава „Ройтерс“. Средствата ще бъдат на разположение в периода 2021-2025 година и са два пъти повече от отпуснатите от Световната банка за първия 5-годишен период след подписването на Парижкото споразумение за климата. Президентът на Световната банка Джим Йон Ким отбеляза, че най-бедните и най-уязвими хора са изложени на най-голям риск от глобалното затопляне и призова и други финансови институции да им помагат. На годишната сесия на конференцията на ООН за климата в полския град Катовице генералният секретар на световната организация Антониу Гутериш призова за още по-амбициозни мерки срещу климатичните промени. Редица държави обаче са против, включително България. Доверието в изпълнението на ангажиментите от развитите икономики е подкопано сериозно заради решението на американския президент Доналд Тръмп да изтегли Съединените щати от Парижкото споразумение, посочва Франс прес, цитирана от БНР. В Катовице тази теза се постара да обори бившият губернатор на Калифорния Арнолд Шварценегер: „Щатите и градовете са още в Парижкото споразумение. Финансовите ни институции са в него, академичните – също. Губернаторите и кметовете. Съединените щати са в него. И ние вършим изключителна работа за това. Да, имаме побъркан лидер във Вашингтон, който е извън споразумението. Но запомнете, Америка е повече от Вашингтон или един лидер“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " 200 млрд. долара отпуска Световната банка на държави, пострадали от климатичните промени"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%80%d0%b5%d0%b2%d0%b8%d0%b7%d0%be%d1%80%d0%be-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%b3%d0%be%d1%80%d0%b8/", "text": "В България няма картел за цените на горивата. Добре, че има една рафинерия, за да са ниски цените. Това заяви пред  председателят на Комисията за борба със сивата икономика и контрабандата Емил Димитров. Има играчи на пазара на горивата, които счетоводно отчитат загуби, макар да печелят, призна той, като допълни, че това не може да не стане без наблюдаващите ги да се правят, че не ги виждат. Димитров заяви, че мерки срещу контрабандата се взимат и предстои приемането на закон. Когато дойде изборна година, законите срещу контрабандата отиват на „трупчета“, защото спонсорите се „ухажват“, заяви Емил Димитров. Цените на горивата са световни и държавата не може да направи нищо, коментира той. Редно е да има разбивка колко пари отиват в хазната не само при купуването на бензин, но и алкохол и цигари. Така ще се види, че от кутия за цигари за 6 лв. държавата взима 4,5, допълни Димитров. Предстои разглеждането на второ четене на поправки в НК за криминализирането на производството на нелегални цигари и алкохол, но след приемането му няма да действа със задна дата, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.03", "title": " Емил Димитров – Ревизоро: Цените на горивата са световни и държавата не може да направи нищо"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-296/", "text": "Държавно безхаберие в борбата с отровния въздух Мръсна пелена покри част от България, докато чиновниците в София и Брюксел си говорят за стратегии. Страната ни не защити най-ефикасните мерки против смога.       Шаранът вмирисан от евтини фуражи Цената му на дребно стига 8 лева за килограм дни преди Никулден. Не купувайте риба от багажника на автомобила, съветват експерти.         На какви обезщетения имам право при прекратяване на работа? Трудово-правна консултация на „Труд“.             Осъдени педофили организират детски партита Българки, жертви на романтични измами, изгарят с по 60-70 хил. евро, казва Явор Колев, началник на отдел „Компютърни престъпления“ в ГДБОП, в интервю за „Труд“.           Ще има ли европейски въоръжени сили? Макрон не само твърдо отстоя идеята си, но заяви, че Франция не е марионетка на САЩ – анализ на доц. Йордан Величков.           Между чука и наковалнята Едва 180 срещу 410 британски депутати ще застанат зад Брекзит – коментар на Благовест Бенишев.       Наследникът на Хампарцумян Силует на Теодора Петкова – бъдещият председател на Управителния съвет и главен изпълнителен директор на УниКредит Булбанк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Вижте акцентите в броя на вестник „Труд“ във вторник, 4 декември 2018"}
{"url": "https://trud.bg/%d0%be%d0%b1%d0%b8%d1%81%d0%ba%d0%b8%d1%80%d0%b0%d1%85%d0%b0-%d1%82%d1%80%d0%b8-%d1%86%d1%8a%d1%80%d0%ba%d0%b2%d0%b8-%d0%b2-%d1%83%d0%ba%d1%80%d0%b0%d0%b9%d0%bd%d0%b0-%d1%87%d0%b8%d0%b8%d1%82%d0%be/", "text": "Украинските власти са обискирали три църкви в северната част на страната, чиито свещенослужители декларират лоялност към Руската православна църква, предаде Франс Прес. Полицаи и служители на службите за сигурност са претърсили и домовете на свещениците. Това е съобщила пред агенцията полицейската говорителка Алла Вашченко. Тя е обяснила, че целта на предприетите мерки е била проверка за нарушения на закона за равнопоставеност на религиите. Няма арестувани. „Заповядано им е било да конфискуват всичко, свързано с нашата църква, но се държаха културно“, разказва пред Франс прес митрополит Висарион от Житомирска област. Православната църква в Украйна е в разкол – една част от нея иска независимост от Москва, а друга – да остане част от Руската православна църква. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Обискираха три църкви в Украйна, чиито свещенослужители декларират лоялност към Руската православна църква"}
{"url": "https://trud.bg/%d0%bd%d0%b0-%d0%ba%d0%b0%d0%ba%d0%b2%d0%b8-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d1%8f-%d0%b8%d0%bc%d0%b0%d0%bc-%d0%bf%d1%80%d0%b0%d0%b2%d0%be-%d0%bf%d1%80%d0%b8-%d0%bf%d1%80/", "text": "Въпрос:  Предстои ми съкращение от длъжността, която заемем към момента. На какви обезщетения имам право и трябва ли работодателят да ги впише някъде, за да ми гарантира изплащанията им по този начин? Д. Паликаров, гр. Шумен Отговор:  При прекратяване на трудовото правоотношение работодателят е длъжен да издаде заповед за уволнение или друг документ, с който се удостоверява прекратяването му. В Кодекса на труда липсва разпоредба, в която да са посочени реквизити на заповедта за прекратяване на трудовото правоотношение, с изключение на заповедта за дисциплинарно наказание, когато е реализирано дисциплинарно уволнение. От акта за прекратяване на трудовото правоотношение (заповед или друг документ) следва да става ясно кое трудово правоотношение се прекратява, защо се прекратява, кой го прекратява и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " На какви обезщетения имам право при прекратяване на работа?"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bd%d0%b0%d0%b4-50-000-%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0-%d1%81%d0%b5-%d0%be%d1%82%d0%be/", "text": "Лидерът на софийската организация на БСП Калоян Паргов заяви пред   че има съмнения за верността на данните на Софийската община за качеството на въздуха, защото се разминават с данните, посочвани от НПО организациите. Той отбеляза, че въпреки това, всички данни показват покачване на стойностите на замърсителите на въздуха. Над 50 000 домакинства се отопляват с твърдо гориво, като се горят и много отпадъчни материали, заяви Паргов и призова да се направи масова кампания да се закупи оборудване за пречистване на въздуха от домакинствата. Приходите от данъка за старите автомобили трябва да се изразходват целево, допълни той. Калоян Паргов повтори предложението си да се извършва редовно почистване на софийските улици и булеварди. Исканията на таксиметровите шофьори за повишаване на цените за превоз трябва да са консенсусни, като се отчете и мнението на най-големите фирми за таксиметрови услуги. След това предложението трябва да се адресира до Столичната община. „Такъв минимум трябва да има, защото това го изисква законът“, заяви Паргов.  Таксиметровата услуга трябва да има минимален стандарт, защото за мнозина това е допълнителна заетост, допълни той. БСП все още не номинира никого за кметските избори в София догодина, а само обсъжда имена, коментира Паргов слуховете, че Мая Манолова е едно от обсъжданите имена. Той потвърди, че такова обсъждане има, като добави, че сред останалите спрягани кандидати са Георги Свиленски, Петър Корумбашев, Жельо Бойчев и самият той в качеството си на лидер на софийската организация на партията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Калоян Паргов: Над 50 000 домакинства се отопляват с твърдо гориво"}
{"url": "https://trud.bg/%d0%b2%d0%b5%d0%bd%d1%86%d0%b8-%d1%81%d1%82%d0%b5%d1%84%d0%b0%d0%bd%d0%be%d0%b2-%d0%be%d0%b1%d0%b8%d0%b4%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "Венцислав Стефанов, президент на „Славия“ и член на изпълкома на БФС, обиди национала Кирил Десподов. Нападателят на ЦСКА бе наречен „женчо“ от Белия вожд. Причината е, че Десподов обвини Георги Петков, вратар на „Славия“ и резерва в дербито, че е призовал съотборниците си „да му счупят крака“. „ Кирчо Десподов ми падна много в очите – каза Стефанов. – Женчо е, никакъв мъж. Като в детската градина се държи: „Моля другарката, ама той ми извика от пейката!“ Според Стефанов съдията Волен Чинков е последната причина ЦСКА да загуби от „Славия“ с 0:1. „Те имаха безкрайно много положения, но не ги вкараха – продължи „белият“ президент. – Във футбола има и късмет. Ако бяха вкарали гол, сега нямаше да говорят за съдията. Без късмет и Емил Костадинов нямаше да отбележи на „Парк де Пренс“. Съдийството в България не клони към един от борещите се за титлата отбори. За разлика от други години е на добро ниво.“ Стефанов призова Георги Петков да бъде избран за футболист №1 на годината. Негов основен конкурент се очертава Десподов. Освен това президентът на „Славия“ гарантира, че до „10-15 дни“ стадионът в „Овча Купел“ ще има осветление.", "date": "2018.12.03", "title": " Венци Стефанов обиди национал"}
{"url": "https://trud.bg/%d1%88%d0%b8%d1%84%d1%80%d0%b8%d0%bd-%d1%81-%d0%bd%d0%be%d0%b2-%d1%80%d0%b5%d0%ba%d0%be%d1%80%d0%b4-%d0%b2-%d1%81%d0%ba%d0%b8%d1%82%d0%b5/", "text": "Микаела Шифрин стана седмата скиорка в историята с победи във всичките алпийски дисциплини, след като триумфира в супер г в Лейк Луис  (Канада). Американката остави на 77 стотни след себе си Рагнхилд Мовингел  ( Норвегия ),  а трета остана Виктория Ребенсбург  ( Германия ).  Шифрин е и единствената, която има победа в паралелно състезание. Марсел Хиршер  ( Австрия )  пък не успя да се изкачи на върха в гигантския слалом в Бийвър Крийк (САЩ), след като остана на 14 стотни след Щефан Люц (Германия). Алберт Попов пък остана 48-и в първия манш на 3,56 секунди след лидера.", "date": "2018.12.03", "title": " Шифрин с нов рекорд в ските"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%be-%d0%b1%d0%b5%d0%b7%d1%85%d0%b0%d0%b1%d0%b5%d1%80%d0%b8%d0%b5-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%be%d1%82%d1%80%d0%be%d0%b2/", "text": "Мръсна пелена покри част от България, докато чиновниците в София и Брюксел си говорят за стратегии Общините с действащи програми сред най-замърсените Пелена от силно замърсен въздух покри голяма част от България, показват данните от лабораториите на официалните институции у нас и в Европа, както и мониторинговата гражданска система Air.bg. Прогнозата е, че ситуацията няма да се подобри до средата на седмицата. Това се случва в дните преди правителството да одобри “Националната програма за подобряване на качеството на атмосферния въздух в България 2018-2024”, написана от Световната банка срещу хонорар от 3 милиона лева. В същото време страната ни е заплашена от тежки финансови санкции от Брюксел, заради безхаберието на отговорните ведомства при овладяването на проблема със завишените нива на фините прахови частици с индекс 10 (ФПЧ10), които са най-опасни за човешкото здраве и живот. Еколози и експерти обясниха пред “Труд”, че страната ни е имала предостатъчно време да вземе най-адекватните мерки в борбата срещу мръсния въздух. Вместо това все още сме на бюрократична фаза, в която се правят кръгли маси и обсъждания и реални действия на практика липсват. Както “Труд” е писал в материалите си по темата, по време на тези разговори, в които участват пратеници на Световната банка и Брюксел, българските власти не защитиха най-ефикасните мерки. А те повлияят най-бързо за подобряването на качеството на въздуха у нас, когато става въпрос за битовото отопление. Последният пример е опитът за изхвърляне на електростатичните филтри за комини от Оперативна програма “Околна среда”. Според отговорните институции причината е ЕК – оттам не разрешавали със 111-те милиона лева еврофинансиране общините, които имат действащи програми срещу смога, да купуват на домакинствата филтри. Вместо това се изисквало оборудването на хиляди къщи с печки на пелети, които също отделят ФПЧ, поставянето на климатици (много скъп вариант за домакинствата), или включване към газопреносна или топлофикационна мрежа. Но много малко населени места са газифицирани, докато връзването към парното няма да е с парите от ЕС, а за сметка на домакинствата. Миналата седмица София демонстрира пилотен проект с филтрите за комини. В столичния квартал “Красна поляна” бяха монтирани 10 филтъра. Кметът Йорданка Фандъкова, която присъства на презентацията обяви, че в началото на годината друга фирма е монтирала такова устройство в кв. “Драгалевци”. Данните показвали, че ефективността на уреда е между 75 и 80% – тоест през комина се изхвърлят съвсем малко ФПЧ. Другото предимство е, че при монтаж на филтри хората не трябва да подменят старите си печки с нови и скъпи. Въпреки това нито една от 7-те одобрени общини за финансиране по ОПОС засега няма възможност за купуване на филтри с евросредства. Останалите местни управи, които са включени в Оперативната програма, са Бургас, Видин, Димитровград, Монтана, Пловдив, Смолян. Кореспондентът на “Труд” в Монтана предаде, че последните актуални измервания от тази година показват, че през октомври от взетите 31 проби на въздуха, 10 надхвърлят допустимите стойности. Близо 97% от замърсяването на въздуха в Монтана е причинено от битово отопление на дърва и въглища. Подобна е и ситуацията в Пловдив, предаде кореспондентът на вестника. Според данните от тази община вчера качеството на въздуха там също е било лошо. “От началото на годината до момента в Бургас превишаване е имало 52 пъти”, съобщи за “Труд” Тонка Атанасова, шеф на РИОСВ-Бургас. На този етап нагласите на общините показват, че те категорично искат да поставят филтри на комините на домакинствата, защото това доказано е най-ефикасната мярка за България, която ще доведе до бързо и значително подобрение на въздуха. Вместо държавните власти да защитят пред ЕК тази позиция, те се оправдават, че Брюксел не разрешава и приемат наложеното отвън.   Емил Георгиев, председател на ПК “Екогласност”, пред “Труд”: Въвеждат се безсмислени мерки “Труд” потърси за коментар Емил Георгиев, председател на Политически клуб “Екогласност”. В петък той присъства на кръгла маса в МОСВ, която бе финала на общественото обсъждане на “Националната програма за подобряване на качеството на атмосферния въздух в България 2018-2024”. Документът е изработен от Световната банка срещу 3 милиона лева и предстои да бъде внесен за одобрение в Министерския съвет. – Г-н Георгиев, изглежда поредна зима у нас хората ще дишат отровен въздух. Къде е проблемът според Вас? – Национална програма за подобряване на качеството на атмосферния въздух в България, изработена от Световната банка, е абсолютно безсмислена. Крайно време е държавните институции да дадат свобода на общините сами и по своя преценка да въведат мерките, нужни за подобряването на качеството на въздуха. Нашата страна не трябва сляпо да изпълнява волята на СБ и Брюксел. – Така ли действат българските институции – доверяват се сляпо? – Да, а ЕС и СБ за пореден път действат на принципа “давам ви едно, а ви взимам две”. Преди 3-4 дни, когато беше финалното обществено обсъждане на Националната програма, един треторазряден чиновник от СБ ни обясняваше колко хубави и приложими са предложените от тях мерки, които всъщност граничат с безумието. Например в зони с високо съдържание на фини прахови частици с индекс десет (най-опасните за здравето и живота – б.а.), да се ограничи напълно използването на дърва и въглища за битово отопление. В същото време в зоните с ниско съдържание на ФПЧ10 едва ли не да се забрани движението на автомобили. Е, какво – военно положение ли да въведем? – Все пак отговорните институции у нас не трябва ли да имат водеща роля по въпроси за положението в България? – Не мога да разбера защо Министерството на околната среда и водите чак сега се сеща да взима мерки, след като имаме наказание от Европа, започнало преди година и половина. Как така МОСВ пропусна толкова време, за да вземе адекватни мерки? Сега искат от тези, които участвахме във финалното обществено обсъждане да си кажем мнението за стратегията в рамките на 2-3 дни, тоест до сряда (утре – б.а.). Все пак имаха година и половина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.03", "title": " Държавно безхаберие в борбата с отровния въздух\t\t\t"}
{"url": "https://trud.bg/%d1%88%d0%b0%d1%80%d0%b0%d0%bd%d1%8a%d1%82-%d0%b2%d0%bc%d0%b8%d1%80%d0%b8%d1%81%d0%b0%d0%bd-%d0%be%d1%82-%d0%b5%d0%b2%d1%82%d0%b8%d0%bd%d0%b8-%d1%84%d1%83%d1%80%d0%b0%d0%b6%d0%b8/", "text": "Цената му на дребно стига 8 лева за килограм дни преди Никулден Всяка касетка трябва да е с етикет Стопани на басейни и язовирчета хранят рибата с каквото намерят. Те използват нискокачествени евтини фуражи, които като се хвърлят във водоема, потъват. Така шаранът е принуден да се движи по дъното, а после месото му мирише лошо, обясни за „Труд” Йордан Господинов, председател на Асоциацията на производителите на рибни продукти „БГ ФИШ”. Най-често такива стопанства излизат на пазара със стока, чийто произход много трудно може да се проследи, защото някои от тях са собственост на общините, допълни Господинов. Добрите развъдници работят с висококачествени екструдирани фуражи, които съдържат повече полезни вещества, гранулите не потъват и така рибата плува по повърхността на водоема. Месото й е по розово и по-вкусно, обясни Господинов. Част от фирмите вече са вкарали и аератори, които внасят кислород във водата, което също прави месото по-качествено. Цената на такава риба е по-висока, но има хора, които търсят продуктите на определено стопанство, именно заради качеството, обясни той. Във фуражите за рибата по закон е строго забранено да има тежки метали, пестициди и токсини. Стопанствата, които са силно експортно ориентирани, строго спазват тези изисквания, защото представете си, ако установят подобно нарушение в Япония или Южна Корея, където продаваме, каза Господинов. У нас контролът на рибата по пазарите се осъществява от Българската агенция по безопасност на храните. Експертите й обаче не могат да спрат автомобил, натоварен с риба, например. Много трудно се проследява стока, предлагана от багажника на автомобил или на пътя. Тя е рискова, категоричен е експертът. Има хора, които ловят риба и я предлагат на пазара без стандартните опаковки. Други си позволяват да слагат в една касета различна риба – едната е стояла десет дни в мрежите, другата – пет часа в лодката, затова всичко трябва да мине контрол, настоя Господинов. Рибата е свежа един-два дни, след това не може да се продава. Някои магазини си позволяват, като не могат да продадат шарана, да го почистят и нарежат на шайби и замразят, това не е разрешено, категоричен беше той. Затова от бранша настояват всяка риба да бъде с етикет, както е по закон. Ако е насипна, етикетът трябва да се постави на касетката, да бъде непромокаем и да съдържа задължително датата на улова, както и срокът на годност и температурата на съхранение. Между 5,50-6,50 лева стига килограм шаран на борсите в страната дни преди Никулден. На някои места по пазарите цената минава и 8 лева, съобщи Йордан Господинов. По думите му, ако температурите паднат тези дни и замръзнат язовирите, което ще затрудни риболова, цената може да стане и двойна. По думите му на нашия пазар отражение дава и износът за Румъния. Те са голям пазар и има сериозно търсене на българска риба – освен шаран, изнасяме за Румъния пъстърва и цаца. Черната мида, която се добива у нас, масово се изпраща за румънския пазар. Бусове с румънска регистрация чакат до кораба и взимат почти целите количества от улова, обясни председателят на асоциацията. Морските риби – барбун, калкан, лефер се изнасят предимно за Гърция и Турция, а рапаните отиват за азиатския пазар. Бяла мида пък продаваме в Италия и Испания. Около една трета от българския шаран и пъстърва се изнасят зад граница, показват данните на асоциацията.   Доц. д-р Галин Николов, изпълнителен директор на Изпълнителната агенция по рибарство и аквакултури: Незаконният улов на пазара намалява всяка година Искайте от продавача документ за произход Все по-малко е незаконната риба, която се продава по пазарите у нас, заяви пред „Труд” доц. д-р Галин Николов, изпълнителен директор на Изпълнителната агенция по рибарство и аквакултури. Това означава, че сивият сектор в бранша намалява, допълни той. Най-често получаваме сигнали от браншовите организации за фирми, които работят на тъмно. Искам специално да им благодаря за съвместната работа, каза Николов. Най-често без документи работят малки язовири около селата, посочи шефът на ИАРА. Той напомни, че всяко рибовъдно стопанство трябва да се регистрира в ИАРА. Над 600 вече са регистрираните такива стопанства, които вече произвеждат законно и плащат данъци. Въпреки това около празниците контролът ще бъде засилен. Потребителите трябва да знаят, че освен да следят за цвета на очите и хрилете, могат да поискат от продавача да им покаже документ за произход на рибата. При най-малки съмнения, веднага да сигнализират в агенцията. Той напомни, че санкцията за незаконна риба е над 1500 лева. Само за последните три дни инспекторите на ИАРА са конфискували 500 кг риба в района на Бургас.   Рибата е слуга на светеца Принасяме я в жертва за здраве и благоденствие на семейството си На Никулден се яде риба и най-вече шаран, защото според легендите тази риба се смята за слуга на светеца. Веднъж, когато излязъл с лодката си в открито море, се извила буря и пробила лодката, а с шарана запушил пукнатина и така се спасил от гибел. Така на всеки 6 декември, принасяме в жертва шаран за здраве и благоденствие на семейството си. Свети Николай Чудотворец е живял по времето на император Константин Велики и е бил архиепископ на Мир. Роден през III век в Патара, село, намиращо се в днешнаТурция. Богатите му родители, които са го отгледали, за да бъде един благочестив християнин, загинали по време на епидемия, докато Николай все още бил млад. Вдъхновен от думите на Христос „продавайте това, което притежавате, и давайте парите на бедните,“ използва цялото си наследство, за да помогне на нуждаещите се, болните и страдащите. В житието му са разказани истории за спасени кораби и моряци. Хората вярват, че той ходи по вода, спира ветрове, има власт над бури и течения в океаните. Затова има предание, че на 6 декември лодки и кораби не излизат в открито море.   Навръх Никулден морски вълци влизат с лодките Най-прясната рибена чорба – в Ахтопол, в Ченгенето – от 9 риби Най-прясната рибена чорба този Никулден ще е в Ахтопол. Местните рибари са взели твърдо решение- на празника на Свети Николай Чудотворец да влязат в морето, да наловят чернокоп и барбун, а след това да направят страхотна рибена чорба и да почерпят всички. Въпреки, че е студено, на Никулден прогнозите са морето да е тихо и спокойно, коментираха морските от Ахтопол. В Ченгене скеле пък не са спрели да пърпорят с лодките си из залива. Ловят чернокоп, платерина и кефал. При тях рибената чорба ще е традиционно от седем или девет риби. В казана ще закъкри вкусотия от паламуд, чернокоп, барбун, попчета, карагьоз, сафрид, платерина и още два вида риби, които се намерят във фризерите. Традиционно, рибената чорба ще е с тайнствената съставка дивисил, и още нещо, което е строго секретно и се знае само от съдържателя на кръчмата „Морски сговор“. Именно той ще готви на празника и ще свари поне два казана рибена супа. Ще го направи два пъти за един месец, тъй като рибарите от Ченгене скеле честват Никулден и по старому- на 19- ти декември, за да им отидат повече гости.   Парад на моряците и малки подаръци за децата Свети Никола е сред най-популярните светци в християнския свят. Паметта му се почита на датата на неговата смърт – 6 декември. Монахините през Средновековието оставяли кошници с храна и дрехи на вратите на нуждаещите се. Традиция, която се спазва и днес в Гърция. Моряците правят паради, като носят иконата на светеца по пристанищата. По време на тържествата, организирани в негова чест и раздават малки подаръци на децата, като големите пазят за Коледа. За Гърция е официален празник на гръцката флота и корабните компании, тъй като почитат свети Никола като покровител на моретата, моряците и рибарите. По тази причина всички морски и търговски кораби имат като патрон негова икона в плавателните съдове. В гръцката народна традиция денят на Свети Никола се свързва с края на празничния тридневен период, наречен „Никовавара“, и се идентифицира със силните студове. Легендите го описват като побелял старец, носещ мокри дрехи, от чиято брада капе морска пяна. Неговият образ е прототип на модерния Дядо Коледа, който раздава подаръци на децата. На гръцката трапеза задължително има риба и рибни деликатеси“.   Варненци празнуват със сафрид и чернокоп Даниела Фархи С морска риба вместо с традиционния шаран ще посрещнат Никулден голяма част от варненските домакинства. Причината е, че тази есен в морето имаше доста сафрид, чернокоп, паламуд и мнозина напълниха фризерите си за цяла зима. В същото време на рибната борса на Кооперативния пазар шаранът поскъпна с левче за седмица и в навечерието на празника се търгува масово за 7 лв. килото. На същата цена може да се намери среден по размер чернокоп, докато най-дребният върви по 6 лв./кг. Търговците продават сафрида от 5 до 8 лв./кг, а вкусният паламуд е заковал цена от 8 лв. за кило. На борсата има и сом по 12 лв./кг, пъстърва по 9,50 лв., а най-евтин от сладководните риби е толстолобът – 3,50 лв./кг. Най-икономичното никулденско меню, на което залагат предимно възрастни домакини коренячки, е печената на фурна цаца. Кило от народната риба в момента се харчи по 3 лв., а барбунът и дребен кефал се продават по 4 лв./кг.   Няма да се учи и Синята зона ще е без пари На Никулден в Бургас няма да се учи, а Синята зона ще е без пари. Това съобщиха от общината в града. Кметството и превозвачът „Бургасбус“ обявиха и безплатни курсове във всички превозни средства от градския транспорт за пиковите часове между 10 и 14 на обяд и вечерта между 17 и 21 часа. През целия ден в автобусите на градския транспорт ще звучи музика от емблематични бургаски изпълнители, а на електронните им табла ще тече надписът „Честит празник!“. Кметът на Бургас Димитър Николов в понеделник издаде заповед денят да е неучебен.  На 6 декември всеки може да паркира без пари в синята зона, но препоръчваме да използвате повече безплатния градски транспорт, за да бъде движението по-комфортно и свободно за хилядите празнуващи пешеход­ци, коментираха от Общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Шаранът вмирисан от евтини фуражи\t\t\t"}
{"url": "https://trud.bg/%d1%82%d1%80%d0%be%d0%bb%d0%b5%d0%b8%d1%82%d0%b5-%d0%b2-%d0%bf%d0%b0%d0%b7%d0%b0%d1%80%d0%b4%d0%b6%d0%b8%d0%ba-%d1%81%d0%bf%d1%80%d1%8f%d1%85%d0%b0-%d0%b7%d0%b0-%d0%bf%d0%be%d0%b2%d0%b5%d1%87%d0%b5/", "text": "Тролеите в Пазарджик спряха за повече от 3 часа. Причината – рядко съчетание от атмосферни фактори. Минусовите температури и високата влажност заледиха контактната мрежа на възлови точки в града, в резултат на което рано сутринта повечето мотриси не бяха в състояние да изпълняват разписанията си, информира  Някои от колите закъсняваха с повече от половин час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Тролеите в Пазарджик спряха за повече от 3 часа"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d1%81%d0%ba%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d0%b2-%d1%81%d0%b2%d0%b8%d1%89%d0%be%d0%b2-%d0%bf%d1%80%d0%b8%d0%ba%d0%bb%d1%8e%d1%87/", "text": "Студентският театър при Стопанска академия „Д.А.Ценов“ в Свищов приключи настоящата календарна година с представление на пловдивска сцена. Младите свищовски актьори бяха поканени да участват в едноседмичната програма, с която театър А’парт отпразнува 33 години. Театър А’парт в Пловдив е създаден от д-р по изк. Сашо Петков – син на дългогодишния преподавател в Стопанска академия – проф. д-р Петко Петков. След възстановяването на Студентския театър през м. април на настоящата година, Сашо Петков режисира онлайн свищовските студенти безвъзмездно. С негова помощ беше поставена пиесата на Петер Турини „Лов на плъхове”, където в ролята на „ТОЙ“ се въплъти четвъртокурсникът Добрин Тодоров, а ролята на „ТЯ“ изпълнява второкурсничката Галина Лазарова – и двамата от специалност „Счетоводство и контрол”. В постановката, двамата актьори представят чувствата, желанията и отношението на младите хора към консуматорското общество, наречено от тях „плъховско”. Още при първото им участие – XVI Национален фестивал на любителските камерни и кафе-театри, който се проведе в Свищов, журито присъди на Добрин трета награда за главна мъжка роля. Второто представяне на постановката във форум с конкурсен характер отново донесе награда за Студентския театър. Свищовските студенти бяха сред седемте младежки формации, избрани да участват в XXI Национален фестивал на любителските театри с международно участие „Каварна 2018”, където бяха допуснати общо 22 спектакъла с над 250 участници от България, Русия и Молдова. За ролята му на „ТОЙ” в пиесата, Добрин получи трета награда за младежка мъжка роля. Пиесата „Лов на плъхове” в изпълнение на свищовския студентски театър бе част от програмата „33 стъпки по пътя А’парт“ на пловдивска сцена. Освен представленията в залата на театър А’парт, по време на честването бяха организирани и четения на творби на автори, които ще бъдат поставени през следващата година. Всяко събитие беше подложено на обсъждане от хора с дългогодишен професионален опит като актьори, които не само поощриха свищовските студенти, но им дадоха и ценни съвети за това как да направят спектакъла си по-добър, а присъствието си на сцената по-запомнящо се. При гостуването си в Пловдив, Студентският театър при Стопанска академия получи уверението от д-р по изк. Сашо Петков, че съвместната им работа ще продължи и през следващия сезон. Вече е избрана пиеса на румънския автор Матей Вишниек, за която започнаха репетиции и се планира да бъде представена през пролетта на 2019 г. Студентският театър е готов да приема и нови популнения от студенти, завладени от магията на театралното изкуство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Студентският театър в Свищов приключи годината с представление на пловдивска сцена\t\t\t"}
{"url": "https://trud.bg/%d0%bd%d0%b0%d0%b4-13-%d1%85%d0%b8%d0%bb%d1%8f%d0%b4%d0%b8-%d0%ba%d0%be%d0%bb%d0%b5%d0%b4%d0%bd%d0%b8-%d0%b5%d0%bb%d1%85%d0%b8-%d0%b8%d0%bc%d0%b0-%d0%b3%d0%be%d1%82%d0%be%d0%b2%d0%bd%d0%be%d1%81%d1%82/", "text": "Общо 13 364 коледни дръвчета има готовност да предложи на пазара за предстоящите празници Югозападното държавно предприятие. Над 1/3 от тях са живи елхи в контейнер, като основната част са произведени в „ДЛС Дикчан”, както и в разсадниците на териториалните поделения в Катунци, Гоце Делчев, Дупница и Елин Пелин. Най-много отрязани дръвчета могат да предоставят стопанствата в Белово, Брезник, Дикчан, Добринище, Самоков. Добивът на коледни елхи започва в началото на декември. Предлагат се обикновен смърч и ела, черен и бял бор, зелена дугласка. Сече се само след подадени заявки от търговци в държавните горски и ловни стопанства на ЮЗДП. Всяка законно отсечена елха е придружена със специална марка и идивидуален номер. Елхите се предлагат на различна цена в зависимост от дървесния вид, височината и начина на добив. Отсечените дръвчета са от 2.00 до 43.00 лева без ДДС. Цените на живите елхи в контейнер, които след празниците могат да бъдат засадени, са от 4.00 до 20.00 лева без ДДС. За поредна година ЮЗДП предоставя възможност на всеки, който желае да закупи директно коледно дърво от горските стопанства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Над 13 хиляди коледни елхи има готовност да пусне на пазара ЮЗДП"}
{"url": "https://trud.bg/%d0%ba%d0%be%d0%bb%d0%b5%d0%b4%d0%b5%d0%bd-%d1%84%d0%b5%d1%81%d1%82%d0%b8%d0%b2%d0%b0%d0%bb-2018-2019-%d0%bf%d1%80%d0%b5%d0%bc%d0%b8%d0%bd%d0%b0%d0%b2%d0%b0-%d0%bf%d0%be%d0%b4-%d0%bc%d0%be%d1%82%d0%be/", "text": "„Следвай звездата, озари пътя!” е мотото, под което тази година ще премине коледно-новогодишната програма на Община Благоевград. И този път по традиция, кметът д-р Атанас Камбитов ще даде начало на празничните инициативи със запалването на коледните светлини на елхата на площад „Георги Измирлиев” на 5-ти декември от 18.30 часа. „Коледен фестивал“ 2018-2019 г. включва редица мероприятия. Програмата стана ясна днес, на пресконференция, която бе водена от заместник- кметът Христина Шопова. „Благодаря за огромния интерес. Всяка година всички очакваме с нетърпение да обявим Коледната програма и Коледния фестивал. Никога не сме крили, че това за нас е един от най- вълнуващите моменти. Както знаете всяка година Коледният фестивал има своето мото, слоган. Тази година мотото е „Следвай звездата, озари пътя!“ . И тази година имаме благотворителна инициатива. Обединяваме се около това да помогнем на Иван, който има онкологично заболяване. За щастие сумата, от която се нуждае неговото семейство е почти събрана. Хубавото е, че има надежда, а когато има надежда е добре да се обединим- Един град за едно дете! “, каза по време на срещата заместник- кметът. Тя допълни, че всеки концерт на културните институти, включено в Коледната програма, ще бъде с цена 3 лева, като 1 лев ще отива в сметката на Иван. Едно от най- любимите събития, превърнало се в традиция за Благоевград „Часът на приказния разказвач“ започва от 10 декември във фоайето на Община Благоевград от 18.00 часа. От 15 декември, във фоайето на Младежки дом, започва Детски коледен панаир, любима инициатива за децата, която се провежда съвместно с Община Благоевград и фондация „Easyart“. И тази година Дядо Коледа ще очаква писмата от малчуганите на Благоевград да бъдат пуснати в кутията, която ще бъде позиционирана пред елхата, на пл. „Георги Измирлиев“. В началото на Новата година писмата ще бъдат отворени, а победителите ще получат подаръци, осигурени от кмета д-р Камбитов.  Активно участие в програмата взимат и децата на Благоевград. Представители на елитни гимназии от града ще се представят с базар, изложба, концерти. В Коледен Фестивал „Следвай звездата, озари пътя!“ Община Благоевград работи съвместно със заведения в Благоевград, които се включват в Коледен фестивал с интересни събития. Инициативите са поместени в книжките на Коледен фестивал. Община Благоевград пожелава Весели празници! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Коледен фестивал 2018-2019 преминава под мотото  „Следвай звездата, озари пътя!”\t\t\t"}
{"url": "https://trud.bg/%d0%b1%d1%80%d0%be%d0%b5%d0%bd%d0%b8-%d0%b4%d0%bd%d0%b8-%d0%be%d1%81%d1%82%d0%b0%d0%b2%d0%b0%d1%82-%d0%b4%d0%be-%d1%84%d0%b8%d0%bd%d0%b0%d0%bb%d0%b0-%d0%b7%d0%b0-%d0%b3%d0%be%d0%b4%d0%b8%d1%88%d0%bd/", "text": "Броени дни остават до края на гласуването за Годишните награди за туризъм, организирани от Министерството на туризма. Община Благоевград е номинирана в категория „Туристическо събитие“ с организирането на фестивала „Francofolies.Blagoevgrad“, което през 2018 година се проведе за четвърта поредна година. Всеки желаещ може да пусне своя глас до 5 декември на сайта на Министерство на туризма – https://tourismawards.bg/cat/turistichesko-subitie/?fbclid=IwAR08cNlrbnRTL8-_pkFgAck6yWHpiOAqm9SRbeWjCd3Fb31bp_UQ31B-xkc. През 2015 година престижният фестивал за съвременна френска музика „Francofolies. Blagoevgrad“ беше възстановен от след близо 20 годишно прекъсване и се реализира като изключително успешен проект. Българското издание на фестивала е едно от най-големите събития от цял свят, популяризиращи френскoезичната култура през 2017 година, според проекта „Голямата обиколка“. Инициативата е на френската държава и е под патронажа на френския президент. Община Благоевград е носител на наградата „Туристическо събитие“ за 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.03", "title": " Броени дни остават до финала за Годишните награди за туризъм, организирани от Министерство на туризма\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bc%d1%8a%d0%b6-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb-%d0%ba%d0%be%d0%b7%d0%bc%d0%b5%d1%82%d0%b8%d0%ba%d0%b0-%d0%b7/", "text": "По искане на Районна прокуратура – Бургас, съдът задържа под стража Драгомир М., обвинен в кражба на козметични продукти на обща стойност над 3700 лв. На 22.11.2018 г. в гр. Бургас, от лек автомобил „Дачия“, паркиран на паркинг на кръстовището на ул.„Сливница“ с ул.„Дебелт“, в условията на опасен рецидив, като използвал неустановено техническо средство, той отнел чужди движими вещи – козметични продукти – всички на обща стойност 3731 лв., собственост на търговско дружество, без съгласието на собственика им и с намерение противозаконно да ги присвои. Според прокурора, налице е обосновано предположение за това, че Драгомир М. е извършил престъплението, в което е обвинен. Представителят на държавното обвинение е категоричен, че Драгомир М. може да се укрие или да извърши ново престъпление. Съдът прие мотивите на прокурора и задържа под стража обвиняемия.  Определението на Районен съд – Бургас подлежи на обжалване пред Окръжния съд в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.03", "title": " Арестуваха мъж, откраднал козметика за 3 700 лв."}
