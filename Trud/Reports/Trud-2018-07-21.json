{"url": "https://trud.bg/%d0%bf%d0%b5%d0%bd%d1%82%d0%b0%d0%b3%d0%be%d0%bd%d1%8a%d1%82-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d1%80%d1%8a/", "text": "От Пентагона подкрепиха решението на Доналд Тръмп да покани руския президент Владимир Путин на посещение в САЩ, съобщи Си Ен Ен. В защита на посещението на Путин в Белия дом се изказа Джон Руд, подсекретар на Пентагона по въпросите за политиката. „Мисля, че обменът на мнения и честната дискусия между нашите лидери е нещо, което трябва да го има. Според мен това е нормално и много практично“, подчерта Руд в интервю за телевизионния канал, дадено в кулоарите на форум по сигурността, който се провежда в Аспен, Колорадо. Белият дом се нагърби със задачата да защитава Тръмп, след като на съвместната пресконференция с Путин в Хелзинки се появиха сериозни съмнения за доверието на Тръмп към американския разузнавателен анализ за предполагаемата руска намеса в президентските избори от ноември 2016 г. След срещата на двамата лидери в Хелзинки, Финландия,  , че е поканил Путин да посети втора среща през есента, което доведе до допълнителни критики към администрацията във Вашингтон. Руд обясни, че в миналото американските президенти са поддържали постоянен контакт с руските си колеги и отбеляза, че Русия е важна страна „на световната сцена“. „Путин и по-рано е посещавал Белия дом, посещавал е САЩ, по времето на Джордж Буш. Не е нещо кой знае какво според мен“, коментира Руд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Пентагонът подкрепи решението на Тръмп да покани Путин в САЩ"}
{"url": "https://trud.bg/%d0%b1%d0%b0%d0%bd%d0%ba%d0%be%d0%b2-%d0%be%d0%b1%d0%b8%d1%80-%d0%b2-%d0%bd%d0%b5%d1%81%d0%b5%d0%b1%d1%8a%d1%80/", "text": "Апаши са отмъкнали над 100 000 лева от банка в Несебър. По първоначални данни, това е станало призори н петък. Обирджиите проникнали в банковия клон през съседен офис – за недвижими имоти. Там влезли, възползвайки се от оставено отворено прозорче. После с чук разбили стената от итонг, която свързвала кантората за имоти с банката и се промъкнали до един от сейфовете, който също разбили. От него отмъкнали крупната сума. По данни на разследващите, банковите обирджии били двама. Те били с маски, видели полицаите при преглеждане на записите от камерите. Качулатите атакували банката около 05 часа сутринта. В жилищния блок, на партера на който се намират кантората и банковия клон, се чул силен трясък и шум. Обитателите му обаче не се обадили в полицията, защото не предположили, че на етажа под тях се извършва криминално деяние. Обирът лъснал едва, когато банковите служители дошли на работа сутринта в петък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Банков обир в Несебър\t\t\t"}
{"url": "https://trud.bg/%d0%bf%d1%80%d0%b0%d0%b2%d0%bd%d1%83%d1%87%d0%ba%d0%b0-%d0%bd%d0%b0-%d1%84%d0%be%d1%82%d0%be%d0%b3%d1%80%d0%b0%d1%84%d0%b0-%d0%b4%d0%b8%d0%bc%d0%b8%d1%82%d1%8a%d1%80-%d0%ba%d0%b0%d1%80%d0%b0%d1%81/", "text": "Изложен е и фотоапаратът на Никола Вапцаров   В единствения у нас музей на фотографията в Казанлък бе открита фотографска изложба с 49 пейзажи на Димитър Карастоянов. Фотографиите са дарени от анонимен дарител чрез казанлъчанката проф. Росица Кендерова, преподавател по геоморфология в СУ. Фотографиите са черно-бели, формат 18х24 см, залепени на твърда картонена подложка. Копията имат брилянтен фокус и изключителна детайлност на изображенията заради големината на стъкления негатив, който е с размерите на самите снимки. “Снимките и архивите трябва да бъдат в музеите, а не по мазета и тавани. Дали дарението ще бъде в София или Казанлък, това няма значение за мен. Важното е, че снимките на Димитър Карастоянов ще бъдат съхранени за бъдещето”, сподели проф. Кендерова. Музеят на фотографията в Казанлък е едва на три години, но депата с дарения на уникална фотографска техника, стари фотографии, стъклени плаки, негативи, албуми и цели фотографски изложби вече са запълнени. Община Казанлък е предоставила на една от най-активните български фотографски групи в България стара възрожденска къща, която освен клуб на фотографите ще бъде и хранилище за експонатите от Музея на фотографията. Една малка справка в историята на българската фотография свидетелства за респектираща плеяда с известни имена на фотографи от подбалканския град. От Казанлък е Стоян Георгиев, редактор във френското списание “Ла фотографи” в края на XIX в. Георгиев е автор и на първото ръководство по фотография у нас, издадено през 1898 г. Синът на Стоян Георгиев – Георги С. Георгиев, е артистичен фотограф и също като баща си автор на книги за фотография и аерофотография от първите десетилетия на XX в. Той е от основателите на “Български фотоклуб” през 1919 г., в който са членували всички фотографи артисти на България. Най-трогващият с човешките си снимки военен фотограф през Балканската война, Петър Арнаудов също е казанлъчанин, както и Генчо Стайнов, инженер, изобретател, собственик на ВЕЦ “Енина”, командир на рота при завземането на Одрин, сътрудничил на най-голямото френско списание “Илюстрасион” и с публикации на първа страница през март 1913 г.(оригинално копие на списанието се пази в музея). Монахът фотограф Хрисан Рашев от 60-те години на XIX в. също е представен в музея. Днешните майстори на камерата Александър Иванов, Бедрос Азинян, Цветан Четъшки са със свой личен принос в отвоюването на идеята за музея, а също с труд и дарения на фотографска техника и снимки за колекцията. “Ние събрахме една богата колекция за кратко време, с която се гордеем, споделя директорът на музея Стефан Папукчиев. Сред експонатите имаме вероятно единствената дагеротипия в България, която е правена през 1860 г. в САЩ. Имаме архив от Донка Георгиева, първата казанлъшка фотографка, работила преди 1944 г. Получихме 80 снимки от фотографа Борис Шнее, който е снимал един от първите розопроизводители в Казанлък Ганчо Пипалов, от фотографа Салонников, руснак, работил през 1870 г. в Казанлък. Имаме неща на Петър Арнаудов, Стефан Попов, Георги Пенков, дядо на Джони Пенков. Скоро ще направим изложба на бащата на Джони Пенков с битова и социална фотография отпреди 1944 г. От Държавния архив ни дариха около 3000 диапозитива със снимки от нашия край правени през 70-те година на миналия век. Дарения на камери и книги имаме от Политехническия музей. Имаме албуминова фотография на Тиферо, един от най-известните парижки алхимици, тинтипии, леферотипии, снимки на солена хартия . Ето фотоапарат, с който е работил Никола Вапцаров, апарата на карикатуристаТеню Пендарев, на Любомир Жеков, а Живко Арабов си подари светломера. Ние пазим историята, защото едно “желязо”, собственост на личност, вече не е желязо, а история. За радост на казанлъчани, Общината и кметицата г-жа Галина Стоянова помагат на фотографите и разбират важността за опазването на това визуално богатство не само на града, но и за цяла България.", "date": "2018.07.21", "title": " Правнучка на фотографа Димитър Карастоянов откри изложба\t\t\t"}
{"url": "https://trud.bg/%d0%b1%d0%b5%d1%82%d0%be%d0%bd%d0%bd%d0%b0-%d0%bf%d0%bb%d0%be%d1%87%d0%b0-%d1%80%d1%83%d1%85%d0%bd%d0%b0-%d0%b8-%d1%83%d0%b1%d0%b8-%d1%80%d0%b0%d0%b1%d0%be%d1%82%d0%bd%d0%b8%d0%ba-%d0%b2-%d0%bf%d0%bb/", "text": "Работник загина при трудова злополука в Пловдив, съобщи  . Инцидентът е станал преди обед в бившата мебелна къща в жилищен район „Тракия“. Сградата се демонтира от пловдивска фирма. Работникът е бил на първия етаж и е рязал греди, когато плочата, която е държала пода на втория етаж на бившия магазин, е рухнала. Други работници в зоната на инцидента не е имало. От Инспекцията по труда са назначили проверка на фирмата за спазване на изискванията по безопасност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Бетонна плоча рухна и уби работник в Пловдив"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%bf%d0%bb%d0%b0%d1%88%d0%b8-%d0%b4%d0%b0-%d1%81%d0%ba%d0%be%d1%87%d0%b8-%d0%be%d1%82-%d0%b2%d1%82%d0%be%d1%80%d0%b8-%d0%b5%d1%82%d0%b0%d0%b6-%d0%bd%d0%b0-%d0%b1-2/", "text": "Мъж заплаши да скочи от вотрия етаж на държавната болница в Бургас- УМБАЛ. След 4-часова драма и разговор с психоложка, която стояла буквално зад гърба му, той се укротил и се върнал в болничното си легло. По непотвърдени данни, кандидат-самоубиецът лежал в Реанимация, след неуспешен опит за самоубийство. Като не успял първия път, явно решил да направи втори опит като скочи от прозореца на болницата. Изживявал тежка лична драма, казаха лаконично полицаите. , той стъпил на прозореца в коридора и започнал да крещи, че ще се хвърли. Пожарна и полиция мигом отцепиха района. Освен униформени, в двора на УМБАЛ дойдоха и психолози. Името на пациента е Диян Х. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Мъж заплаши да скочи от втори етаж на болницата"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d0%b8%d0%ba%d0%be%d0%bb%d0%b0-%d0%b2%d0%b0%d0%bf%d1%86%d0%b0%d1%80%d0%be%d0%b2-%d1%81%d0%b5/", "text": "Преди 76 години на Гарнизонното стрелбище в София угасна един от най-ярките поети на България.  Никола Вапцаров се осмели да предизвика историята от името на малкия човек, останал извън нейните празни контури. И ако днес стиховете му продължават да ни окриляват и смущават, то е, за да ни напомнят, че да хленчим не ще ни помогне. Че между нас и надеждата за утрешния ден са барикадите на живота, които единствено делата и ръцете ни могат да срутят. Това написа президентът Румен Радев на официалния си профил във фейсбук по повод 76 години от разстрела на поета Никола Вапцаров. Оставил приживе само една стихосбирка, Никола Вапцаров доказа, че талантът не се измерва с обема на творчеството. И от дистанцията на отминалите години все по-ясно виждаме как със силата на своя стих и съвест поетът надживява палачите си – и физическите, и тези от ново време, написа още държавният глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Президентът Радев: Никола Вапцаров се осмели да предизвика историята"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%b2-%d0%be%d0%bf%d0%b8%d1%82-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb/", "text": "Германската прокуратура повдигна обвинение в опит за убийство на 34-годишния мъж, който вчера   пътници в градски автобус в северния град Любек. Обвиняемият е  , но има германско гражданство и живее отдавна в Любек. Той рани 10 души при нападението, трима от които сериозно, включително 21-годишен холандец, който бе опериран нощес. Нападателят бе задържан на място и остава в ареста. Няма данни мъжът да е радикализиран и според официални лица е слабо вероятно да е имал терористичен мотив. Прокурорката Ула Хингст заяви, че той не е говорил при разпита и мотивът за нападението му остава неясен. Германската новинарска телевизия „Шпигел Ти Ви“ цитира бащата на нападателя, според когото синът му страдал от душевно разстройство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Обвиниха в опит за убийство нападателя от Любек"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d1%81%d0%b0%d1%89-%d0%b4%d0%be%d0%bd%d0%b0%d0%bb%d0%b4-%d1%82%d1%80/", "text": "Президентът на САЩ Доналд Тръмп не се опитва да влияе на валутните пазари, заяви днес американският министър на финансите Стивън Мнучин, цитиран от Ройтерс. Той повтори, че силният американски долар отразява силната американска икономика и е в дългосрочен интерес за САЩ. Пред репортери в Буенос Айрес американският финансов министър посочи, че той и Тръмп напълно подкрепят независимостта на американската централна банка. Тръмп през последните дни измени на традициите с критични коментари за силата на долара и паричната политика на Управлението за федерален резерв (УФР). Мнучин е в Буенос Айрес по повод започващата днес среща на финансовите министри и централни банкери от групата на Г-20. Сред участниците са управляващият директор на МВФ Кристин Лагард, президентът на Световната банка Джим Ким и шефът на Европейската централна банка Марио Драги. Основното заседание ще се състои днес на тема рискове и възможности в световната икономика. Второто заседание ще се занимава с развитието на пазара на труда и финансовата инфраструктура. Тези два въпроса са приоритетни за аржентинското председателство на Г-20 през тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Финансовият министър на САЩ: Доналд Тръмп не се опитва да влияе на валутните пазари"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d1%80%d0%b5%d0%bc%d0%b0%d1%85%d0%b2%d0%b0-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b8%d1%82%d0%b5-%d0%be%d0%b3/", "text": "Федералното правителство на Германия взе решение за премахване на икономическите ограничения срещу Турция и коригира съветите си за пътуващите в страната граждани на ФРГ, съобщи вестник Hurriyet, като уточни, че Берлин е взел решението, след като Анкара отмени режима на извънредно положение. Ограниченията за износ в Турция в размер до 1,5 милиарда евро (1,7 милиарда долара) няма да бъдат подновявани тази година, обяви германският министърът на икономиката Петер Алтмайер. Мярката беше наложена през юли 2017 г. с цел оказване на натиск на Турция, след като в страната бяха задържани германски правозащитник и петима други активисти, включително ръководителят на месния офис на неправителствената организация „Амнести интернешънъл“. Министерство на външните работи на ФРГ също премахна от официалната интернет страница на ведомството предупрежденията за германските граждани за висок риск от произволни арести при посещение в Турция. Извънредното положение в Турция, наложено след опита за държавен преврат от 2016 г., бе отменено на 19 юли. Ден по-късно Турция и Нидерландия възстановиха дипломатическите си връзки, които бяха прекъснати след решението на европейската страна да не допусне участието на двама министри на Анкара в митинг в Ротердам. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Германия премахва икономическите ограничения срещу Турция"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d1%81-%d0%ba%d0%be%d0%bd%d1%82%d1%80%d0%b0%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%bf%d0%be-%d0%bc%d0%be%d1%80/", "text": "Волен Сидеров започва контрапроверки по морето, защото не вярва на вицепремиера Валери Симеонов. Това съобщи лидерът на „Атака“ на официалния си профил във фейсбук. „Започвам проверка на ударите по българския туристически бизнес по Черноморието, тъй като нямам доверие на досега изнесената информация от вицепремиера Валери Симеонов. Смятам, че новият закон не е съобразен с актуалната обстановка по курортите и имам опасението, че новите мерки ще доведат до финансови щети за бюджета на Република България.“, написа съпредседателят на „Обединени патриоти“ и лидер на „Атака“ Волен Сидеров в социалната мрежа. „Ще проверя дали действията на създадения набързо, по болшевишки, извънреден щаб, са законни. От информацията, която получих по Черноморието съм склонен да мисля, че действията на щаба тормозят българския туристически бизнес избирателно. Искам да знам по какъв начин се взимат решения кой да бъде проверяван по курортите.“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Волен Сидеров с контрапроверки по морето"}
{"url": "https://trud.bg/%d1%89%d1%80%d0%b0%d0%ba%d0%bd%d0%b5%d1%82%d0%b5-%d0%bf%d0%b5%d1%80%d1%84%d0%b5%d0%ba%d1%82%d0%bd%d0%be%d1%82%d0%be-%d1%81%d0%b5%d0%bb%d1%84%d0%b8-%d1%87%d0%b0%d1%81-%d0%bf%d1%80%d0%b5%d0%b4%d0%b8/", "text": "Изпънете врата, за да избегнете двойната брадичка В разгара на летните почивки смартфонът е задължителен атрибут на плажа за любителите на социалните мрежи. Красивите морски пейзажи са перфектен фон за селфита, които да споделите с последователите си и да ви донесат стотици лайкове. По-младото поколение дори казва, че ако нещо го няма във фейсбук, все едно не се е случило. Събрахме за вас някои от най-ценните съвети от експертите в интернет пространството как да направите идеалното селфи. Снимайте рано сутрин и късно следобед, ако времето е слънчево. Силната светлина създава и силни сенки, а прекаленият контраст не изглежда добре. На обяд е най-неподходящото време – слънцето е високо в небето и създава много неблагоприятна сянка – тази, която пада надолу. Тя прави носа по-дълъг, неговата сянка затъмнява усмивката, очите ни се виждат, а коленете и коремът и гърдите изглеждат по-обемни и безформени. Професионалните фотографи казват, че най-добрата светлина се появява в т.нар. “магически час”. Магическият час всъщност са два часа – един час след изгрев слънце и един час преди залез слънце. Важно е да сте с лице към светлината – винаги заставайте пред слънцето. Ако се снимате със светлината зад вас, снимките ще са прекалено тъмни. Дръжте телефона или на равна височина с лицето ви или една идея по-високо. Запомнете – никой не изглежда добре на снимки правени отдолу нагоре. Ако не се харесвате на снимки, където гледате директно в камерата, опитайте да застанете настрани, не напълно в профил, но съвсем леко настрани – това създава интересен и леко загадъчен вид. Не е нужно лицето ви да заема целия кадър и да е точно в центъра. Опитайте лицето ви да попада в горния ляв или горния десен ъгъл на кадъра, за да се вижда част от обстановката. Ако се притеснявате от двойната брадичка, задължително позирайте за селфи с леко издължен напред врат. Така акцентът ще падне върху шията, брадичката и челюстта ви. Задължително преценете фона, защото той може да изиграе лоша шега и на най-добрата ви снимка. По плажа за оглеждайте за преминаващи хора по бански, които не винаги са приятна гледка, за гонещи се из пясъка деца и роми, които продават царевица, например. За най-добър фон застанете близо до морето, без да хващате целия плаж. Позирайте на скали, мостове или крайбрежни пейки. Изчакайте вятъра в косите или някоя преминаваща чайка. Не забравяйте за аксесоарите. Важно е кадърът да има идея. Вземете шапка, очила или кърпа за глава. Ако ще сте във водата не забравяйте, за надуваемите атрибути, които отдавна не са само за децата, а задължителни за всяка инстаграм кралица. Както “Труд” вече писа и при тях е важно да следвате тенценциите. Розовото фламинго, което бе истински хит, тази година отстъпи място на кулинарната вълна. В морето или басейна се излегнете върху надуваем донат, парче писа или дори хамбургер. Лайковете са гарантирани. И не забравяйте усмивката.   Снимайте се под ъгъл 15 градуса Ким Кардашиян без съмнение може да бъде определена като кралицата на селфито и една от най-влиятелните звезди в социалните мрежи в целия свят. Снимките на най-известната риалити звезда красноречиво доказват, че е най-добре да снимате лицето си откъм левия профил. Същия съвет дават и специалисти по невропсихология от Мелбърн. Те анализирали последните 10 автопортрета на 200 жени и мъже, които са ги качили в инстаграм с хаштаг #selfie. Оказва се, че в 42% от разгледаните селфита се дава преимущество на лявата страна на лицето. 30.5 % от хората снимат десния си ракурс, а едва 19.5 – фронтално. Ким Кардашиян почти винаги снима лицето си обърнато под ъгъл около 15 градуса. Според фотографите, ако сте обърнати централно срещу обектива чертите се изострят, а снимките често напомнят паспортния формат. Избягвайте и безизразното лице. Винаги показвайте някаква емоция. Леката усмивка, а не прекаленото хилене е най-добрият вариант.   Как се показва улов Обективите на смартфоните са широкоъгълни със силно изкривена перспектива – това означава, че колкото по-близо до тях е обектът, толкова по-нереално голям изглежда. Идеално за илюстриране на рибарски истории.", "date": "2018.07.21", "title": " Щракнете перфектното селфи час преди залез\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%81%d0%bb%d0%b5%d0%b4%d0%b8-%d0%be%d1%82-%d0%b0%d0%b2%d0%b0%d1%80%d0%b8%d1%8f%d1%82%d0%b0-%d0%b2%d1%8a%d0%b2-%d1%84%d1%83%d0%ba%d1%83%d1%88%d0%b8%d0%bc/", "text": "Аварията в атомната централа в японската префектура Фукушима отпреди 7 години е довела до увеличено съдържание на радиоактивни частици в калифорнийско вино, съобщи в. „Ню Йорк таймс“. Изданието цитира изследване на френски специалисти от Националния център за научни изследвания. Екипът анализирал съдържанието на калифорнийски червени и розови вина, произведени от реколтите 2009-2012 година. Учените използвали метода на нискофоновата гама-спектрометрия, с който измерили количеството на радиоактивни частици. Във вино, произведено след 2011 г., били открити високи нива на цезий-137. Това е техногенен изотоп, който се образува при делене на ядрата в атомните реактори. Френските учени изтъкват, че тези радиоактивни нива не са опасни за здравето. Концентрацията във виното била много ниска, малко надвишаваща естествената радиация на околната среда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Откриха следи от аварията във Фукушима в калифорнийско вино"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8-%d0%b2-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d0%bc%d0%b5%d1%80%d0%ba%d0%b8%d1%82%d0%b5-%d1%81/", "text": "Хиляди хора излязоха в няколко града в Австралия да протестират с искане за слагане на край на драконовските имиграционни мерки, съобщи Франс прес. Протестите съвпадат с петата годишнина от въвеждането на тази политика. През 2013 г. Австралия подписа споразумения с тихоокеански страни, включително с Папуа Нова Гвинея и Науру, за изграждане на тяхна територия на центрове за задържане на нелегални мигранти. Там австралийските власти изпращат заловените лица, които опитват да достигнат по море до Австралия. Стотици демонстранти скандираха в Сидни „освободете бежанците“= Протести имаше още в Мелбърн, Аделаида, Брисбън, Канбера и Пърт. Драконовската политика до голяма степен спря опитите на трафикантите да изпращат мигранти в Австралия, където броят на приетите е на най-ниското си равнище от десет години. Правозащитници обаче обвиняват властите, че обръщат гръб на уязвими хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Протести в Австралия заради мерките срещу нелегалната имиграция"}
{"url": "https://trud.bg/%d0%b0%d0%bb%d0%b8-%d1%85%d0%b0%d0%bc%d0%b5%d0%bd%d0%b5%d0%b9-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8%d1%82%d0%b5-%d1%81-%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d1%89/", "text": "Иранският върховен лидер аятолах Али Хаменей заяви днес, че ще бъде „очевидна грешка“ да се преговаря със САЩ, тъй като Вашингтон е ненадежден, предаде Ройтерс. Не може да се разчита на думата и дори на подписа на американците, така че преговорите с Америка са безполезни, каза Хаменей на среща с представители на външното министерство, като допълни, че преговорите с Вашингтон ще бъдат „очевидна грешка“, според официалния сайт на Хаменей. Иранският върховен лидер подкрепи предложението на президента на страната Хасан Рохани, че Иран може да блокира петролния износ на страните от Залива, ако бъде спрян иранския експорт на „черно злато“. На сайта си аятолах Али Хаменей казва, че думите на президента, че „ако иранският петрол не се изнася, няма да се изнася и петролът на страните от региона,“ са важна забележка, която отразява политиката и подхода на иранската система. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Али Хаменей: Преговорите с Вашингтон ще бъдат очевидна грешка"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0-%d1%82%d1%83%d1%80%d0%b8%d1%81%d1%82%d0%ba%d0%b0-%d0%bf%d0%b0%d0%b4%d0%bd%d0%b0-%d0%be%d1%82-%d0%bb%d0%b8%d1%84%d1%82%d0%b0-%d0%b2-%d0%b4%d1%80%d0%b0%d0%b3%d0%b0/", "text": "Гръцка туристка пострада, след като падна от лифта в Драгалевци. Жената е с контузии по крайниците, но без опасност за живота, съобщи  . Столичната полиция разследва инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Гръцка туристка падна от лифта в Драгалевци, няма опасност за живота й"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bd%d0%b5-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d0%bc%d0%b5-%d0%b0%d0%bb%d1%82%d0%b5%d1%80%d0%bda/", "text": "Не предлагаме алтерантива на ГЕРБ, а алтернатива на системата. Това каза лидерът на БСП Корнелия Нинова по време на Националното съвещание на партията. По думите на Нинова тази система ни убива, както са казали майките на деца с увреждания и тя не може да бъде кърпена повече. Според нея тази система е създадена в годините на прехода, за което всички партии имат принос. „Днес не се обръщаме към политическите си опоненти. Днес ние се обръщаме към народа си. Можем ли да събудим и обединим националната си енергия, да сложим край на прехода и да очертаем хоризонт, друг път за развитие на България. Имаме ли сили да се освободим от разделението от миналото – българи срещу българи и да се обединим българи за бъдещето“, попита Нинова. Тя посочи, че БСП не претендира, че са най-умните, всезнаещи и единствени. „Днес се обръщаме към всеки наш сънародник. Чуйте идеите ни. Ако имате желание, по Иван-Вазовски, който с каквито сили и компетенции разполага, да се включи в този процес. Някои от идеите ни ще бъдат оспорвани и нека да бъде така. Някои ще ядосат определени кръгове и интереси. Ще има съпротива. Предупреждаваха ни за това. През цялото време казвах на екипите, които работеха: „Не се стъписвайте пред имена и групировки“, каза Нинова. Тя посочи, че им е казала да мислят за интереса на българина и за суверенитета на България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Корнелия Нинова: Не предлагаме алтернaтива на ГЕРБ, а алтернатива на системата"}
{"url": "https://trud.bg/%d0%b4-%d1%80-%d0%b8%d0%b2%d0%b0%d0%bd-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%bd%d0%b0%d1%80%d0%be%d0%b4/", "text": "– Господин Александров, неотдавна бяхте удостоен от президента Румен Радев с държавното отличие „Кирил и Методий“. По чие предложение и за какви заслуги получихте този орден? – За присъждане на ордена „Кирил и Методий“ бях предложен от Министерството на културата. От 2015 г. до сега два пъти съм награждаван от културното ведомство с отличието „Златен век на цар Симеон“, като това ме прави единствения директор на библиотека, получавал тази награда повторно. Освен това, откакто ръководя РНБ „П. Р. Славейков“ във Велико Търново вече 18 години, библиотеката е единствената в страната с присъдена два пъти награда „Христо Данов“. – Разкажете за дейността на културното средище. Чете ли българинът? – В РНБ „П. Р. Славейков“ през 2017 г. са регистрирани 8372 читатели. Най-голямата потребителска група са хората над 28 г., но непосредствено след тях са децата до 14 г. Тези данни са обясними с демографската обстановка в страната, но е оптимистичен фактът, че децата и техните родители проявяват интерес към библиотеката и възможностите, които тя предоставя за развитието им. Най-малкият ни регистриран читател е на 1 година и 3 месеца. Най-възрастният пък е на 89 години и посещава отдел „Изкуство“. Най-активни са потребителите с висше образование и учениците в началните класове, а традиционно жените са повече от мъжете.Читателят с най-много заети библиотечни материали за изминалата година е учителката Венета Михайлова – 445 книги.  Наблюдава се рязко увеличаване на виртуалните посещения през сайта на библиотеката и фейсбук, които са общо 188 042. На сайта на библиотеката са регистрирани 52 042 посещения, което означава, че страницата се посещава 142 пъти на ден от потребители, които без да идват в библиотеката, използват нашите електронни ресурси. Страницата ни във фейсбук пък е посетена 136 000 пъти, което е 373 пъти на ден целогодишно, а 346 читатели средно на ден идват в библиотеката, като общият им брой е 85 704 за изминалата година. От тях 6122 са присъствали на организирани от нас събития. От обобщените данни е видно, че виртуално и физически сме били посетени 273 746 пъти. – Библиотеката разполага ли със съвременна техника за обработка и съхраняване на книжното богатство? – Преди година финализирахме дейността по мащабен проект и получихме финансова подкрепа за други два. Създадена бе дигитална библиотека по проект „Дигитална културна съкровищница „Север +“. За съхраняване на културно-историческото наследство на Централен Северен район библиотеката във Велико Търново разполага с едно от най-модерните оборудвания по отношение на дигитализацията. Техниката, която купихме от австрийска фирма, са модерни скенери за бързо и качествено сканиране. Подаваме им предимно периодичен печат и старопечатни книги. Притежаваме два скенера- скоростен за книги и широколентов, който е за периодиката, към която има изключително голям интерес. Научните работници и студентите така имат достъп до уникалното книжовно богатство, с което разполагаме благодарение и на нашите партньори- Регионален исторически музей, Първо българско читалище в Свищов. Това са уникати и достъпът до тях е ограничен и дори невъзможен. Интерес към тези книжовни източници проявят преподаватели от университетите, музейни и научни работници, не само от Велико Търново, но и в национален мащаб. Чрез нашия партньор Национална академична библиотечно-информационна система (НАБИС) изнасяме тази информация в европейското културно пространство и всичко, което сме дигитализирали, може да се ползва в европейските библиотеки. – Къде стоим в това отношение на картата на Европа? – Еврокомисарят Мария Габриел сподели, че през идната година ще бъдат отпуснати около 1 млрд. евро за дигитализация. Ролята на българските библиотеки е да успеят да разработят общ проект, който да даде възможност обособените центрове в София, Пловдив, Велико Търново и Варна да бъдат дооборудвани с модерна дигитална техника и да могат да поемат това богато книжовно наследство по региони. Но трябва да се мисли в перспектива за единен софтуерен продукт, а техниката да е универсална и отделните книжовните средища са свързани в система и да си партнират. Това ще е следващия ход за библиотеките, които ще имат мисията да дигитализират не само това, което притежават, но и на партньорите, които работят в Регионалните исторически музеи, в Държавните архиви и др. институции, които притежават уникални паметници на културата и трябва да бъдат съхранени. Новите два проекта „Мобилна дигитализация“ и „Полова идентичност“ пък ще бъдат реализирани през 2018 и 2019 г. Дейностите са свързани със семинари и конференции, с образователни и обучителни срещи на ръководители на малки библиотеки за работа с нискобюджетна техника за дигитална конверсия на книги, застрашени от унищожаване и създаване на читателски групи, интерактивни срещи с родители и деца, за информиране по темата за половата идентичност, както и създаване на обща европейска библиография с книжки за деца от 0 до 10 години и интерактивен каталог. – Ще бъде ли реализирана идеята за изграждане на модерен библиотечно-информационен център във Велико Търново? – През последните години преговаряме с Община Велико Търново и с Министерството на културата по въпроса за сградния фонд. В старата столица разполагаме с 4 сгради като регионална културна институция. Благодарение на тези бази предоставяме бърз достъп на читателите, но те изчерпаха капацитета си като обем и сме на прага да не можем да обработваме и съхраняваме следващите издания, които ще постъпват в библиотеката. От изключителна важност е отреждането на терен в района на Старото военно училище, където архитекти предлагат изграждане на нов библиотечно-информационен център. Това е изключително важно, не само за комплексното оформление на централната градска среда, но и защото проектите, които разработваме на регионално ниво, дават основание библиотеката да е и с национално значение, тъй като се превърнахме през последните години във важен книжовен център на Централна Северна България. С човешките ресурси и с техниката, с които разполагаме, имаме възможност да обработваме книжовното наследство на ? от територията на България. – Има ли глад за кадри в библиотечната сфера? – Предложихме тази година в Хуманитарната гимназия във Велико Търново да бъде разкрита специалността „Библиотекознание“. Това е прием след 7 клас, защото има нужда от кадри със средно образование, които да работят в малките населени места. Ако развием тази специалност, ще имаме на трудовия пазар специалисти за всичките 153 библиотеки във Великотърновска област, където в момента работят 30 библиотекари на пенсионна или предпенсионна възраст. Това означава, че в близките години ще имаме нужда от попълнение на персонала и то от хора с отношение към книгата и които са квалифицирани библиотечни консултанти. Освен това учениците от новата специалност, ще могат да продължат образованието си във ВТУ. – Напоследък прави впечатление, че много хора пишат и издават книги. Това графомания ли е или изобилие от таланти? – С конкурса „Мой Търновград“, който осъществяваме от над 10 години, даваме възможност на деца и студенти да се изявят в областта на литературата. С либерализирането на книгоиздаването се наблюдава такава тенденция… Много хора пишат и който намери средства, отпечатва книга. Ние като публична институция, даваме възможност на много автори да представят творчеството си. Но пазарът в крайна сметка отсява добрите. Интересът към съвременните български автори продължава да е много висок и за изминалата година Георги Господинов отново е фаворит сред нашите читатели, следван от Георги Божинов, Надал Алгафари, Емил Андреев, Владимир Зарев, Милен Русков и др. В сферата на популярната научна литература най-търсени са книгите в областите на приложната психология, народната медицина, наръчници за отглеждане и възпитаване на деца, мистерии и тайни общества. Има значителен интерес към книги за политическото развитие на България и външната политика на другите държави. Тази тенденция е регистрирана във всички звена на библиотеката. Научна литература, в строгия смисъл на термина, се ползва предимно от студенти, ученици и научни работници според специализацията им, като в голямата си част е в областта на хуманитарните и икономическите науки, педагогиката, комуникациите и правото. Интерес има и към специализираната медицинска литература, поради доброто сътрудничество между библиотеката и филиала на Варненския медицински университет във Велико Търново. – Кои са най-четените книги? – Класацията „Топ 20 на книгите“ за поредна година е оглавявана от поредицата на Джефри Арчър „Хрониките на Клифтън“, а веднага след нея е поредицата за деца „Дневникът на един дръндьо“ от Джеф Кени. Като отражение на повишения интерес на децата към книгата са следващите заглавия, които също са предназначени за тази аудитория, част от тях са: „Старогръцки легенди и митове“ на Николай Кун, „Патиланци“ и „Приказки“ от Ран Босилек, „Приказки по телефона“ и „Приключенията на Лукчо“ от Джани Родари и т. н. Най-харесваната съвременна българска детска книга е „Мили бате!…“ от Станка Пенчева. Освен най-четените заглавия, ние библиотечните специалисти, проследяваме и най-предпочитаните автори, защото това ни дава възможност да отговорим на реалните читателски интереси. Първите 10 автори за тази година са Даниел Стийл, Нора Робъртс, Джефри Арчър, Сидни Шелдън, Сандра Браун, Джеймс Патърсън, Мери Хигинс Кларк, Иван Вазов, Сюзън Елизабет Филипс, Никълъс Спаркс. Тази класация показва, че се запазва най-висок интерес към популярната художествена литература- трилъри, любовни и исторически романи.", "date": "2018.07.21", "title": " Д-р Иван Александров, директор на народна библиотека „П. Р. Славейков“ във Велико Търново, пред „Труд“: Електронните ни книги вече са достъпни в цяла Европа\t\t\t"}
{"url": "https://trud.bg/26-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b1%d0%be%d0%bc%d0%b1%d0%b0%d1%80%d0%b4%d0%b8%d1%80%d0%be%d0%b2%d0%ba%d0%b8-%d0%b2/", "text": "При бомбардировки в Южна Сирия са загинали 26 души, съобщават от базираната в Лондон Сирийска обсерватория за човешките права, цитирани от AFP. Обсерваторията съобщи, че при последните бомбардировки, извършени от правителствените сили и руската авиация срещу изолирани гнезда на терористичната групировка  „Ислямска държава“ в южната провинция Дераа са загинали 26 души, между които и 11 деца. Съобщава се за сериозни разрушения на жилищната инфраструктура, като са разрушени цели квартали. Сирийското правителство и съюзниците му се опитват да възстановят напълно контрола върху граничната провинция Дераа. В сирийския конфликт, от началото му през 2011 година до досега, са загинали 350 000 души, а милиони са принудени да напуснат домовете си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " 26 души са загинали при бомбардировки в Южна Сирия"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%83%d1%82%d0%b8%d0%bd-%d0%b8-%d0%b5%d1%84%d0%b5%d0%ba%d1%82%d1%8a%d1%82-%d0%bd%d0%b0-%d0%bf%d1%80%d0%b5%d0%bd%d0%b0%d1%81%d0%be%d1%87%d0%b2%d0%b0%d0%bd/", "text": "В международните отношения не може да има пълна вяра Дами и господа, искам да ви запозная с един от главните похвати в информационно-хибридната война, това е Пренасочването (Redirecting). Основно средство в информационното въздействие върху публиката с цел да бъде изместена темата на събитието към маловажна или напълно несъществуваща подробност с цел преориентиране на фокуса на вниманието, като по този начин се създаде съвършено друга представа за целите и резултата от даденото събитие. Наистина няма по-показателен пример за прилагането на практика на тази тактика за информационно въздействие от начина, по който беше отразена срещата между президентите на САЩ и Русия в Хелзинки. Това беше кулминацията на един процес започнат от водещи американски СМИ още по време на предизборната надпревара. Тогава от републиканския щаб на Тръмп разкриха, че е имало среща на ръководителите на 63 важни американски СМИ, където се е взело решение за координирани действия в отразяването на изявите на Тръмп и следване на обща тематична линия в публикуваните материали. На същото това станахме свидетели и сега. След пресконференцията в Хелзинки, американските СМИ обвиниха президента си, че той се е “продал”, “заел е страната на Русия” и не вярва на собствените си специални служби. Естествено CNN поведе атаката. В репортажа си един от журналистите още тогава я определи в ефир като “позорна”. Последваха блиц-прекъсвания “breaking news” със заглавия “Тръмп отказа да вярва на своите специални служби пред Путин”, цитати на политически опоненти на президента и уволнени от него служители от ФБР, които определяха това като “мерзост” и “предателство на интересите”, “капитулация”. Друго издание, водещо непримирима борба с Тръмп, “Вашингтон пост” препечатваше всички, които критикуваха срещата и излезе със заглавие, че “Путин е получил всичко, за което си е мечтал”. “Ройтерс” излезе с паническото “Тръмп предаде САЩ” и публикува сенатора от Демократическата партия Чък Шумер, който заяви, че със своите изказвания на срещата Тръмп “укрепи позициите на нашите противници и така отслаби отбраната на САЩ и нейните съюзници”. “Хъфингтън пост”: Тръмп се е “продал на руснаците”. Коментаторът на “Ню Йоркър” Чарлз Блоу в своята колонка нарече Тръмп “предател и изменник” , Тръмп бил извършил “непростимо престъпление”, като е показал неспособност да се защити от Путин. Накъде и без “Ню Йорк таймс”?! Вестникът подробно обяснява, че като е избягвал публично да обвини Путин в намеса в изборите, Тръмп е показал,че е негов човек. Изданието предостави трибуна на бившия директор на ЦРУ Джон Бренън, който отново повтори лайт-мотива си, че и този път Доналд Тръмп е извършил “държавна измяна”. В прес-релийза на американските СМИ за срещата няма други заглавия. Задължителният за такава среща анализ какви са били предварителните цели, какво е обсъждано, как са протекли преговорите и какво ще бъде евентуалното развитие, на практика е подменен от тези внушения. Вместо компетентни анализи видяхме набиващ се на очи консенсус и единомислие в заглавията на водещите СМИ. Темите от срещата са пренебрегнати, а вниманието е пренасочвано към “предалия се на руснаците” Тръмп, все едно има договорка, а защо пък и да няма такава?! Прави впечатление и стряскащата дисциплина в американските СМИ за недопускане на друго мнение освен зададената тема за пренасочването. Нещо от времената на социализма в медиите, сякаш и там съществува някакво невидимо единоначалие, а защо пък и да няма?! Това е на практика механизмът на Пренасочването. А ефектът е следният: Ако следите само заглавията на медиите може и да не разберете, че изобщо е имало и проведена среща и какво се е случило. Всички тези обвинения си вървят ежеседмично, не минава и ден без някой да ги подхване, няма никакво значение какво действително прави американският президент, какви реформи провежда, какви данъчни облекчения се въвеждат, как се защитава американския производител, няма никакво значение дали дори е в САЩ или в чужбина, в НАТО или в Лондон, пренасочването си върви – този е руски агент! – REDIRECTING… Каквото и да се случи, каквато и новина да се появи, следва – Пренасочване…”а вие нали помните, че Путин държи Тръмп със секс компромати?!” Методът само на пръв поглед изглежда елементарен, всъщност е убийствено ефективен. Постоянно пренасочваното внимание, а оттам и директно влияние върху когнитивния (възприятивния) процес на съзнанието доведе до резултата, че публиката вече не помни какви бяха причините и целите на срещата, нито какви важни договори за стратегическия мир бяха коментирани. Посредством Пренасочването на зрителя му беше внушено, че са се появили вече нови “доказателства”, че президентът на най-мощната държава на света, САЩ е агент на Москва. Изменената чрез манипулацията бленда на оценъчния процес на съзнанието не е в състояние да отличи фактическата оценка от виртуално внушаваната. Най-добрият пример за резултативността на пренасочването може да се види в контраста на сухата статистика. За времето на своето управление от година и половина Доналд Тръмп е предприел най-много и най-агресивни действия спрямо Русия и нейните интереси от всички свои демократични предшественици. По време на неговия мандат не само, че не беше признат Крим за част от Русия, нещо в което масовата публика почти е убедена,че тайно го е направил пред Владимир Путин, но и въведените санкции срещу Русия достигнаха рекордните 53. Дипломатическите скандали надминаха целият период след края на Студената война. Закриха се две руски дипломатически представителства – консулствата в Сан Франциско и Сиатъл. Бяха обявени за “персона нон грата” първо 30 дипломата, впоследствие 40 от посолството и 20 от руската мисия в ООН във връзка със случая “Скрипал”, още 20 от Брюксел в мисията Русия-НАТО и не беше дадено разрешение за изпращането на нови. Действия, които не посмя да си позволи изкарваната от американската преса за “ястреб” Хилъри Клинтън. В Сирия бяха възобновени обвиненията за използването на химически оръжия от Асад. Бяха нанесени ракетни удари по сирийските военни обекти. Да припомним нерешителността на Обама и неговите “червени” линии, които уж никой не бивало да преминава. Година след това по същия неясен повод за химическа атака, но напълно ясна демонстрация за решителност бяха нанесени нови ракетни удари с двойно по-голямо количество, 105 ракети и този път в коалиция с Великобритания и Франция. Същата тази Франция, която застана категорично против другия “ястреб” Джордж У. Буш, когато той започна офанзивата си в Близкия Изток, Ирак 2003 г. Конфронтацията в Сирия достигна най-високата си точка, когато американските сили нанесоха преки поражения на руската частна военна компания “Вагнер”, нещо което никой не набирал смелостта да направи. В политиката за Близкия Изток Тръмп ожесточи действията срещу другия руски съюзник в региона Иран. Излезе едностранно от ядреното споразумение и наложи отново санкции. Подкрепи недвусмислено каузата на Израел и премести посолството на САЩ в Йерусалим. Предостави оръжие за 400 млрд. щ. д. на другия ирански противник Саудитска Арабия. Независимо от критиките, някой напълно основателни на съюзниците от НАТО, на последната среща в Брюксел се взеха много важни решения. Под натиска не на някой друг, а на Тръмп се взе решение на практика възможностите на съюза да се увеличат двойно. Вече е напълно ясно, че достигането на 2% от БВП за отбрана от страните членки няма да бъде през 2024 г., а това ще стане с 5 години по-рано през 2019, най-късно 2020 г., а за предишния срок Доналд Тръмп им е приготвил нов рекорд от 4%. Оставени на волята на собствените им правителства, европейските страни щяха да разтеглят достигането на тези параметри със столетия. Зад тези цифри стоят реални войскови съединения, оръжие и нова бойна техника, нови танкове, самолети, ракети, кораби и подводници. Маските отдавна са свалени и на всеки е ясно, че НАТО е насочено основно срещу Русия. Къде тук са предадени интересите на съюзниците и отбраната на НАТО е “подарена в ръцете на Путин”?! Пренасочване… Решението за даване на дата догодина за начало на процедура за приемане на Македония в НАТО също е директно противопоставяне на руската позиция против разширяването на НАТО на Изток. Такава заявка беше дадена и за Грузия. Започна активно саботиране на руско-германския газов проект “Северен поток-2”. Ефектът на Пренасочването – Redirecting и влиянието му върху масовото съзнание е очевиден. Каква може да е защитата? Нещо, което беше коментирано по време на срещата в Хелзинки от руския президент Владимир Путин, че в международните отношения не може да има пълна вяра. Той на практика повтори американския президент Роналд Рейгън, попитан същия въпрос по време на срещите му с Горбачов, Рейгън беше запомнил една руска пословица и я повтаряше с неговия силен калифорнийски акцент: “Доуверяй,… но проуверяй!” Такова трябва да ни е и отношението към регулираното и монтирано съдържание в СМИ.", "date": "2018.07.21", "title": " Тръмп-Путин и ефектът на “Пренасочването”\t\t\t"}
{"url": "https://trud.bg/%d0%b7%d0%b0%d1%89%d0%be-%d0%b1%d0%bb%d0%be%d0%bd%d0%b4%d0%b8%d0%bd%d0%ba%d0%b8%d1%82%d0%b5-%d0%b4%d1%8a%d1%80%d0%b6%d0%b0%d1%82-%d0%bf%d1%80%d0%b0%d0%b7%d0%bd%d0%b8-%d0%b1%d0%b8%d1%80%d0%b5%d0%bd/", "text": "Връща се един търговец след обиколка на страната и се хвали на своя комшия.  – Знаеш ли, за един месец успях да продам 30 матрака и 40 чифта джинси и изкарах цели 5 000 лв.  Комшията въздъхва и казва:  – Комшу, няма какво да се хвалиш. Жена ти изкара повече от теб, и то само на 1 матрак и без джинси! *** Той:  – Истинският мъж трябва поне веднъж в седмицата да не спи в дома си!  Тя:  – Аха, за да може друг истински мъж да има къде да изкара нощта… *** Телефонът звъни. Зетят вдига слушалката.  – Ало? … Тъща ми я няма в момента вкъщи. Нещо да й предам?  – Аз съм нейна приятелка…  – Приятелка?! Не може да бъде! Вие сигурно сте сбъркали номера… *** Дете пита баща си:  – Тате, като беше малък, имаше ли компютър?  – Не – отговаря бащата.  – А плейстейшън?  – Не.  – Джиесем?!?  – Също не…  – А тате, динозавър виждал ли си?! *** Две блондинки си бъбрят по телефона преди обед, стигат и до темата за готвенето:  – Какво ще готвиш за днес, муцка?  – Свинско с кисело зеле, но с пиле, а ти?  – Телешко варено, но със свинско. *** – Обвиняеми, разкажете как стана всичко?  – Ами седнах да си мажа филийка с масло.  Не щеш ли, маслото падна на килима.  Наведох се да го остържа, но в това време мина тъщата, хлъзна се на маслото, и падна върху ножа.  И така 7 пъти… *** Защо блондинките държат празни бирени бутилки в хладилника си?  – За да почерпят тези, които не пият. *** – Вчера си избрах семеен лекар.  – И аз… ама моят не е семеен. *** Треньорът шепне на своя боксьор по време на почивката между рундовете:  – Слушай, Мълиган, ако ти най-после не се стреснеш и не заудряш, както трябва, има опасност да получиш Нобеловата награда за мир… *** – Мамо, днес направих едно добро дело в училището.  – Какво.  – Гошо сложи кабърче на стола на учителя, а аз изчаках той да тръгне да сяда и точно в този момент дръпнах стола…. *** Между влюбени:  – Скъпа, мъжете често се чудят дали да се оженят за красива или умна жена. Аз обаче нямам претенции нито към едното, нито към другото. Искам да се оженя за теб… *** Издателство публикува книга със заглавие “69 нови позиции (превод от френски)”. Тиражът незабавно се изчерпал.  – Невероятно! – коментира издателят – Не очаквах толкова да се търси наръчник по шах! *** Мъж си купил пъзел. След като се трудил денонощно в продължение на 2 седмици, той наредил пъзела.  – Виж какво направих – похвалил се той на приятеля си.  – Страхотно! Колко време ти отне?  – Само 2 седмици.  – Това малко време ли е?  – Разбира се, че е малко. Виж, на кутията пише “от 2 до 4 години”. *** В претъпкан автобус един започва да повтаря:  – След 5 спирки слизам… след 4 спирки слизам…  След 3 спирки слизааам… след 2 спирки слизам…  – Добреее деее, добреее разбрахме вече – казал някой.  – …след 1 спирка слизам и ще е добре да си ми пуснете тръбата, че ми трябва! *** Мъж се прибира ненадейно от командировка. Нахълтва в спалнята, отваря гардероба и намира вътре един гол мъж.  – Ти к‘во правиш тука бе?  – Амиииииии, абе аз съм от инспекцията за борба с насекомите. Те ме пратиха да проверя в гардероба ви за молци.  – Е като си от инспекцията, що си гол бе?  – Аууууууу леле молците ми изяли дрехите!!!!!! *** Учител по музика към ученика:  – И те предупреждавам, ако не се държиш прилично, ще кажа на родителите ти, че имаш талант. *** – Какво е това “брак”?  – Бракът е това събитие, след което мъжът престава да купува цветя и започва да купува зеленчуци. *** Кенгуру постоянно бягало от клетката си в зоопарка. Тъй като знаели, че скача много нависоко, пазачите издигнали нова триметрова ограда, но на другата сутрин кенгуруто пак избягало. Затова поставили шестметрова ограда, но животното отново избягало.  Ламата наблюдавала всичко това от съседната клетка и попитала:  – Според теб до каква височина ще стигнат?  – Няма значение – отговорило кенгуруто. – Стига някой да се сети да заключи вратата през нощта! *** Жена се обръща към любовника си полицай:  – Мили, това не може да продължава така! Трябва да измислиш нещо друго! Не може всяка седмица да затваряш мъжа ми! *** – Искам бисерната огърлица, която слагам в първо действие, да бъде истинска! – капризничи актрисата.  – Добре, ще бъде истинска – отговаря ехидно режисьорът – както и отровата в последното действие! *** Катаджия спира шофьор за превишена скорост и го кара да духа на апарата за алкохолна проба.  – Апаратът показва, че сте пил!!!  – Не може да бъде! Апаратът не е верен! Ето ви 100 лева да си го поправите… *** Адвокат лежи на смъртно легло в болницата. Негов приятел, дошъл на посещение, го заварва да прелиства библията.  – Какво правиш? – пита го той.  – Търся вратичка – отвръща му адвокатът. *** Един рибар хванал златния кит, a той му се примолил:  – Moля те, пусни ме ще ти изпълня три желания.  – Kaкви желания бе , сега като те продам ще изпълня всичките си желания! *** Богат индустриалец звъни в дома си. Телефона вдига новата прислужница.  – Предайте на госпожата, че си идвам до един час. Да ляга в леглото и да ме чака!  – Слушам, господине. А от чие име да предам? *** От село Сивино се обаждат до пожарната в град Смолян:  – Тръгнете веднага! Гората гори!  След два часа същият глас се обажда на дежурния:  – Тръгнете вече с мотики и лопати. Трябва да залесявате!… *** През зимата командирът на поделението прави обиколка и казва на дежурния офицер:  – Гледай какви висулки има по покривите, а отдолу вървят офицери. Ако падне на някой на главата и ще го убие. Вземи двама войника и ги пусни да свалят всички висулки! Обаче да се вържат с въже, че не искам нещастни случаи в поделението!  След половин час дежурния офицер идва набегом и докладва  – Господин полковник, с един от войниците се случи нещастие – счупи си крака!  – Мамка ти! Нали казах да го вържете бе!  – Ами вързахме го, ама въжето се оказа много дълго!  – Добре, взимай джипката и бързо го карай в болницата!  След пет минути дежурният пак търчи:  – Господин полковник, с войника се случи ново нещастие – счупи си и другия крак!  – Какво направихте сега?  – Ами качих го в джипа и газ към болницата…ама забравихме да го отвържем!!?? *** Жена пита мъжа си:  – В следващия си живот какво животно искаш да бъдеш?  – Ами… вероятно куче.  – Нищо ли не искаш да се промени? *** Мъж се прибира в къщи.  Жената още от вратата го посреща с плакат:  – Аз с теб не говоря!  Мъжът повдигнал уморено рамене и седнал пред телевизора да гледа мач. След няма и пет минути, жена му се тропва пред телевизора с нов плакат:  – А знаеш ли защо?", "date": "2018.07.21", "title": " Защо блондинките държат празни бирени бутилки в хладилника си?"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%be%d1%82%d1%85%d0%b2%d1%8a%d1%80%d0%bb%d1%8f-%d0%be%d1%81%d0%bd%d0%be%d0%b2%d0%bd%d0%b8-%d0%bf%d0%be%d0%bb%d0%be%d0%b6%d0%b5/", "text": "Мишел Барние отхвърля основни положения от плановете на британското правителство за споразумение след Брекзит, пише британския вестник The Guardian. Главният преговарящ на ЕС Брюксел, Мишел Барние, разгледа детайлно бялата книга на Тереза Май след срещата на министрите от ЕС, като предупреди, че британския премиер  не е предложил на Брюксел твърда основа за преговорите. В отражение на широко разпространената загриженост за стабилността на премиера Мей, Барние каза, че ще бъде учтив, но продължава да илюстрира по ясен начин как исканията на Обединеното кралство се отдалечават от червените линии на ЕС и основните принципи. „Разбира се, аз не водя преговори въз основа на бялата книга“, заключи Барние след три-часова среща на министрите на ЕС в Брюксел. Главният преговарящ на блока също отговори на твърдото отхвърляне  на решението  на ЕС за избягване на твърда граница на остров Ирландия от страна на Тереза Мей, според което Северна Ирландия би останала  в митническия съюз и единния европейски  пазар, докато търговска сделка или друго технологично решение бъде уговорено и може да реши този проблем. Премиерът се бе ангажирал с разрешаването на проблема, каза Барние и проверките на стоки, преминаващи от Северна Ирландия до останалата част на Обединеното кралство, нямаше да са  същите като създаването на граница в Ирландско море. „Не можем да си позволим да губим време по този въпрос“, каза Барние „, и по тази причина сме поканили Великобритания,… Ние работим на базата на това, което беше договорено през март с Тереза Мей.“ Високопоставен дипломат заяви,че държавите-членки са били изненадани и разочаровани от агресивния тон на речта на Мей в Белфаст по-рано през деня, в която тя обвини ЕС на търсене за извършване на „икономическо и конституционно разместване“ на страната. Британското правителство заяви, че иска да задържи Обединеното кралство в единния европейски  пазар на ЕС за стоки въз основа на общ правилник. За да се избегнат митническите проверки, правителството иска безпрецедентна митническа система, в която Обединеното кралство да събира мита на ЕС, като същевременно има свободата да определя различни тарифи за стоки, предназначени за британския пазар. Барние заяви, че тази „улеснена митническа договореност“ повдига практически, правни, икономически и бюджетни въпроси. Барние също така постави въпроса дали държава извън ЕС би могла да събира митата на ЕС, без да подлежи на надзор от страна на ЕС. Поради тази причина дипломатите на ЕС казват, че британският план никога не може да бъде приет. ЕС също така е дълбоко загрижен, че митническият план ще даде на страните извън блока конкурентно предимство пред европейските си конкуренти, ако Великобритания и други страни използват Обединеното кралство като начин за избягване на по-високи тарифи на ЕС. „Дали Британските предложения са в интерес на ЕС?“, попита Барние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Мишел Барние отхвърля основни положения от плановете на британското правителство за споразумение след Брекзит"}
{"url": "https://trud.bg/%d0%b1%d0%b8%d1%82%d0%ba%d0%b0%d1%82%d0%b0-%d0%b3%d0%be%d1%80%d0%b8%d0%b2%d0%b0-%d0%bd%d0%b0-%d1%81%d0%b2%d0%b5%d1%82%d0%bb%d0%be-%d0%b5-%d0%bd%d0%b0-%d0%bf%d0%be%d1%81%d0%bb%d0%b5/", "text": "Този път законодателят не отстъпи, противно на възприетата практика да „дава заден” Kогато става дума за съпротива срещу въвеждане на обща регулация, обикновено важи максимата: „Каквото и да ти разправят, знай, че става дума за пари!” Такъв е случаят и с приетия преди броени дни от парламента закон за горивата. Въпреки организираните протести на стотина фирми от сектора, обявили се за дребни търговци, този път законодателят не отстъпи, противно на възприетата практика да „дава заден” пред всяка олелия под прозорците на властта. Макар че не мина и без политическо шоу в подкрепа на протестиращите фирми, все пак разумът надделя и интересите на хазната взеха връх над „страстите търговски”. В шума и заплахите с блокади и палежи някак потънаха истинските доводи за нуждата от този закон. А те са свързани с нещо много просто: половината от цената на всеки продаден литър гориво се прибира от държавата и отива за всичко, което очакваме от нея – здравеопазване, образование, сигурност, пенсии и прочие. И когато в рамките на един и същи бранш едни плащат тази половина на въпросната държава, а други не, тя е в пълното си право да направи всичко, за да си събере вересиите. Ако точно този бранш не беше сред отраслите, превърнали далаверата и укриването на данъци в национален спорт, не би имало и нужда от такъв закон. Тук някой квалифициран хейтър би попитал – а защо няма контрол по съществуващите закони?! Отговорът е прост: няма как да контролираш обект, за чието съществуване не знаеш. Любопитен факт от регистрите на приходната агенция – при регистрирани над 8000 ведомствени, земеделски и всякакви други потребители на гориво „за собствени нужди”, само 899 са свързани със системата на НАП. В доклад на ГДБОП до парламентарната комисията за борба с контрабандата от месец септември м. г. четем, че само в рамките на една година, при осъществен контрол на 405 обекта за съхранение и разпространение на течни горива, службите са установили нарушения в почти 55 процента от тях! „Основният риск при контрабандата, незаконното производство и разпространение на енергийни продукти (горива) е свързан с пълното или частичното избягване на установяването и плащането на акциз и/или ДДС. Най-често наблюдаваните схеми при търговия с тези продукти е при вътреобщностното придобиване и последваща реализация на вътрешния пазар”, заявяват специалистите от ГДБОП и обясняват най-често прилаганите практики – липса на свързаност на измервателните уреди със системата на НАП; използване на подвижни цистерни, регистрирани като стационарни; избягване плащането на пълния размер на дължимия акциз чрез представяне на един вид гориво за друг; скрити резервоари, съхраняващи гориво без документи за произход; манипулиране на данни в софтуерите за връзка с митници и данъчни. Една от най-разпространените схеми, потвърдена и от източници в НАП, е следната – вносител на горива от ЕС организира верига от фирми, регистрирани на подставени лица. Стоката се фактурира към тези фирми, от които през две-три нива на препродажби достига до реалния си получател. Съответно организаторите на схемата „препират” дължимия от тях ДДС, като го изравняват с фиктивни доставки, или направо изоставят фирмите с натрупаните данъчни задължения. А тъй като в горивния сектор тези задължения са, общо взето, равни на чистата цена на горивата без данъци, малки фирмички, регистрирани примерно на Иван Петров от Праматарци, се оказват длъжници с десетки милиони, които държавата няма от кого и от какво да си събере. Описаните от службите и приходните агенции схеми изясняват защо нещо толкова логично, като регистрация на всички пазарни субекти с техните съоръжения, транспортни средства и обекти, както и въвеждането на изисквания за определен уставен капитал и обезпечения, предизвика такъв страх у част от бранша. Каквото и да ни разправят „дребните търговци”, тук става дума за пари – парите, които много голяма част от тях мразят да внасят по сметките на държавата. А вече ще им се наложи.", "date": "2018.07.21", "title": " Битката “Горива на светло” е на последната права\t\t\t"}
{"url": "https://trud.bg/17-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d1%82%d0%be%d1%80%d0%bd%d0%b0%d0%b4%d0%be-%d0%b2-%d0%b0%d0%bc%d0%b5%d1%80%d0%b8%d0%ba%d0%b0/", "text": "Серия торнада преминаха през централните части на американския щат Айова, информира БНТ. Най-сериозно засегнати са три населени места. В следствие на стихията са ранени 17 души, няма данни за жертви. Кадри от дрон, прелетял над един от най-сериозно засегнатите градове – Маршалтаун, показват мащаба на разрухата след природното бедствие. Почти всички сгради са изравнени със земята. Местните жители вече са започнали разчистването на срутените си домове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " 17 души са ранени след торнадо в американския щат Айова"}
{"url": "https://trud.bg/%d1%86%d1%80%d1%83-%d0%ba%d0%b8%d1%82%d0%b0%d0%b9-%d0%b2%d0%be%d0%b4%d0%b8-%d1%82%d0%b8%d1%85%d0%b0-%d1%81%d1%82%d1%83%d0%b4%d0%b5%d0%bd%d0%b0-%d0%b2%d0%be%d0%b9%d0%bd%d0%b0-%d1%81%d1%80%d0%b5%d1%89/", "text": "Високопоставен експерт от ЦРУ заяви, че Китай води „тиха студена война“ срещу САЩ,  използвайки всичките си ресурси, за да замени Америка като водещата сила на света. Според него Пекин не иска да води открита война, но настоящото му правителство работи по много фронтове да подкопае САЩ по начини, които са различни от добре документираните дейности с подобна насоченост, използвани от Русия, пише New York Times. „Бих казал,  че те това, което водят срещу нас е студена война“, заяви Майкъл Колинс, заместник-помощник-директор на Центъра за мисиите на ЦРУ в Източна Азия, по време на  форум, посветен на сигурността, провеждащ се в курорта Аспен в щата Колорадо. Присъства загриженост за всеобхватните усилия на Китай да открадне бизнес тайните и високотехнологичните изследвания, провеждани в САЩ. Китайската армия се разраства и се модернизира, а САЩ, както и други нации, се оплакват от изграждането на военни постове на Китай на островите в Южнокитайско море. „Бих казал, че това е Крим на Изтока“, коментира Колинс. Думите му следват предупрежденията за издигането на Китай. Тревогата се появява, докато Вашингтон се нуждае от помощта на Китай за прекратяване на ядрената конфронтация със Северна Корея. В сряда директорът на ФБР Кристофър Рей заяви, че Китай, от гледна точка на контраразузнаването, представлява най-широката и най-голяма заплаха, пред която е изправена Америка. Той допълни, че ФБР разследва икономически шпионаж във всичките 50 американски щата, който може да бъде проследен обратно до Китай. Директорът на националното разузнаване Дан Коутс също предупреди за нарастващата китайска агресия. По-специално, според него, САЩ трябва да изпреварват усилията на Китай да краде бизнес тайните и академичните изследвания. Франклин Милър, бивш старши директор по въпросите на отбранителната политика и контрола върху въоръженията в Съвета за национална сигурност, заяви, че развитието на оръжията в Китай подчертава необходимостта с Пекин да се поддържат връзки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " ЦРУ: Китай води тиха студена война срещу САЩ"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bc%d0%b0%d1%81%d0%be%d0%b2%d0%be-%d0%b8%d0%b7%d0%b1%d0%b8%d0%b2%d0%b0%d0%bd%d0%b5-%d0%bd%d0%b0-%d0%ba%d0%be%d1%82%d0%ba%d0%b8-%d0%b2/", "text": "Полицията във Велико Търново е била вдигната на крак в петък заради масово избиване на котки. От три денонощия неизвестен ликвидира животни в парка в квартал „Колю Фичето” по зловещ и мъчителен начин. Според природозащитници два дни поред са били откривани по три отровени коткии. Отровата била разпръсната до кучешките заграждения, които наскоро бяха ремонтирани и разширени. „Намерени бяха едно обезглавено и едно изкормено коте. На зловещата гледка се натъкнали деца“, обясняват възмутени търновци. Правозащитници са подали сигнал на телефон 112. В петък вечерта на място се изсипали криминалисти и захванали да правят огледи, разпитвали и свидетели.По случая има образувано досъдебно производство. Парк „Колю Фичето” от над 20 години е известен с прозвището „Кучешкия парк”. Живущи в близките кооперации обаче споделят, че има хора, които хранят и развъждат безпризорни котки в района. Животните се катерели по колите и не били обезпаразитени и кастрирани. По този повод имало депозирани жалби до Община Велико Търново, но не били взети мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Разследват масово избиване на котки в Търново"}
{"url": "https://trud.bg/%d0%b0%d0%bd%d0%b0-%d0%bf%d0%b0%d0%bf%d0%b0%d0%b4%d0%be%d0%bf%d1%83%d0%bb%d1%83-%d1%81%d1%82%d0%b0%d0%b2%d0%b0-%d0%b6%d0%b5%d0%bd%d0%b0-%d0%bd%d0%b0-%d0%b2%d0%b5%d1%80%d0%b3%d0%be%d0%b2/", "text": "Любимецът на публиката д-р Банков се завръща от Германия Ана Пападопулу ще изиграе излязлата от кома съпруга Започнаха снимките на шести сезон на медицинския сериал “Откраднат живот”. Една от първите новини на снимачната площадка е завръщането на Юлиан Вергов, когото зрителите видяха в ролята на доцент Банков в четвърти сезон на продукцията. “В този сезон Банков е много по-различен от преди, по-освободен. По-интересното е да видим как се справя в болницата без да е директор. В любовта ще има пикове и спадове, както във всяка любовна история”, сподели любимецът на публиката Вергов, които отново ще облече лекарската престилка. След като в четвърти сезон феновете се разделиха с Банков, който отпътува за Германия, сега той ще се завърне, за да оглави една от централните сюжетни линии в компанията на своята половинка. Ролята на събудилата се от кома съпруга на доцента е поверена на актрисата Ана Пападопулу. Продуцентът на “Откраднат живот” Евтим Милошев добави, че заедно с любимите образи в сериала, кастът ще бъде допълнен от още големи имена от българското кино, които предстои да бъдат обявени.", "date": "2018.07.21", "title": " Ана Пападопулу става жена на Вергов\t\t\t"}
{"url": "https://trud.bg/%d0%b2%d0%bb%d0%b0%d1%81%d1%82%d0%b8%d1%82%d0%b5-%d0%b2-%d1%85%d0%b0%d1%81%d0%ba%d0%be%d0%b2%d1%81%d0%ba%d0%b0-%d0%be%d0%b1%d0%bb%d0%b0%d1%81%d1%82-%d0%bf%d1%80%d0%b5%d0%b4%d1%83%d0%bf%d1%80%d0%b5/", "text": "Властите в Хасковска област предупреждават стопаните по селата за опасност от чума по дребните преживни животни, предаде БНР. Следващата седмица по определен график ще бъдат проведени срещи по селата, където са концентрирани повече стопанства. Целта е превенция и затягане на мерките във връзка с усложнената епизоотична обстановка в областите Ямбол и Бургас. В екипите ще участват лекари и кметове под ръководството на заместник-областния управител на Хасково д-р Стефка Здравкова. Областната администрация призовава стопаните да ограничат всякакъв достъп на външни хора и животни от други стада до фермите им, да спазват стриктно санитарните норми и да сигнализират ветеринарите при най-малко съмнение за заболяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Властите в Хасковска област предупреждават стопаните по селата за опасност от чума по дребните преживни животни"}
{"url": "https://trud.bg/%d0%bb%d0%b8%d1%87%d0%bd%d0%b8%d1%82%d0%b5-%d0%b4%d0%b0%d0%bd%d0%bd%d0%b8-%d0%bd%d0%b0-15-%d0%bc%d0%bb%d0%bd-%d0%b4%d1%83%d1%88%d0%b8-%d1%81%d0%b0-%d0%be%d1%82%d0%ba%d1%80%d0%b0%d0%b4%d0%bd%d0%b0/", "text": "Личните данни на милион и половина души в Сингапур са откраднати, съобщи БНТ. Хакери са проникнали в здравната система на страната и са изтеглили лични пациентски досиета, включително и данни за лекaрствата, които пие премиерът. А Фейсбук прекрати достъпа до мрежата на американска компания, заради съмнение за неправомерно събиране и използване на лични данни. Най-зловредната хакерска атака, в резултата на което са откраднати данните на милион и половина души – така и властта, и медиите в Сингапур, определиха нападението срещу здравно-осигурителната система на островната държава. Здравният министър лично се извини на пострадалите. При нападението са изтекли медицински данни, картони, рецепти, епикризи за периода началото на май 2015 до началото на юли тази година. Все още не е ясно кой стои зад атаката, но специалисти коментират, че тя е била добре планирана и акуратно изпълнена. В профила си във Фейсбук премиерът на страната Лий написа, че не е ясно каква точно информация са очаквали да открият хакерите. Здравните власти съобщават за минимални неуредици при работата си, дългосрочните последствия от нападението все още не са ясни. Междувременно Фейсбук забрани достъпа на американска компания да базата си, заради опасения от недобросъвестно събиране и изполазване на лични данни. Дейността на компанията, базирана в Бостън, ще бъде детайлно разследвана, но от социална мрежа са категорични, че до момента няма данни за изтичане на чувствителна информация на потребители към трети страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Личните данни на 1,5 млн. души са откраднати от хакери в Сингапур"}
{"url": "https://trud.bg/%d0%bd%d0%b0%d0%bc%d0%b0%d0%bb%d1%8f%d1%85%d0%b0-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d1%81%d0%ba%d0%be%d1%80%d0%be%d1%81%d1%82%d1%82%d0%b0-%d0%b2/", "text": "Намалява броя на шофьорите, спипани да карат с превишена скорост в Шуменско. 1 220 електронни фиша са съставени, благодарени на зорката тринога и на стационарната камера при 7-ми километър край Шумен през юни. През май броят им е бил двоен – 2 549. Възможно е шофьорите да са се дисциплинирали след като се е разчуло, че в региона пътните полицаи разполагат с прецизна мобилна камера, коментират запознати. Общо 4200 са констатираните нарушения по пътищата на територията на ОДМВР-Шумен през месец юни. И това е с около 1000 по-малко от предходния месец. За неправилно спиране и паркиране са санкционирани 630 водачи. 237 са водачите, които не са ползвали обезопасителни колани или каска, 24 са ползвали мобилен телефон и са въртяли волана и затова са заслужили санкции. 302-ма от проверените водачи са били с нередовни пътни документи, 140 са шофирали технически неизправни превозни средства. През месец юни временно са отнети свидетелства на 135 водачи, съобщават от полицията. От тях 69 са останали без шофьорски книжки, заради незаплатени в срока на доброволно заплащане глоби. Останалите не са имали застраховка „Гражданска отговорност“, а 17 са шофирали пияни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Намаляха нарушителите на скоростта в Шуменско"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%be%d0%bf%d0%b8%d1%82%d0%b0%d1%85%d0%b0-%d0%b4%d0%b0-%d0%bf/", "text": "Трима български граждани са задържани при операция на служители от Главната дирекция „Национална полиция“ и РУ – Своге. Тя е проведена вчера в района на Искърското дефиле. Това съобщиха от пресцентъра на МВР. Българите са били наблюдавани известно време. Вчера те направили опит незаконно да изведат от страната осем души – четирима мъже, три жени и момиче – по техни думи, иракчани, всички без документи за самоличност. По предварителни данни, чужденците са били преминали незаконно на наша територия, като целта им е била да достигнат до Западна Европа. Двама от задържаните са се придвижвали с лека кола, а след тях третият е управлявал джип с осемте мигранти. След преследване от полицейските органи двете коли са спрени на пътя Лакатник-Вършец, в района на село Миланово. Тримата българи са задържани. С постановление на прокуратурата са им наложена мерки за неотклонение до 72 часа. Привлечени като обвиняеми по чл. 281, ал. 2, т. 1, т. 4, т. 5, във връзка с ал. 1, вр. чл.20, ал. 2 от НК. Работата по изясняването на случая продължава под надзора на Районна прокуратура – Своге. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Трима български граждани опитаха да преведат нелегално осем чужденци"}
{"url": "https://trud.bg/%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b0-%d1%80%d0%b0%d0%bd%d0%b0-%d0%b7%d0%b0-%d0%b3%d1%8a%d1%80%d1%86%d0%b8%d1%8f-%d0%be%d1%82-%d1%80%d1%83%d1%81%d0%b8%d1%8f-%d1%81/", "text": "10% загуби „отчитат“ туроператорите по отношение на руските резервации за хотели и други квартири в района на Халкидики след последните развития на гръцко-руските отношения. И това на фона на изявлението на министъра на туризма Елена Кунтура, че целта бе да се увеличи туристическия поток от Русия превишавайки значително броя на туристите от миналата година, който достигна до 900 000 посетители. Председателят на асоциацията на хотелиерите в Халкидики, Григори Тасиос заяви, че Гърция е вече на минус 10%, а може би и повече, по отношение на руския пазар поради възстановяването на турския пазар след значителното обезценяване на турската лира. „Стартирането на сезона, така или иначе не бе добро по отношение на руския пазар и ние знаем от март – април за това. Вярваме, че политическата ситуация на може да се отрази на предпочитанията на туристите и гледаме напред“, подчерта той. За разлика от низходящата тенденция на руския пазар, Халкидики отбеляза ръст от 10% тази година в авио пристигания от Германия и Великобритания, докато пристигащите от балканските страни по суша са на трето място. През месец Юни, според хотелиерите, заетостта на легловата база е била 75 до 80%, докато миналата година е била 90%, като надеждите за остатъка на сезона са да се достигне ръста от 2017 година. От началото на годината е регистрирана низходяща тенденция спрямо резервациите от Русия, което се дължи на девалвацията, регистрирана в предходния период, на рублата, а от друга страна – на прехода към най-евтиния пазар в Турция. В същото време се подчертава, че тази година отварянето на туристическия пазар за Египет и Тунис пряко засягат Гърция, тъй като те също са евтини и конкурентни държави. За значително намаляване на отдаваните под наем квартири, говори и Председател на Федерацията за туристическо настаняване в Халкидики Димитрис Хадалис, като посочи, че вече има спад от 10% на наеманите квартири. „По отношение на резервациите за настаняване като цяло на Балканите ние сме почти стабилни в сравнение с други години, но там, където има неочакван спад, е от Западна Европа и, разбира се, от Русия. Ще бъде престъпление за туризма ако политическата ситуация, влоши нашите отношения и прекъсне връзките ни с Русия, защото според наличната информация средният руски турист харчи от 2 до 3 пъти повече от европейския и 4-5 пъти повече от балканския турист „, казва г-н Хадалис. По отношение на гръцките посетители г-н Хадалис определи този пазар като „мъртъв“, подчертавайки, че очакванията за възстановяване са само за августовския период. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Туристическа рана за Гърция от Русия след дипломатическия скандал, 10% спад на резервациите като цяло"}
{"url": "https://trud.bg/%d1%81-95-%d0%bd%d0%b5%d0%b2%d0%b5%d1%80%d0%be%d1%8f%d1%82%d0%bd%d0%b8%d1%82%d0%b5-%d1%82%d0%be%d1%87%d0%ba%d0%b8-%d0%b1%d1%80%d0%b0%d1%82%d1%8f-%d0%bc%d0%b8%d0%bd%d0%ba%d0%be%d0%b2%d0%b8-%d0%ba%d1%8e/", "text": "Голямата награда за качество – Златен медал от най-престижния конкурс за вино – Decanter World Wine Awards, бе присъдена за трети път на вино от изба „Братя Минкови”.  Minkov Brothers Cuvee 2016 бе отличено с впечатляващите 95 дегустационни точки – един от най-високите резултати в надпреварата. То хармонично съчетава в себе си сортовете каберне совиньон и сира. Повече можете да видите на този   С какво кювето успя да спечели журито? Самите винени експерти, носещи титлата Master of wine, коментират, че ги е впечатлило с богатият си, комплексен аромат с открояващи се нотки на шоколад, черница и млени пипери, сочно и свежо небце с деликатни кадифени танини, даряващи наслада и дълъг спомен за това изключително вино идващо от лозя с уникалeн тероар. Защо Decanter World Wine Awards е световен стандарт за качество?  Най-съществената разлика между Decanter и останалите винени конкурси е, че със злато се награждават само вина, достигнали между 95 и 100 точки. В другите състезания са достатъчни по-малко точки – между 88 и 90. Конкурсът събира жури от 224 от най-подготвените световни професионалисти и ежегодно в него се състезават около 15 000 участника. Бра тя Минкови на Decanter  „Братя Минкови“ е сред малкото винарни в света, които лично председателят на конкурса Стивън Спъриър е удостоил с признанието си. През 2011 г. в Лондонската кралска опера той поздрави енолозите на изба „Братя Минкови” , че са създали „Автентично вино с истински чар“. През същата година, избата донесе на България първото и все още единствено за страната ни отличие от най-висок ранк – Регионален Трофей, присъдено на вино „От избата“ Каберне Совиньон & Каберне Фран 2008. През 2015 година със златен медал бе отличено и Cabernet Sauvignon 2013.", "date": "2018.07.21", "title": " С 95 невероятните точки Братя Минкови Кюве получи злато от световният конкурс за винени награди Decanter"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "и така нататък за събота и неделя.", "date": "2018.07.21", "title": " Труд Уикенд – един вестник за два дни\t\t\t"}
{"url": "https://trud.bg/%d0%bd%d0%be%d0%b2%d0%b8-%d1%81%d0%bb%d1%83%d1%87%d0%b0%d0%b8-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%bf%d0%be-%d1%81%d0%b2%d0%b8%d0%bd/", "text": "Румънските санитарни власти съобщиха днес за два нови случая на африканска чума по свинете в окръг Яломица (Югоизточна Румъния), предаде Медиафакс. Вчера бе потвърдено наличие на вируса на африканска чума по свинете в две стопанства в село Джурджени, окръг Яломица. След потвърждаване на диагнозата от Института по диагностика и здраве на животните в Букурещ – Национална референтна лаборатория за диагностика и здраве на животните, ветеринарните служби са се намесили спешно, посочва Националната санитарно-ветеринарна служба. От там съобщават, че двете стопанства са поставени под официално наблюдение и са наложени ограничителни мерки за движение на хора, животни, продукти и субпродукти, както и на превозни средства. Животните са били умъртвени, а труповете им – изгорени. Съгласно плана от мерки за предотвратяване разпространението на болестта, превантивно са умъртвени свинете в двете стопанства, а труповете им са изгорени. Взети са лабораторни проби от мъртвите животни и от евтанизираните, посочва Националната санитарно-ветеринарна служба. Собствениците на умъртвените животни ще бъдат обезщетени. От Националната санитарно-ветеринарна служба напомнят, че африканската чума по свинете не засяга хората и няма никакъв риск за тях, но вирусът има неблагоприятен ефект в социален план заради икономическите загуби. В окръг Тулча и други окръзи на Източна Румъния ситуацията с африканската чума по свинете е драматична, съобщи тези дни телевизия Антена 3. Само в една от фермите в Румъния се е наложила евтаназия на 45 000 прасета. Вирусът на африканската чума идва в Румъния от север и от изток, съответно от границата с Република Молдова и Украйна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Нови случаи на африканска чума по свинете в Румъния"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b0%d0%bc-%d1%85%d0%b5%d0%bc%d1%83%d1%81-%d0%ba%d1%80%d0%b0%d0%b9-%d0%b4/", "text": "Заради катастрофа временно се ограничава движението в изпреварващата лента при км 405 на АМ „Хемус“, в област Варна в двете посоки, съобщиха от пътната агенция. Инцидентът е станал в района на Девня, като по първоначална информация има един пострадал. Трафикът се осъществява в активната лента и се регулира от „Пътна полиция“. Шофьорите да движат с повишено внимание и съобразена скорост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Един човек пострада при катастрофа на АМ „Хемус” край Девня\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0-%d1%82%d0%b5%d0%b7%d0%b8-%d0%ba%d0%be%d0%b8%d1%82%d0%be-%d0%b3%d0%be-%d0%be/", "text": "Доналд Тръмп критикува тези, които го обвиняват, че бил „твърде мил“ с Владимир Путин, предава TACC. Президентът на САЩ чрез своя акаунт в социалната мрежа „Туитър“ каза:  „Аз бях жестоко критикуван от медиите с фалшиви новини, че съм бил твърде мил с президента Путин. Навремето на това му викаха „дипломация“. Ако бях гръмогласен и свиреп, щях да бъда критикуван, че съм бил груб. Спомнете си как ме обвинихте,че съм бил груб с Ким Чен-ир. Лицемери!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Доналд Тръмп критикува тези, които го обвиняват, че бил „твърде мил“ с Владимир Путин"}
{"url": "https://trud.bg/%d0%bc%d0%be%d0%bd%d0%b0-%d1%87%d0%be%d0%b1%d0%b0%d0%bd-%d0%bf%d1%80%d0%b5%d0%b7%d1%80%d1%8f-%d0%bf%d0%b0%d1%80%d0%b8%d0%b6-%d0%b7%d0%b0%d1%80%d0%b0%d0%b4%d0%b8-%d1%80%d0%be%d0%b4%d0%be%d0%bf%d0%b8/", "text": "Тя се влюбва в село Киселчово внезапно и безвъзвратно по време на пътуване преди години Гледали ли сте филма “Шоколад”, в който сладкарката Вивиан (Жулиет Бинош), щом усети северния вятър, не я свърта на едно място и тръгва на път? Нещо такова се случва и с писателката Мона Чобан. Често топлият родопски южняк нахлува в уютната й парижка къща, обсебва напълно мислите и чувствата й и я тегли неудържимо към едно смолянското селце. Може и да не сте чували за Киселчово. На 30 км южно от Смолян, близо до гръцката граница, закътано горе на високото и трябва да кривнете от шосето между селата Смилян и Могилица. Трийсетина къщи и 18 постоянни жители. Подобно на повечето съседни събратя обаче Киселчово не е обречено на разруха и забрава. За неговото възраждане са се събрали съмишленици, “безвъзвратно влюбени в Родопите, в баирите, в хората и селото”. В основата на красивата идея лежи ентусиазмът на писателката Мона Чобан, която от много години живее в Париж, но пуска корени в Киселчово. “Ако можем да възродим поне едно българско село, можем да повдигнем и планини, – казва тя. – За Киселчово тръгнах след битуване в два мегаполиса – Москва и Париж.” Тя се влюбва в селцето внезапно и безвъзвратно по време на пътуване преди години из Родопите. Когато се връща в Париж, е като обсебена – нощем заспива с мечти за “къщичка” там, в която да си почива и пише, далече от шумния и суетен свят. Запалва и мъжа си за идеята и двамата намират и купуват стара къща, с типична родопска архитектура, но в ужасно състояние. Не че в Париж животът й не е уреден или й липсва зеленината. Живее в тихо и спокойно предградие. Грижи се за дома и семейството си, пише и често “дирижира” ремонта в Киселчово по скайпа и телефона като “досажда на майсторите с безумните си идеи”. Семейството й не си пада по скъпите коли и телефони, избира уюта и красотата на Родопите. “В Париж живея повече виртуално – интернет, фейсбук, далечни приятели. В Киселчово няма мобилно покритие и интернет и животът ми е реален – въздух, тишина и приятели. Там съм напълно свободна да реализирам мечтите си”, коментира писателката. Когато първата къща светва, Мона започва все по-често да зарязва френската столица за по десетина дни или месец-два през лятото, за да се зарежда от родопската енергия. Случайно купува и втора къща, в още по-плачевно състояние – и отново тежък ремонт. Междувременно разговаря с много родопчани от Киселчово и околните села, които й споделят с тъга, че се рушат не само къщите, но и хубавите български традиции. Така у Мона възниква идеята да създаде арт центъра “Артел 13” с ателиета, в които да се водят етно уикенди за възраждане на селото и на хубавите родопски традиции. Всичко това днес е красива история. Вече цяла година Мона Чобан живее непрекъснато в Киселчово. “Радвам се на лятото и на зимата еднакво, уча се да съм селянка. И личната ми карта вече е с постоянен адрес село Киселчово”, сподели дамата пред “Труд”. Тази година са направили 3 еко пътеки с доброволци. А и в “Артел 13” вече има различни дейности – освен ателиетата, предлагат и пешеходен туризъм с водач и яздене на коне, които отглеждат. Не е задължително да се включиш в ателиетата. Всеки може да посети царството на Мона просто да се зареди, да набере билки и гъби, да похапне вкусни родопски манджи и ухаещ топъл хляб, приготвени лично от нея. “Ето, на това му казвам аз истински селски туризъм”, коментира писателката. Постоянно в киселчовския й рай живее и Емил Рупцов, местен млад мъж от Смилян, който се грижи за конете, помага активно и е приел каузата като своя. Съпругът й Димитри Иванов е IT специалист и засега е избрал да остане в Париж, но крои планове да се премести в Киселчово след пенсия. Дъщерите Гала и Иваша също са във френската столица, защото следват там, но много обичат да ходят в Киселчово. Водят и девойки французойки, уж заради купона, а Мона ги впряга да помагат във всякакви ремонтни дейности и ги учи да месят хляб. Това лято Мона за трети път е приела скъпа гостенка – Валя Брадшоу от САЩ – архитект по професия и “фотограф и бижутер по страст”. Българката живее в Анаполис и всяко лято, като си дойде в България, се отбива при Мона. Зад обектива й на художник на пейзажна фотография Киселчово и прекрасната природа наоколо изглеждат магични. “Киселчово наистина е магия. Гледам, гледам и не мога да се нагледам… Дишам, дишам, дишам и не мога да се надишам… Слушам, слушам и не мога да се наслушам… на щурците, на дъждеца, на облаците, на буболечките, на цветенцата и тревичките”, каза Валя Брадшоу пред “Труд”. Тази година тя се е втурнала да създава богат фотоархив със снимки като пощенски картички от чудните гледки наоколо. На арт уикенда от 6 до 8 юли Валя е водила ателие за изработка на бижута от естествени камъни и кристали Сваровски – нещо, което от хоби е превърнала в работа. Първоначалната идея на Мона да представя само древни български обичаи и занаяти се променя във времето и често посвещава етно уикендите на занимания по съвременни теми или на запознаване с чужди традиции. Така съчетава селския туризъм с разширяването на кръгозора на гостите си. “Плетенарка” е името на следващото ателие, което се провежда този уикенд, от 20 до 22 юли. Древната традиционна техника за изработка на плет представя родопчанинът Емил Рупцов, който от дете се е учил да плете и не една ограда е излязла изпод ръцете му. Като на мнозина родопчани, това не е основното му занимание, но пък умението му е в кръвта, казва Мона. От 3 до 5 август интересуващите се от социално предприемачество на село ще разберат кое им пречи да реализират мечтите си. Водещият Гавраил Гавраилов е магистър по приложна психология, пътешественик и един от най-популярните травъл блогъри у нас. Докторант е по социология – изследва социалното предприемачество в Родопите. Издал е книгите “Села и туризъм”, “Селата в България”, “Родопи – в търсене на корените” и “Североизточна България – гид за пътешественици”. На плъстите – най-древния занаят по нашите земи, който отдавна се е превърнал в изкуство ще бъде посветено ателието от 10 до 12 август. В миналото хората използвали сапун, топла вода и вълна и чрез обработването й се получавали невероятни по форма и цветове изделия. Водещият на ателието Слави Кадиев е софтуерен инженер и учител по математика. Изработил е хиляди авторски изделия саморъчно по тази технология. “От 24 до 26 август в мъничкото Киселчово ще си направим една мъничка Италия – италианска паста – казва Мона. – Излизаме на двора, наслаждаваме се на слънцето и гледката, месим тесто с много домашни яйца, точим, режем на дълги ленти, сгъваме в причудливи форми, добавяме плънка или оцветяваме с местни треви и билки и хапваме прясната паста с леки сосове. Представете си: Родопа, тишината на зеленото, светлината, въздухът, ароматен на билки и местни гъби, хубава маса, хубаво вино и прекрасна храна, която сме приготвили сами.” “Никой не е по-голям от хляба”, обича да повтаря Мона и от 7 до 9 септември организира ателие с това заглавие. “Хляб се прави по-лесно отколкото си представяте, нужно е само да ти е чисто и бяло, както отвън, така и отвътре. Затова когато ние в Киселчово месим, го правим някак спонтанно, като за празник облечени и като на празник весели – казва Мона. – Никоя радост не може да се сравни с тази да замесиш, да втаса, да изпечеш хляб, а и да го хапнеш още топъл…”", "date": "2018.07.21", "title": " Мона Чобан презря Париж заради Родопите\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bd%d0%b5%d0%bf%d1%80%d0%be%d1%81%d1%82%d0%b8%d0%bc-%d1%82%d0%b2%d0%be%d1%80%d1%87%d0%b5%d1%81%d0%ba%d0%b8-%d0%b2%d0%b0/", "text": "Наш дълг, като европейци и социалисти, е да не допуснем истината за жестокото лице на фашизма и за героите на антифашистката съпротива да бъде подменена. Да се изкривят фактите и да се омаловажи подвига. Това заяви лидерът на БСП – София Калоян Паргов по време на възпоменателния митинг-поклонение по повод 76 години от разстрела на Никола Вапцаров и неговите другари Антон Попов, Антон Иванов, Петър Богданов, Георги Минчев и Атанас Романов, съобщиха от партията. На събитието, което се състоя на мемориала „Гарнизонно стрелбище“, присъстваха членове на Изпълнителното бюро на НС на БСП, народни представители, евродепутати, общински съветници, родственици на загиналите и десетки граждани. Бяха поднесени венци от президента на Република България Румен Радев, от НС на БСП и парламентарната група на „БСП за България“, от Градския съвет на БСП – София и от посолството на Руската федерация. „Наш дълг, като потомци, е да не допускаме световният поет Никола Вапцаров, за пореден път, да бъде разстрелян. Не само трябва да запазим „Моторни песни“ в учебниците, но и да съхраним смисъла на неговата гениална поезия“, каза в словото си Паргов. Според лидера на столичните социалисти непростим е творческият вандализъм, на който станахме свидетели – стихове на Вапцаров да се превръщат в долнопробна чалга. „Ето защо тук, на Гарнизонното стрелбище, трябва да си обещаем, че ще отстояваме и браним паметта за героите и истината за техния подвиг“, призова участниците във възпоменанието Калоян Паргов. „Делото на героите, чиято памет днес почитаме, заедно с делото на десетките хиляди участници в съпротивата, е неопровержимо доказателство, че българският народ, в периоди на съдбовни изпитания, може да отстоява с оръжие в ръка родовите си и общочовешките ценности“, категорична бе проф. Ваня Добрева, заместник-председател на БСП – София и водещ на събитието. Тя почете обръщението на президента Румен Радев към близките, организаторите и участниците в митинга-поклонение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Калоян Паргов: Непростим творчески вандализъм е стихове на Вапцаров да се превръщат в долнопробна чалга"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%ba%d0%be%d0%b9%d1%82%d0%be-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0%d1%82/", "text": "С опасност за живота е мъжът, пострадал при   на автомагистрала „Хемус“. Това съобщиха от ОДМВР – Варна. Инцидентът е станал около 09.30 часа днес на автомагистрала „Хемус“ в посока София, на ляв завой преди гр. Девня. 24-годишен мъж от Плевен, управляващ лек автомобил „Роувър“, по време на движението си губи контрол и се преобръща в разделителната линия. Вследствие на инцидента мъжът е настанен за лечение в болнично заведение, като се е наложила ампутация на долен крайник, към момента се води с опасност за живота. Изясняват се причините и обстоятелствата за пътнотранспортното произшествие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Мъжът, който пострада при катастрофата на АМ „Хемус“, е с опасност за живота"}
{"url": "https://trud.bg/%d0%b2%d0%bb%d0%b0%d0%ba-%d0%b2-%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%b5%d0%b3%d0%b0%d0%b7%d0%b8-%d0%b8-%d1%83%d0%b1%d0%b8-%d0%b4%d0%b2%d0%b0%d0%bc%d0%b0-%d0%b8%d0%bc%d0%b8%d0%b3%d1%80/", "text": "Двама души, най-вероятно нелегални имигранти, са загубили живота си снощи, след като бяха премазани от влак на ОСЕ в района на Александруполис, а трети се бори за живота си в в университетската болница „Еврос“. Влакът е изпълнявал маршрут Александруполис-Орменио и е прегазил двамата в района на Антия. Машинистът веднага е информирал полицията за инцидента, както и че ще продължи по маршрута до Орменио, където е изчакал полицията, тъй като е превозвал пътници и по разпореждане на прокурора на Върховния съд, превозването не може да бъде прекъснато, а трябва да се извърши. Трагедията е, че почти половин час след инцидента на разстояние около десет километра от кръстовището на община Александруполис, същият влак удря трети човек, за което машиниста твърди, че е разбрал едва след удара. Третият ранен е прехвърен в болницата с опасност за живота. В състояние на шок е прехвърлен и машиниста, който е подложен на предвидените от закона изследвания и по-късно освободен с прокурорско разпореждане. Пътуването е извършено със закъснение от два часа и смяна на машиниста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Влак в Гърция прегази и уби двама имигранти, трети е сериозно ранен"}
{"url": "https://trud.bg/%d0%b2%d0%bd%d0%b8%d0%bc%d0%b0%d0%bd%d0%b8%d0%b5-%d1%82%d1%83%d1%80%d0%b8%d1%81%d1%82%d0%b8-%d0%b3%d0%bb%d0%be%d0%b1%d0%b8-%d0%b8-%d0%be%d1%82%d0%bd%d0%b5%d0%bc%d0%b0%d0%bd%d0%b5-%d0%bd%d0%b0-%d0%ba/", "text": "50 евро глоба и отнемане на шофьорската книжка за 30 дни грози всеки, който шофира автомобил с джапанки в Гърция. От полицията излязоха с решение да се налагат глоби на тези, които шофират с джапанки, за да се осигури пътна безопасност, особено през летния период на годината, когато трафика е голям. Припомняме, че ако ви хванта по джапанки зад волана във Франция, ще ви глобят 90 евро. В Испания глобата е още по-сериозна – 200 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Внимание туристи! Глоби и отнемане на книжки ако шофирате с джапанки в Гърция"}
{"url": "https://trud.bg/%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d0%ba%d0%b0%d1%82-%d0%b3%d0%b0%d0%b1%d1%80%d0%be%d0%b2%d0%be-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0/", "text": "Началникът на КАТ- Габрово Пенчо Пенчев разпространи чрез профила си във Фейсбук обръщение към медиите, в което посочва, че не е арестуван, каквато  . При проведена в петък спецакция бяха задържани полицаи от Пътна полиция – Габрово. При вчерашната спецоперация, по неофициална информация, е задържан началник група „Регистрация“ в КАТ – Габрово. Мирослав Стефанов е в Пътна полиция от 2010 година, преди това е бил шеф на Районното полицейско управление в Габрово и на други позиции в системата на МВР, където работи повече от 25 години. Акцията под ръководството на Специализираната прокуратура е започнала в късния следобед в петък и е продължила до късно вечерта. Говорителят на главния прокурор Румяна Арнаудова заяви, че престъпната група е извършвала длъжностни и документни престъпления. Отново по непотвърдени данни, задържаните полицаи от КАТ – Габрово са заподозрени за участие в група за незаконна търговия с автомобили, чийто лидер е бил задържан във Варна. След появилата се вчера информация в някои медии, че сред арестуваните е началникът на КАТ в Габрово, Пенчо Пенчев разпространи чрез профила си във Фейсбук обръщение, в което посочва, че информацията за задържането му е предизвикала последици в негова вреда, както и притеснение за близките му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Началникът на КАТ- Габрово разпространи обръщение, че не е арестуван"}
{"url": "https://trud.bg/%d1%82%d1%80%d1%83%d0%bf-%d0%ba%d1%80%d0%b0%d0%b9-%d0%bc%d0%be%d1%80%d1%81%d0%ba%d0%b0-%d0%b3%d0%b0%d1%80%d0%b0-%d1%80%d0%b8%d0%b1%d0%b0%d1%80%d0%b8-%d0%b3%d0%be-%d0%b2%d0%b8%d0%b4%d0%b5%d0%bb%d0%b8/", "text": "Труп е изплувал в морето край Морска гара в Бургас. Рано сутринта рибари видели зловещата находка и се обадили на тел. 112. Тялото е извадено с катер, към момента няма официална информация дали удавникът е идентифициран и дали по трупа има следи от насилие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Труп край Морска гара, рибари го видели"}
{"url": "https://trud.bg/%d0%bc%d0%be%d0%bd-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%b7%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%be-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b5/", "text": "Министерството на образованието и науката предлага за обществено обсъждане график на учебното време и ваканциите, както и за датите и дейностите по държавните зрелостни изпити, националното външно оценяване и изпитите за придобиване на професионална квалификация през следващата учебна година. Това съобщи пресцентърът на ведомството. Новост е предложението за седмокласниците учебната година да е с две седмици повече – до 28 юни вместо до 15 юни. Времето за обсъждане е един месец от датата на публикуване на официалната страница на министерството. Всички постъпили становища ще бъдат разгледани, уверяват от ведомството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " МОН предлага за обществено обсъждане график на учебното време, ваканциите и датите на изпитите"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8-%d1%81%d0%b0-%d0%be%d0%b3%d1%80%d0%b0%d0%b1%d0%b8%d0%bb%d0%b8-%d0%b4%d0%be%d0%bc%d0%b0-%d0%bd%d0%b0-%d0%bc%d0%b8%d1%80%d0%b0-%d0%b4%d0%be%d0%b1%d1%80%d0%b5%d0%b2/", "text": "Крадци са ограбили дома на телевизионната водеща Мира Добрева, предаде Канал 3. Наглите обирджии влезли в дома на водещата на БНТ през нощта, докато семейството й спяло. За грабежа съобщи самата Добрева, разгневена в социалната мрежа Фейсбук. Това не е първия такъв инцидент в дома на водещата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Крадци са ограбили дома на Мира Добрева, докато семейството й спи"}
{"url": "https://trud.bg/%d0%b5%d0%bb%d0%b5%d0%bd-%d0%ba%d0%be%d0%bb%d0%b5%d0%b2%d0%b0-%d0%b7%d0%b0%d0%bb%d1%8e%d0%b1%d0%b8-%d0%ba%d0%b8%d0%bf%d1%8a%d1%80%d0%b5%d1%86/", "text": "Актрисата и половинката й са заедно на море Елен Колева най-накрая показа новия си любим, когото от доста време упорито пазеше в тайна и далеч от медийното внимание. Сега актрисата, която помним със злополучните й връзки с писателя Калин Терзийски и милионера Александър Найденов, е отново на крилете на любовта. Новият й любим е 33-годишният кипърец Андреас Стилиану. Връзката му с Елен стартирала още преди две години, но досега не са се появявали заедно в публичното пространство. Андреас е състезател по таекуондо и е доста по-млад от предишните й партньори. Актрисата и половинката й са заедно на море, от където тя сподели снимка в социалните мрежи, без обаче да спомене дали почиват по родните плажове или на някоя екзотична дестинация.", "date": "2018.07.21", "title": " Елен Колева залюби кипърец\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d0%b4%d0%b5%d1%81%d0%b5%d1%82-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bd%d0%b0/", "text": "Най-малко десет души са загинали при наводненията във Виетнам, причинени от проливните дъждове и тайфуна Сон Тин, съобщи Франс прес. Бурите са унищожили голяма част от земеделските посеви в централната част на страната, има и разрушени пътища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Най-малко десет души са загинали при наводнения във Виетнам"}
{"url": "https://trud.bg/%d0%bf%d1%83%d1%81%d1%82%d0%b8%d0%bd%d1%8f%d0%ba-%d0%bd%d0%b0-%d0%bf%d0%bb%d0%b0%d0%b6%d0%b0/", "text": "Рак-пустинник (Clibanarius erythropus)  “Глей ги онаа босчАтата къв задник е отпрала като каменополска биволица!”  “Тия кво са кикерчат с тия джетове, да дойдат да подкарат Е-Те-Зе-то на пръжено олио.”  “Шшш алоооу, тоа с кукуруза, яла навам и дай по една какаяшка на децата, че са гладни на дзвер!” Пустинякът (Homo caurus) е рядък животински вид от клас бозайници. Хабитатът му се припокрива с географската област Северозападна България. Характеризира се с идиосинкратизми в говора, душевността и характера, които коренно го диференцират от обитателите на останалата част от ареала на българина. Пустинякът в никакъв случай не бива да се бърка с рака-пустинник (Clibanarius erythropus ). Той е подтип безгръбначно трипластно животно от типа Членестоноги и живее по морето. Когато обаче пустинякът навлезе в ареала на рака-пустинник, новата околна среда го стресира силно и той реагира с цветисти реплики, някои от които сме подбрали за вас тук:   Влаза ти песък насекъде… Па то тука и не мое да се оди куто ората, влаза ти песък насекъде. Ча у гъзерете набутам му го. И заглъзваш, и буксуваш, и драпаш, и са наемаш като гладен на сранье. Кво да праа я тука са чуда. Кой ма мене довлече тука жив да не да опалее тоа пустиняк смръдел и песъчлив. Еш що песък е, има да дзидаш, да дзидаш да го еба, та да са изгръбиш… Ми кво друго да праа бе?! Да са очеплеза като тиа ли, нема да стане таа работа. Аааа, нема го майстора… Я да не съм праен у гъз! Ка ша са очеплеза така гол и да ма пече тава слънце бе, виа луди ли сте. Аде маани. То си вали, ниа си косим. Глей ги па тиа, абе виа дом немате ли си, малко така нема ли да са събедите, у вазе крЕвате немате ли си, ми сте дошле да са гъзите по песъка като такова? Аде връйте си у вазе, за какво сте ми дошле тука, само да са чекнете и да са лендзите. После ниа сме биле пустиняци. Ми па и таа вода солена, я ако съм сакал солена вода, да съм си ги посолил, бе, о, дееба. Ма никой ма не е питал мене, праат си кво си сакат, брат. Ептен са изчепиа! Ша зема да ги избиа сичките и ша са опраи работата…", "date": "2018.07.21", "title": " Пустиняк на плажа\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%81%d1%8a%d0%b7%d0%b4%d0%b0%d0%b2%d0%b0%d0%bc%d0%b5-%d0%bd%d0%be%d0%b2%d0%b8-%d0%b8-%d0%bd%d0%be%d0%b2%d0%b8/", "text": "Създаваме нови и нови органи за борба с корупцията, а тя расте. Това каза лидерът на БСП Корнелия Нинова по време на Националното съвещание на партията .  Според нея трябва да се създаде модерно електронно управление. Лидерът на БСП представи проекта „Визия за България“, изготвен от БСП и предлагащ нов модел за развитие на страната. В изготвянето му са участвали членове на Националния съвет на партията, народни представители, членове на общински и областни структури на партията, както и представители на граждански организации. „Пари има, но много се краде. Друго няма – желание за ограничаване на тези кражби. Политиката се храни от кражби и няма интерес това да спре.“, заяви Нинова. По думите й корупцията е променила цялата структура в цял свят. „Знаем, че има две нива на корупция. По високите етажи на властта и по ниските. Да видим първо първата – корумпиращите корпорации, частни интереси, монополи и кръгове и корумпиращите политици се разбраха и си създадоха модел, облякоха го в закона.“ По думите й второто ниво на корупцията е свързано с бюрокрацията. Тя призова да се намери онази скала на прогресивно данъчно облагане. „Ако се мисли за справедливост и солидарност, ще намерим това сечение на интересите. Сега отново ще ни кажат, че по комунистически те искат да вземат от богатите. Нека да видим как по комунистичеки става това в некомунистическа Америка и Европа“, каза Нинова. По отношение на пенисонерите, Нинова заяви, че търси разговор дали най-накрая ще се преизчеслят всички пенсии. Предлагаме във всеки регион лечебните заведения да се обединят в холдингова структура и да се намали ДДС за лекарствата, заяви още лидерът на БСП .  Според нея тази система гарантира достъп до 30 минути в рамките на така наречения златен час и отстояние от 50 км. „Що се отнася до човека, предлагаме намаляване на ДДС за лекарства за медицинските изделия. Време е за този сериозен и аргументиран разговор“, каза тя и поясни, че БСП предлага и държавата да се намесва в определянето на цените на лекарствата. Според нея трябва да има наредба за заплатите на работещите в здравната система. Нинова посочи, че БСП предлага нова държавна политика в здравеопазването, с която държавните и общински болници да не са търговски дружества. „Държавни и частни болници имаме към днешна дата, които ползват пари от НЗОК, където всички си внасяме здравните вноски. Днес болниците са търговски дружества и съсредоточени в големите градове, т.е. нямаме основният принцип в здравеопазването – достъпност. За каква концентрация на лечебни заведения става дума. Вижте София, Черноморския регион – 68 в София – 2 във Видин. Тази диспропорция трябва да бъде преодоляна“, каза тя. По думите й не може да се забранят частните болници. „Ако те искат да получават пари от НЗОК, то те нека бъдат така добре да се отпишат от търговския регистър, да бъдат лечебно заведение и тогава да ползват обществения ресурс от НЗОК“, посочи лидерът на БСП. По време на Националното съвещание на партията Нинова се обяви против джендър идеологията в българските училища – „нека развиваме традиционно и електронно обучение“, коментира тя . „Семейните ценности са ни по-скъпи от третия пол. България и българското общество не приема тази идеология. Не я вкарвайте в училищата. Губим децата си. Промиват им главичките с псевдоценности. Трябва да дадем отпор на това с истинските ни ценности“, заяви Нинова. Тя призова за образователна система, адаптирана и обърната към дигиталното поколение. „Това е бъдещето. Това е бъдещето на младите хора. Ако не се подготвим на това, даже сме закъснели. Нека да развиваме традиционно и електронно смесено обучение“, заяви лидерът на БСП. По отношение на образованието и науката, Нинова отбеляза, че държавата се е оттеглила. „Нашата грижа е държавата и тук да си поеме ролята. Да гарантира качество и съдържание в образованието. Ето защо предлагаме – безплатни детски градини, един учебник за един клас в цялата страна. Общественият ресурс да отива за държавните и общински училища“, каза тя и допълни, че целта е развиване на аналитични способности и възпитание. „Предлагаме да спрем разграбването на националните богатства. В момента вместо обществото да се ползва от тях малцина ги ползват за собствено обогатяване“, посочи още Нинова. Във връзка с твърденията, че държавата е лош стопанин, Нинова каза: „Уважаваме вашето мнение, но то като че ли вече се изтърка“. Тя изрази радостта си, че КЗК е проявила разум и компетентност и е спряла сделката за продажбата на ЧЕЗ. „Разбира се, че ние сме за това да има равнопоставеност на държавната, общинската собственост. Живеем в съвременен свят, балансът беше тотално нарушен. Равновесието трябва да бъде възстановено“, каза Нинова. Тя поясни, че трябва да се обсъдят онези стратегически обекти, които днес са забранени за приватизация, да бъдат забранени и за концесия. „Макар и много закъсняло, но трябва да започнем да градим собствена, българска икономика, родно производство и земеделие, което не е на 70 % зависимо от европейки пари и субсидии. Нашите специалисти поработиха с учените от институтите от БАН“, каза Нинова. По думите й един от най-големите проблеми са регионалните различия. „Ето защо от тук нататък предлагаме всички политики да пречупваме през регионите. Започваме с икономиката. Предлагаме ви да дискутираме модел на регионализация, на икономическата, здравната и социалната политика. Такъв модел предлагаме в производството и в земеделието“, заяви лидерът на БСП. „Вече започнаха да идват предложения и искам да поздравя колегите от Монтана, които ни изпратиха професионално и подготвено решение за региона си“, каза Нинова. „Този план за развитие на индустрия и производство има проблем, който може да го спъне. Това са кадрите. Тук видях и лидерите на синдикати. Кадрите и работната ръка. Голяма грешка да се смята, че мигрантите ще ни решат въпроса с работната ръка. Държавата върви по пътя на най-лекото съпротивление. Нямаме – ще си внесем. Не, нямаме ще си произведем – български кадри и работна ръка. Ето как – заедно с големите работодатели, производители, със средни и малки фирми разговаряхме месеци наред. Благодаря ви, че ни помогнахте да направим задълбочен анализ от какви хора има нужда икономиката ни днес“, каза лидерът на БСП. Според нея държавата трябва да инвестира в знанията и уменията на необходимите кадри. Тя призова за намаляване на ДДС върху храните. „Ефектът на това намаляване ще е върху хората, върху потреблението и върху бюджета на страната. Тук да обърнем внимание за земеделието. Знаем каква структура на земеделието има. Десетина фамилии в България владеят земеделската земя и получават най-високия процент от субсидиите. Предлагаме да се предложи таван на субсидиите“, поясни Корнелия Нинова. Според нея трябва да се вложи ресурс за възстановяване на Напоителни системи. „Не крачим с големите стъпки на света, който се движи много бързо напред“, каза лидерът на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Корнелия Нинова: Създаваме нови и нови органи за борба с корупцията, а тя расте"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bf%d1%80%d0%b8%d1%81%d1%82%d0%b8%d0%b3%d0%b0-%d0%bd%d0%b0-%d0%bf%d0%be%d1%81/", "text": "Президентът на Китай Си Цзинпин пристига днес в Африка, където ще посети четири държави с цел да задълбочи военните и икономически връзки, докато съперникът на Пекин в търговската война – САЩ – не проявява особен интерес към втория по население континент в света, съобщава Асошиейтед прес. Това е първата обиколка в чужбина на Си, откакто бе избран през март за втори мандат начело на Китай. Китай вече е най-големият търговски партньор на Африка, а миналата година откри първата си военна база на континента в Джибути, където този месец бе открита също така подкрепена от Китай зона за свободна търговия, определяна като най-голямата в Африка. След като изпревари САЩ по оръжейни продажби в Африка, Китай този месец посрещна няколко десетки африкански военни за първия китайско-африкански отбранителен форум.  Си Цзинпин ще посети Сенегал, а след това Руанда, преди да се включи в срещата на върха на групата нововъзникващите пазарни икономики БРИКС в Южна Африка, която започва в сряда. Накрая ще отиде на островната държава Мавриций в Индийския океан. Срещата на върха ще се проведе на фона на търговската война, водена от САЩ с Китай, и тежките търговски преговори с други ключови икономически партньори на Вашингтон. Миналия месец външните министри на страните членки на БРИКС – Бразилия, Русия, Индия, Китай и Южна Африка, критикуваха „новата вълна от протекционизъм“, заявявайки, че американските мерки подкопават световната търговия и икономически растеж. Посещението на Си Цзинпин в Африка акцентира и върху мащабната китайска инициатива „Един пояс, един път“, която цели да свърже Пекин с Африка, Европа и други части на Азия чрез мрежа от пристанища, железопътни линии, електроцентрали и икономически зони. Макар такива значими проекти да водят до изграждане на толкова необходимата инфраструктура и да генерират икономически растеж, американски и други представители предупреждават, че африканските държави задлъжняват към Китай. Китайското правителство, банки и компании са отпуснали над 94 милиарда долара на африканските правителства и държавни компании от 2000 до 2015 година, според Китайско-африканския научно-изследователска инициатива към университета „Джонс Хопкинс“. Китайският икономически поход ще продължи през септември с „Форум за китайско-африканско сътрудничество,“ който се очаква да бъде посетен от десетки ръководители на държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Китайският президент пристига на посещение в Африка"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81%d0%b8%d1%82%d0%b5-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b3%d1%80%d0%b0%d0%b4%d1%81%d0%ba%d0%b8-%d1%82%d1%80%d0%b0%d0%bd/", "text": "До края на годината ще бъдат подновени автобусите на Столичния градски транспорт, които пътуват до планината Витоша. Десет туристически превозни средства ще обслужват линиите 63, 163 и 66, съобщи заместник-кметът по транспорта Евгени Крусев. „Предвиждаме да се закупят автобуси, които ще са полутуристически. Това означава, че ще са с по-голям брой седалки, няма да има място за правостоящи предвид, че се пътува доста по-дълго време, докато се стигне до крайната точка. Те ще са с ръчни скоростни кутии, с дизелови двигатели, което предполага по-голяма устойчивост и по-голяма сигурност за пътуващите по тези линии, особено в по-тежките месеци като метеорологични условия, тъй като тези линии се движат основно и през зимата, когато всъщност е много натоварено и когато искаме да осигурим колкото се може по-голям комфорт за пътуващите“. Столичната община е предвидила средства за ремонт на пътя до Витоша, който е в лошо състояние. Ремонтът ще бъде извършен до края на годината, каза още заместник-кметът по транспорта Евгени Крусев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Автобусите на Столичния градски транспорт, които пътуват до планината Витоша, ще бъдат подменени"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%bd%d0%b0%d1%82%d0%be-%d0%b7%d0%b0%d1%89%d0%b8%d1%82%d0%b0%d0%b2%d0%b0-%d0%b2%d1%81%d0%b8%d1%87%d0%ba%d0%b8-%d1%81%d0%b2/", "text": "Германският канцлер Ангела Меркел заяви, че политиката на НАТО за защита на всички страни членки се отнася не само за големите страни, а и за Черна гора, предаде Танюг. На пресконференция в Берлин вчера Меркел каза, че член 5 от споразумението за колективна отбрана е „централен елемент на НАТО“ и важи еднакво за всички страни. По думите на Меркел бившата югославска република Черна гора е положила големи усилия, за да стане членка на алианса.  Преди няколко дни американският президент Доналд Тръмп заяви, че членството в НАТО на „много агресивните“ черногорци може да предизвика Трета световна война заради задължението на НАТО да отбранява всички свoи членки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Ангела Меркел: НАТО защитава всички свои членки, включително и Черна гора"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%bf%d0%bb%d0%b0%d1%88%d0%b8-%d0%b4%d0%b0-%d1%81%d0%ba%d0%be%d1%87%d0%b8-%d0%be%d1%82-%d0%b2%d1%82%d0%be%d1%80%d0%b8-%d0%b5%d1%82%d0%b0%d0%b6-%d0%bd%d0%b0-%d0%b1%d0%be/", "text": "Мъж заплаши да скочи от втория етаж на държавната болница в Бургас- УМБАЛ. Той стъпил на прозореца в коридора и започнал да крещи, че ще се хвърли. Пожарна и полиция мигом отцепиха района. Освен униформени, в двора на УМБАЛ има и психолози, които се опитват да усмирят мъжа. По първоначални данни, това е Диян Х., който лежи в едно от отделенията. След преговори, мъжът се е прибрал в коридора, но все още не е ясно, какво го е провокирало да плаши със самоубийство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Мъж заплаши да скочи от втори етаж на болницата"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8-%d0%bc%d0%b0%d0%ba%d1%80%d0%be%d0%bd-%d0%be%d0%b1%d1%81%d1%8a%d0%b4%d0%b8%d1%85%d0%b0-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%b0%d1%82%d0%b0-%d1%85/", "text": "Президентите на Русия и Франция, Владимир Путин и Еманюел Макрон обсъдиха по телефона редица актуални международни и регионални проблеми, съобщи днес пресслужбата на Кремъл. „Специално внимание беше отделено на хуманитарните аспекти на сирийското уреждане, включително изпълнението на съвместната руско-френска инициатива за оказване на хуманитарна помощ на населението в района Източна Гута“ край Дамаск, се посочва в съобщението, цитирано от ТАСС. По-рано днес руското министерство на отбраната съобщи, че руски военнотранспортен самолет Ан-124 „Руслан“, излетял от френското летище Шатору, е доставил на летище Хмеймим в Сирия 44 тона хуманитарна помощ, осигурена от Франция. Товарът включва медикаменти, дрехи, палатки, медицинско оборудване и предмети от първа необходимост, предназначени за населението в Източна Гута. Доставката е извършена съгласно решението за съвместен проект за оказване на хуманитарна помощ на сирийското население, прието на 24 май в Санкт Петербург от президентите на Франция и на Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Путин и Макрон обсъдиха съвместната хуманитарна операция в Сирия"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f%d1%82-%d0%be%d0%ba%d1%80%d1%8a%d0%b6%d0%b5%d0%bd-%d1%81%d1%8a%d0%b4-%d0%be%d0%bf%d1%80%d0%b5%d0%b4%d0%b5%d0%bb%d1%8f-%d0%bc%d0%b5%d1%80/", "text": "Състав на Варненския окръжен съд трябва да определи днес мерките за неотклонение на   от Варненския затвор, съобщи БНР. Те бяха задържани, защото шест пъти са пускали затворник, излежаващ присъда за участие в организирана престъпна група за автокражби. Прокуратурата вече обяви, че ще поиска надзирателите да останат за постоянно в ареста. Обвиненията срещу тях са за нарушаване на служебните задължения с цел облага за другиго, от което са могли да настъпят немаловажни вредни последици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Варненският окръжен съд определя мерките за неотклонение на тримата задържани надзиратели"}
{"url": "https://trud.bg/%d0%b4%d1%8a%d1%80%d0%b2%d0%be-%d1%81%d0%b5-%d1%81%d1%80%d1%83%d1%82%d0%b8-%d0%b2-%d0%b1%d1%83%d1%80%d0%b3%d0%b0%d1%81/", "text": "Огромно дърво се срути на ул. „Патриарх Евтимий“ в бургаския жк „Възраждане“. То явно е било прогнило и не е издържало поривите на вятъра, които бяха много силни вечерта в петък, коментираха живеещи в близост бургазлии. Дървото се е срутило върху два автомобила, за щастие няма жертви. Спецекипи на общината веднага пристигнаха на мястото да обезопасят района и да премахнат прогнилото срутено дърно. В морския град всички помнят смъртния случай отпреди няколко години, когато дърво падна и уби млад човек на паркинга до Трета поликлиника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Дърво се срути в Бургас"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b4%d0%b2%d0%b0%d0%bc%d0%b0-%d1%81%d1%8a%d1%82%d1%80%d1%83%d0%b4%d0%bd%d0%b8%d1%86%d0%b8-%d0%bd%d0%b0/", "text": "Двамата сътрудници на френския президент Еманюел Макрон – Александър Бенала и Венсан Краз, задържани за побой, остават в ареста. Мярката им за неотклонение „задържане под стража“ бе удължена с до 24 часа, съобщи Парижката прокуратура, цитирана от Франс прес. Президентският сътрудник по сигурността Бенала бе уволнен вчера, след като се появи видео, на което той бие протестиращ на първомайска демонстрация, на която е бил в качеството си на наблюдател. Краз, който е служител на управляващата партия „Република, напред!“, е бил заедно с него при инцидента и е „надвишил правомощията си по същия начин като Александър Бенала“, каза в четвъртък говорител на Елисейския дворец. Двамата са задържани за употреба на насилие и присвояване на функции, присъщи на органите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Оставиха в ареста двама сътрудници на Еманюел Макрон, задържани за побой"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%be%d0%b2-%d0%b2%d0%b8%d0%b4-%d0%b0%d0%ba%d1%83%d0%bb%d0%b0-%d1%81-%d0%b3%d0%be%d0%bb%d0%b5%d0%bc%d0%b8-%d0%be%d1%87%d0%b8/", "text": "Откриха нов вид дълбоководни акули в Мексиканския залив, недалеч от брега на Флорида. Някои от особеностите им са големите очи, заради които тези акули напомнят персонажи от анимационен филм. Дължината на екземплярите от вида е не повече от 70 сантиметра. Този вид акула не е непозната за научния свят, но досега се смяташе, че принадлежи към семейството на японската акула Мицукури. ДНК анализ обаче показа, че това не е така. Учени кръстиха новия вид Squalus clarkae, в чест на морската биоложка Юджийни Кларк (1922-2015), смятана за пионер в биоложките изследвания на акули. „Съществуват около 20 вида акули, които принадлежат към бодливите акули Squalus и се нуждаят от подробни изследвания“, заявиха учени от Технологичния институт на Флорида пред „Лайв сайънс“. Същевременно, освен изследването им, е необходимо да се гарантира и защитата им. Крайбрежието на Флорида е сред най-популярните туристически места на планетата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Откриха нов вид акула с големи очи"}
{"url": "https://trud.bg/%d0%bf%d0%b0%d0%b1%d0%bb%d0%be-%d0%ba%d0%b0%d1%81%d0%b0%d0%b4%d0%be-%d0%b7%d0%b0%d0%b5%d0%bc%d0%b0-%d0%bf%d0%be%d1%81%d1%82%d0%b0-%d0%bd%d0%b0-%d0%bc%d0%b0%d1%80%d0%b8%d0%b0%d0%bd%d0%be-%d1%80%d0%b0/", "text": "Членовете на Народната партия избраха 37-годишния Пабло Касадо за председател на политическата сила. Касадо поема лидерския пост в партията, след като през юни Мариано Рахой бе   от длъжността министър-председател на Испания с вот на недоверие. Седмица по-късно той обяви и   си от председателското място в консервативната Народна партия. „Мисля, че е настъпил моментът да се сложи край на този период. НП трябва да продължава да напредва и да изгражда своята история в служба на испанците под ръководството на друго лице“, заяви тогава Рахой пред партийни активисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Пабло Касадо заема поста на Мариано Рахой като председател на Народната партия"}
{"url": "https://trud.bg/%d1%82%d0%be%d0%bc%d0%b0-%d0%b1%d0%b8%d0%ba%d0%be%d0%b2-%d0%b0%d0%ba%d0%be-%d1%81%d0%b5-%d0%b4%d0%be%d0%ba%d0%b0%d0%b6%d0%b5-%d1%87%d0%b5-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d0%b8/", "text": "Ако се докаже, че провокациите в Шарково са инициирани от Корнелия Нинова, ще сезираме прокуратурата, защото това е заплаха към националната сигурност. Това каза депутатът от ПГ на ГЕРБ Тома Биков по време на извънреден брифинг във връзка с публикувано видео на профила във фейсбук на Тодор Атанасов – един от най-активните организатори, по думите на Антон Тодоров, които възпрепятстват достъпа на службите, на организираните институции по отношение на огнището на чума по животните. „Очакваме отговор веднага от г-жа Нинова. Тя трябва да отговори на следните въпроси – познава ли този човек (Тодор Атанасов) и общувала ли е с него във времето, в което самата тя присъстваше в Странджа. Поддържала ли е контакти с други хора от групите, които организираха провокации в Странджа, и с хора, които отидоха там с луксозни автомобили и възпрепятстваха органите да си свършат работата? Давала ли е задачи на организаторите как да действат?“, коментира Биков. Той обясни, че във видеото се казва, че Корнелия Нинова е казала на техните хора, като бъдат спрени от служители от службите, да остават на място и да не си тръгват. „Това означава да стоят при полицаите и да не си тръгват. Ако могат да стигнат до селото, да стигнат, а ако не да стоят там, където са. Питаме г-жа Нинова, има ли финансова обосновка тази акция? Призоваваме я да отговори веднага на тези въпроси и в зависимост от това ще преценим дали да се обърнем към Прокуратурата за разследване на тези провокативни действия. Защото това прилича на заплаха към националната сигурност на България“, каза още Биков. Малко по-късно от пресцентъра на ГЕРБ разпространиха съобщение, от което стана ясно, че видеото е изтрито от фейсбук. „Видеото, заради което днес ПП ГЕРБ даде пресконференция и което ни кара да си зададем въпроса дали председателят на БСП Корнелия Нинова дава указания за провокации в с. Шарково, беше изтрито от „Фейсбук“ минути след края на пресконференцията. Дали това е случайно съвпадение или показва гузна съвест оставяме на вас да прецените, посочват от ГЕРБ. Към съобщението от пресцентъра на партията има прикачени и скрийншот, доказващ, че въпросното видео е публикувано от „Фейсбук“ профила на Тодор Атанасов, както и  .     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Тома Биков: Ако се докаже, че провокациите в Шарково са инициирани от Нинова, ще сезираме прокуратурата\t\t\t"}
{"url": "https://trud.bg/%d0%b0%d1%80%d0%b5%d0%bd%d0%b0-%d1%88%d1%83%d0%bc%d0%b5%d0%bd-%d0%b2%d0%bf%d0%b5%d1%87%d0%b0%d1%82%d0%bb%d1%8f%d0%b2%d0%b0%d1%89%d0%b0-%d0%b0%d1%80%d1%85%d0%b8%d1%82%d0%b5%d0%ba%d1%82%d1%83/", "text": "Шумен е сред малкото градове в България, които вече могат да се похвалят с модерна многофункционална спортна зала. Като архитектура и функционалност „Арена Шумен“ е най-добра след столичната, казват изпълнителите на проекта. Строителството на залата се финансира с 8,5 млн. лв., държавна субсидия от правителството на Бойко Борисов през август 2016 г. Модерното съоръжение връху и красивият парк край него са изградени на терена на бившето военно поделение „Пети полк“ на входа на града точно за година и половина. Сградата е на 4 нива с 5600 кв. м. застроена площ. Конструкцията е от стоманобетон със стоманен покрив и алуминиева фасада. За да се улесни достъпът до залата, е разширено уличното платно и са изградени две нови кръгови кръстовища. Подменено е уличното осветление с енергоспестяващо. Към комплекса е изграден паркинг с 300 паркоместа. Модерното съоръжение отговаря на всички изисквания на спортните федерации за провеждане на локални, национални и международни състезания по баскетбол, волейбол, хандбал, тежка атлетика, тенис, бокс, художествена гимнастика, както и за организирането на културни събития, концерти, конференции, изложения и изложби. Обособени са няколко зони за зрители с ВИП-ложи, спортно-тренировъчен блок, места за журналисти, коментатори и зона за техническо обслужване на сградата. Общият брой места на трибуните е 1500, в това число и за хора с увреждания, а максималният капацитет на залата е 2500 места. При провеждането на концерти и културни събития ще бъде поставяна специална ПВЦ-настилка, която да предпазва пода. „Арена Шумен“ разполага с допълнителна зала за загряване, помещение за допинг контрол, за медицинска помощ, шест съблекални с душове и тоалетни, две зали за журналисти и за пресконференции, магазин за спортни стоки, фитнес зала, сауна, парна баня, кафене с отделен вход. Оборудвана е с два асансьора, единият – на входа за журналистите, а другият – на входа за ВИП-гостите. Изградени са комуникации за външни телевизионни станции за директно предаване на състезания, концерти и други събития. „Арена Шумен“ е част от цялостен многофункционален комплекс, който ще бъде реализиран на няколко етапа. Освен модерното съоръжение върху площ от 21 декара е изграден и парк. По проект ще бъдат построени открити спортни игрища, плувен басейн, детски кът и хотел. Ще се изгради нов жилищен комплекс и търговски обекти. Амбициите на общинската администрация са заедно със спортния комплекс районът да се оформи като нов градски център, който да привлича, както шуменци, така и гостите на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " „Арена Шумен“ – впечатляваща архитектура и функционалност"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b0%d0%bc%d0%bf%d0%be%d0%b2-%d0%b3%d1%80%d0%b0%d1%84%d0%b0-%d0%b2%d0%b5%d1%87%d0%bd%d0%b8%d1%8f%d1%82-%d1%80%d0%be%d0%bc%d0%b0%d0%bd%d1%82%d0%b8/", "text": "Преди 30 години Влади Ампов изпява “Вече 10 години съм на този свят, но възрастните хора така и не разбрах”. Тогава излиза на сцената, заедно с родителите си, част от трио “Спешен случай”. Днес порасналото момче празнува своя 40-ти рожден ден и отдавна е една от най-големите звезди на българската музикална сцена. Зад гърба си има 17 самостоятелни албума и собствена продуцентска компания, която стои зад някои от най-популярните млади изпълнители. Неизбежно сте чували баладите му. Може и да сте плакали на тях или някои да е плакал за вас. Често определят Графа като най-големия романтик на модерната поп музика. Прочувствените и смислени текстове го превръщат в тотален любимец на дамите, но не само. Търсенето на правилната формула при Влади не е дълго. Успехът му е бърз, последователен и траен. Стилът му вече е разпознаваем с лекота. През тези 30 години на сцена, които звучат особено стряскащо за човек, едва прехвърлил 40-те, в кариерата му няма спадове и името му не слиза от челните места в класациите и досега. На 15 издава първия си самостоятелен албум. На 17 печели първи места от престижни фестивали в Хърватия, а на 21 вече има четири самостоятелни албума и няколко макси сингъла зад гърба си. През 2001-ва е годината на Графа. Петият му самостоятелен албум “Давам всичко за теб” ражда първите му истински хитове, които остават емблематични до днес и започва да печели големите признания. Следващите 2-3 години Графа категорично се утвърждава на сцената. Взима редица награди за изпълнител, песен, албум и текст на годината. “Секс за пари”, “Искам те” и “Ако има рай” са част от хитовете му, които се чуват отвсякъде. И така до ден днешен. Повече от 15 години Графа вади тотален хит всяка година и обира голяма част от наградите за поп музика на всички възможни сцени. През 2007 “Ванилия” е първият български сингъл достигнал до №1 в MTV World Chart Express, а година по-късно Графа получава наградата на телевизия ММ за изпълнител на десетилетието. Тогава прави и следващата голяма крачка в кариерата си и създава собствена продуцентска компания “Монте мюзик”. Десет години по-късно тя вече създаде някои от най-популярните млади изпълнители – Михаела Филева, Вензи, Прея, Искрата и други. Освен за себе си Графа пише песни и текстове за много от своите колеги – Мария Илиева, Любо Киров, Руши Видинлиев и други.  През 2011 “Монте” е избрана за музикален продуцент на “Х фактор”. По това време Графа почти всяка година пълни зала 1 на НДК, а през 2017 и “Арена Армеец”. През всичките години на сцената Графа стои далеч от скандалите и е сред популярните личности с най-положителен имидж. В публичните си изяви е винаги премерен, за разлика от много от колегите си рядко е замесван в любовни драми и то само в началото на кариерата си. Единствената връзка, за която той говори открито, преди да срещне съпругата си Мария е с танцьорката Маргарита Будинова. Именно около раздялата с нея се раждат някои от най-големите хитове на Графа. Той със сигурност е един от най-големите романтици на съвременната сцена и някои от критиците му го определят като твърде меланхоличен. Заради страстта си към прочувствените балади и дълбоките текстове Графа си спечелва шеговития прякор Влади-балади, но през последните години по-скоро бяга от тази стилистика. Той променя леко стила си и често залага на по-бързи клубни парчета с по-леки текстове. От 2017 година Ампов два пъти бе жури и треньор в “Гласът на България”. През есента на Графа му предстоят два концерта в зала 1 на НДК, които ще сложат край на лятното му турне.   Баща на две деца Преди 10 години Графа се ожени за дългогодишната си приятелка Мария и двамата вече имат две деца – син Крис на 9 години, който се ражда навръх Великден през 2009 г. и Никол, която в края на месеца ще навърши 7. Любовта му към нея пламва от пръв поглед, но макар на върха на славата си и преследван от фенки, повече от година се бори да спечели сърцето й. Двамата са едно от най-стабилните семейства в светските среди и Мария често придружава съпруга си на участията му, а той не пропуска да изкаже публично любовта си към нея.   За него При него всичко е на високо ниво Графа – той е тотален работохолик, хвърля се във всяко нещо с огромен ентусиазъм и постига сериозни резултати. С него сме и една зодия и при нас нещата отиват към едно дълго и сериозно сприятеляване. И двамата с Поли Генова ги знам от малки и си ги обичам по своему. При Графа всичко е на много сериозно ниво и така трябва да бъде.   Много е толерантен и справедлив Близо година той се бореше да ме спечели. Покани ме на един свой концерт и тогава усетих, че в него има нещо и го погледнах по различен начин. Влади има огромно чувство за справедливост, но това му помага да заспива спокойно вечер. Много е толерантен. Сдържан, спокоен, вглъбен в себе си. Аз съм по-емоционална. Изчаква да ми мине емоцията и после става на неговото. Винаги е бил искрен с мен. Не се съмнявам, че ще остареем заедно. Благодаря му за всеки ден, в който сме заедно.   Винаги се притеснява преди концерт Едно от най-ценните неща, които той е запазил в себе си е, че всеки път преди да излезе на сцена се притеснява, много чисто и искрено. Той успява да поднася дори критиките си така, да ги възприемеш по-скоро като съвети и напътствия, а не като някаква радикална твоя грешка.", "date": "2018.07.21", "title": " Владимир Ампов-Графа – Вечният романтик"}
{"url": "https://trud.bg/%d0%bd%d0%b0%d1%81%d0%b0-%d0%b8%d0%b7%d1%81%d1%82%d1%80%d0%b5%d0%bb%d0%b2%d0%b0-%d1%81%d0%be%d0%bd%d0%b4%d0%b0-%d0%b7%d0%b0-%d0%b8%d0%b7%d1%83%d1%87%d0%b0%d0%b2%d0%b0%d0%bd%d0%b5-%d0%bd%d0%b0-%d1%81/", "text": "НАСА подготвя изстрелването на 6 август на уникална сонда с размерите на автомобил за изучаване на слънчевата корона, предаде Ройтерс. Този апарат ще се приближи най-близо в сравнение с всички останали до нашата звезда, за да изследва слънчевата атмосфера, която поражда слънчевия вятър. Космическият апарат Parker Solar Probe ще осъществи 7-годишна мисия и ще се доближи на 6,1 милиона километра от повърхността на нашата звезда. Това е седем пъти по-близо от всяка друга сонда в историята. Предишният апарат, преминал най-близо до Слънцето, беше „Хелиос 2“, който се приближи през 1976 година на 43 милиона километра от Слънцето. За сравнение, разстоянието на Земята до нашата звезда е около 150 милиона километра. Слънчевата корона генерира слънчевия вятър един непрекъснат поток от заредени частици, които проникват през Слънчевата система. Непредвидените слънчеви бури предизвикват смущения в магнитното поле на нашата планета и причиняват хаос в телекомуникациите на Земята. Учените от НАСА се надяват с помощта на новия апарат да могат да прогнозират измененията в космическото обкръжение на нашата планета. Проектът на слънчевата сонда „Паркър“ струва на НАСА 1,5 милиарда долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " НАСА изстрелва сонда за изучаване на слънчевата корона"}
{"url": "https://trud.bg/%d0%b8-%d0%b4%d0%bd%d0%b5%d1%81-%d0%bd%d0%b5-%d0%b2%d0%b7%d0%b5%d1%85%d0%b0-%d0%b2%d1%82%d0%be%d1%80%d0%b0-%d0%bf%d1%80%d0%be%d0%b1%d0%b0-%d0%b7%d0%b0-%d1%87%d1%83%d0%bc%d0%b0-%d0%b2-%d0%b1%d0%be/", "text": "Втора проба от животните в Болярово, за които има съмнение за чума, и днес не беше взета. Собственичката на стадото Анна Петрова отказва да допусне ветеринарен екип, тъй като се съмнява, че изследванията ще бъдат манипулирани, информира  . Анна Петрова настоява да й бъде предоставен протоколът с кръвните проби от животните, взети на 23 юни. Документът, който е получила, според нея обобщава изследвания от няколко стопанства и е възможно объркване. В общия документ, който е за над 100 проби, 2 са отрицателни и те съответстват на ушни марки в нейното стадо. Пред стопанството през целия ден беше спокойно. Без напрежение премина денят и в село Шарково. Десетина младежи са пред стадото на баба Дора. За нейните 115 кози все още няма решение кога ще започне умъртвяването. Вчера ямболските ветеринари не бяха допуснати до стадото от стопаните. След заседание на Кризисния щаб се реши екипът да бъде сменен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " И днес не взеха втора проба за чума в Болярово"}
{"url": "https://trud.bg/%d1%80%d1%83%d1%81%d0%ba%d0%b8%d1%82%d0%b5-%d0%b1%d0%b0%d0%bb%d0%b5%d1%80%d0%b8%d0%bd%d0%b8-%d0%be%d1%82%d1%81%d0%bb%d0%b0%d0%b1%d0%b2%d0%b0%d0%bb%d0%b8-%d1%81-%d0%b1%d1%8f%d0%bb%d0%be-%d0%b2%d0%b8/", "text": "Не смесвайте месо и риба Случвало ли ви се е да гледате балет и да си мислите: не, тези жени не са истински? Прекалено слаби, прекалено стегнати. Такива в реалния свят няма, дори и да са 16-годишни. Шокът е още по-силен, ако ги гледате не по телевизията, а на живо. Човек неминуемо си задава въпроса “тези въобще ядат ли?” Ядат, даже доста. Но всяка, според метаболизма си. На едни им се налага да броят калории, други просто внимават със сладкишите и шоколада, трети могат да се тъпчат, без това да им се отразява. Обаче в миналото в Съветска Русия имало една много популярна и ужасно нездравословна балеринска диета за спешни случаи – примерно, ако са качили няколко кила, а им предстои скорошен спектакъл. С този меко казано странен режим те сваляли по 4 кг. за 5 дни. Ето го и него: от първия до четвъртия ден на диетата храненията са три и се състоят от равни части бяло вино и кашкавал. Сутринта – 50 грама вино и 50 грама кашкавал. На обяд – по 150 грама, вечерта – по 100 грама. На петия ден никакво ядене, само бутилка вино. Вариант на тази диета, само че със сухари, вместо с кашкавал, се ширел и сред българските балерини през соца. В днешно време тези варварски средства са забравени. Основните принципи, които балерините спазват, са следните: стабилна закуска, защото по това време метаболизмът е най-активен. Въглехидрати, но под формата на елда, ориз, пълнозърнести или оризови сухари, овесени ядки, плодове. Супата се яде самостоятелно, като отделно хранене. Не се смесват месо и риба, тъй като трудно се усвояват и подуват стомаха. Солта трябва да се изключи от менюто, млечните продукти да са обезмаслени. Вода се пие 30 минути преди или един час след хранене. За денонощие общото количество е около два литра. Забравете за курабийки, сладки, пушени меса, полуфабрикати, мариновани храни, газирани напитки и бира. Колкото и да е важно храненето, тайната на тънките и стегнати тела на балерините е в огромното физическо натоварване. Макар и да творят изкуство и да изглеждат изящни, те са истински атлети. Никой не си задава въпрос защо една спринтьорка е само кожа и мускули, нали?", "date": "2018.07.21", "title": " Руските балерини отслабвали с бяло вино"}
{"url": "https://trud.bg/%d0%b2%d0%bc%d1%80%d0%be-%d1%87%d0%b5%d1%81%d1%82%d0%b2%d0%b0-%d0%b2-%d1%81%d0%bc%d0%b8%d0%bb%d0%b5%d0%b2%d0%be-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%be%d1%82-%d0%b8/", "text": "Днес пред паметкика на Даме Груев в с. Смилево в Македония ВМРО чества 115 години от Илинденско-Преображенското въстание с традиционно шествие в памет на героите от Освободителното движение. Събитието беше почетено от заместник-председателя на ВМРО – БНД Ангел Джамбазки, народните представители от ПГ на Обединени патриоти от квотата на ВМРО – БНД Юлиан Ангелов, Александър Сиди, Борис Вангелов и Калин Поповски, младежката организация на партията и симпатизанти от цяла България. На церемонията Джамбазки изнесе реч, в която подчерта важното значение на добросъседските отношения между братските народи. Той подчерта, че такива важни исторически събития трябра да бъдат чествани със съвместни тържества и припомни общото историческо минало, което имаме с Македония. „Отбелязваме избухването на Илинденско-Преображенско-Кръстовденското ръстание. Защо го казвам, защото историческата истна е една. Това е едно въстание, което преобразява историята на българската нация, то показва единството на каузата на един въстанал свободен народ, който иска да живее по собствените си правиля. Свобода, национално единство и единение. То обединявя нас свободните българи, българите от Македония и от Тракия. Тази борба продължава не защото народите ни не са обединени, а защото продължава геополитическата манипулация на историческата истина. Ние признахме конституционното име на Македония и не приемаме някой друг надменно да диктува как да се казва Македония, особено онези от север“, каза Ангел Джамбазки. Депутатът Борис Вангелов се обърна към хората емоционално. Ще ми се да вярвам, че днес героите от Илинден седят от дясно на Отца и с молитва се радват на нашето събиране днес, заяви Вангелов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " ВМРО чества в Смилево годишнината от Илинденското въстание"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82%d0%ba%d1%80%d0%b8-%d0%b0%d1%80%d0%b5%d0%bd%d0%b0-%d1%88%d1%83%d0%bc%d0%b5%d0%bd/", "text": "Премиерът Бойко Борисов преряза лентата и официално   многофункционалналната спортна зала „Арена Шумен“ в събота вечерта. „Сами виждате колко много неща се правят. Това ви го обещах, а днес го имате“, каза министър-председателят и припомни, че е дал дума да изгради и нов старчески дом в града. Ще се случи тази година, стана ясно от думите му. Освен това, кметът Любомир Христов е настоял Шумен да има и нов стадион на мястото на рушащия се „П.Волов“. Пред ентусиазианата публика в залата Борисов обяви, че през август започва строителството на магистрала „Хемус“ в отсечката от с. Белокопитово до Търговище, а усилено се гради от Ябланица до Ловеч. Преди прерязване на лентата, залата беше осветена от Варненският и Великопреславски митрополит Йоан. Владиката подари иконата на Св. Иван Рилски на премиера, а той от своя страна побърза да я връчи на щангистът-легенда шуменецът Янко Русев, за да „стои в залата и да помага на бъдещите шампиони, защото без Господа нищо не може да се направи“. Олимпиецът повери светинята на градоначалника на Шумен, за да носи късмет в спортния дом. „Благодаря, г-н Борисов, че ни повярвахте и подкрепихте, за да изградим тази зала. Вие сбъднахте мечтата на поколения шуменци. Благодаря на всички министри, които ни подкрепиха и гласуваха да се отпусне сумата. Благодаря на проектантите за уникалната визия на нашата зала – няма такава в България. Благодаря на строителите – за кратко време какво бижу направиха! Вярвам, че тази зала ще стане привлекателно място за спортни и културни мероприятия, а шуменци ше станат свидетели на национални и световни рекорди“, каза градоначалникът Христов. Той връчи кристални плакети на всички с принос за изграждане на спортния комплекс. Приз имаше и за министър-председателя, както и за министрите Владислав Горанов, позволил от хазната да излязат 8,5 млн. лв. за залата, както и за спортния министър Красен Кралев. Както „Труд“ писа, община Шумен възроди и Паметника-чешма на Пети полк в близост до „Арена Шумен“ и още при пристигането си Борисов се възхити от стореното, прекръсти се пред паметта на загиналите, а после призова всички спортисти да положат цветя пред монумента. Първите гост-изпълнители в „Арена-Шумен“ бяха ансамбъл „Българе“ със спектакъла си „Как ще ни стигнат американците“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Премиерът Борисов откри „Арена Шумен“ (СНИМКИ)\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8%d1%82%d0%b5-%d0%b2-%d1%88%d0%b0%d1%80%d0%ba%d0%be%d0%b2%d0%be-%d1%81%d0%b5-%d1%80%d0%b0%d0%b7%d0%b3%d1%80%d0%b0%d0%bd%d0%b8/", "text": "В отговор на  , в който един от охраняващите стадото на баба Дора получава инструкции, част от групата, която е в село Шарково от 10 дни, се разграничи от всички политически партии. Самият автор на клипа от сутринта не е в района на населените места, в които има огнища на чума. „Тук сме обикновени граждани. Не сме свързани с нито една политическа партия, нито имаме намерение да се обвързваме с когото и да е. Тук сме само за да покажем и да излъчим истината, каквато е. Разграничаваме се от абсолютно всяка една партия, защото те са абсолютно едни и същи.“, заяви Антон Георгиев пред  . „Някой се опитва да яхне вълната да си наберат точките и да си изчистят техните игри. Ние не подкрепяме нито една политическа партия. Ние подкрепяме истината.“, коментира Милен Минев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Протестиращите в Шарково се разграничиха от политическите партии"}
{"url": "https://trud.bg/%d0%b1%d0%bb%d0%b8%d0%b7%d0%be-240-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86%d0%b8-%d0%b1%d0%b5%d0%b7-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%b7%d0%b0%d0%b4%d1%8a%d1%80/", "text": "Близо 240 мигранти без документи са задържани днес на различни места в Турция, предаде Анадолската агенция, като се позова на източници от силите за сигурност. Задържаните са от Сирия, Иран, Пакистан и Палестина. Турция е главен маршрут на бежанците и мигрантите, които искат да достигнат Европа, особено след началото на гражданската война в Сирия през 2011 г., отбелязва Анадолската агенция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Близо 240 преселници без документи задържаха в Турция"}
{"url": "https://trud.bg/%d1%81%d1%82%d0%be%d0%bb%d0%b5%d1%82%d0%bd%d0%b8%d1%86%d0%b0-%d0%bf%d1%80%d0%be%d0%b3%d0%be%d0%bd%d0%b8-%d1%81-%d0%b1%d0%b0%d1%81%d1%82%d1%83%d0%bd%d0%b0-%d1%81%d0%b8-%d0%ba%d1%80%d0%b0%d0%b4%d1%86/", "text": "Сто и три годишна баба прогони крадци от дома си в Берлин с помощта на своя бастун, съобщи в. „Локал“. Две злосторници се промъкнали в жилището на възрастната жена, след като тя им отворила входната врата. Те я отвели в кухнята и я заставили да подписва някакви документи. Още един престъпник стоял на стълбищната площадка. Полицията предполага, че той е трябвало да изнесе ценни вещи, докато неговите съучастнички разсейват старицата. Но бабата нарушила плановете им. Тя отказала да подпише документите, а когато една от жените се приближила твърде близо, с неочаквана бързина хванала бастуна и с негова помощ прогонила натрапничките. След изненадващия маньовър на столетницата и тримата крадци избягали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.21", "title": " Столетница прогони с бастуна си крадци от дома си в Берлин"}
