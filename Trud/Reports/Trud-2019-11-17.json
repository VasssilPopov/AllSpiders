{"url": "https://trud.bg/%d1%81%d0%bb%d0%b5%d0%b4-7-%d1%87%d0%b0%d1%81%d0%b0-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5-%d0%bd%d0%b0-%d0%bf%d0%bb%d0%b5%d0%bd%d1%83%d0%bc%d0%b0-%d1%80%d0%b0%d0%b7%d0%ba%d0%be%d0%bb/", "text": "БСП отива на вътрешнопартийни избори тотално разделена. Това стана ясно след 7 часа заседание на Националния съвет на социалистическата партия. Вътрешната опозиция не успя да наложи исканията си за промяна на устава за избор на председател на БСП и пълният цикъл на вътрешен вот ще мине и през пряк избор на председател. До оставка на председателя на БСП Корнелия Нинова така и не се стигна. „Получи се дискусия“, каза Нинова след края на пленума. „Отчетено-изборната кампания на БСП започва от 1 декември“, информира тя. „Вътре не ми е искана оставката“, допълни Нинова. Злобата и омразата ще съсипе БСП. Това каза   председателят на БСП-София Калоян Паргов пред варненски социалисти, които търпеливо цял ден стояха пред централата на БСП, но не бяха допуснати на заседанието на НС на БСП.“ Опасно за БСП е да няма диалог“, допълни още той. По същото време вътре говореше лидерът на БСП-Варна Борислав Гуцанов. Ръководството на БСП подмени листата за общински съветници за Варна, без да се съобрази с нашите номинации, заявиха пред Паргов недоволните от Корнелия Нинова и Кирил Добрев. Необходим е диалог, но вътре в партията, каза от своя страна Паргов. Пленумът в неделя започна с кворум от 115 души, а на заседанието присъстваха кметове от партията и общински съветници. Проектът на дневен ред целеше да не се даде думата на вътрешната опозиция, което се получи до голяма степен, недоволстваха социалисти.", "date": "2019.11.17", "title": " След 7 часа заседание на пленума: Разкол и избори в БСП"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bd%d0%b0-%d0%bf%d0%b5%d1%82%d1%80%d0%be%d1%85%d0%b0%d0%bd-%d0%b7/", "text": "Катастрофа между две леки коли, при които има пострадали е затворила временно пътя през прохода Петрохан над село Бързия. По информация на дежурния „Пътно управление“ в Монтана, част от пътуващите са транспортирани за лечение в болницата в Берковица. Рязани са ламарини на единия от автомобилите за изваждане на един от потърпевшите пътници. На този етап няма информация за смъртен случай. Друга катастрофа е станала в следобедните часове в неделния ден на пътя между Димово и Ружинци. Временно движението е било ограничено в една лента поради аварирал тир, съобщават от АПИ.", "date": "2019.11.17", "title": " Катастрофа с пострадали на Петрохан затрудни движението"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%b5-%d0%bf%d1%80%d0%b8%d0%ba%d1%80%d0%b8%d0%bb%d0%b0-%d0%b2%d0%be%d0%b5%d0%bd%d0%bd%d0%b8-%d0%bf/", "text": "Доказателства, уличаващи британски войници в убийство на деца и изтезания на цивилни, са били прикрити от военни командири, според изтекли документи, пазени в тайна от правителството, пише британският вестник  . Военните детективи откриха смущаващи твърдения, че висши командири са се опитали да прикрият военни престъпления от британските войски в Афганистан и Ирак, установило дългогодишно разследване на The Times и програмата на BBC Panorama. Бяха открити доказателства за убийства, извършени от войник от Специалните въздушни сили (СВС) и смърт в ареста, побои, изтезания и унизително сексуално насилие над задържани от страна на военнослужещи от специалния батальон „Черния страж“. Военните детективи откриха също твърденията за фалшифицирането на документи, достатъчно сериозни, за да заслужават разследването на висши офицери. Един от командирите на СВС е бил предаден на прокуратурата за опит за осуетяване на правосъдието.", "date": "2019.11.17", "title": " Британската армия е прикрила военни престъпления в Афганистан и Ирак"}
{"url": "https://trud.bg/%d0%bb%d1%83%d0%ba%d0%b0%d1%88%d0%b5%d0%bd%d0%ba%d0%be-%d0%be%d0%b1%d0%b0%d1%8f%d0%b2%d0%b8-%d1%87%d0%b5-%d1%89%d0%b5-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0/", "text": "Президентът на Беларус Александър Лукашенко заяви, че възнамерява да се кандидатира за нов мандат на изборите, планирани за 2020 г., предаде БНР. „Аз обезателно ще предложа своята кандидатура, а хората ще направят избор“, каза той, като отбеляза, че не се е „вкопчил за този пост“. Според него президентските избори догодина трябва да се проведат не по-късно от края на август. На забележката, че през лятото хората са в отпуски, Лукашенко отвърна, че който иска, ще гласува.", "date": "2019.11.17", "title": " Лукашенко обаяви, че ще се кандидатира за нов мандат в Беларус"}
{"url": "https://trud.bg/%d0%ba%d0%b8%d1%82%d0%b0%d0%b9%d1%86%d0%b8%d1%82%d0%b5-%d0%bd%d0%b0-%d0%b1%d1%8c%d0%be%d1%80%d0%bd%d0%b4%d0%b0%d0%bb%d0%b5%d0%bd-%d0%b2%d0%b5%d1%87%d0%b5-%d1%81-%d0%b0%d0%bd%d0%b3%d0%bb%d0%b8%d0%b9/", "text": "Повечето от китайските биатлонисти, вече си имат английски имена – призна легендата Оле Ейнар Бьолндален, който от месец септември е старши треньор на азиатския тим за олимпиадата Пекин 2022. „Не се помнят лесно китайските имена, но ще ги науча – обеща осемкратният олимпийски шампион. – Доста неща могат да се обяснят на пръсти, някои от момчетата знаят английски език. Но постоянно сме зависими от нашия преводач Кристина, която без съмнение, е един от най-важните хора в отбора.“ През септември Бьорндален и неговата съпруга Дария Домрачова започнаха съвместна работа на треньорското поприще, като 4-кратната олимпийска шампионка ще подготвя предимно жените.", "date": "2019.11.17", "title": " Китайците на Бьорндален вече с английски имена"}
{"url": "https://trud.bg/%d1%80%d0%b0%d0%b7%d0%bc%d0%b8%d0%bd%d0%b0%d1%85%d0%bc%d0%b5-%d1%81%d0%b5-%d0%bf%d0%be%d0%bd%d0%b5-%d1%81-%d1%80%d0%be%d0%bd%d0%b0%d0%bb%d0%b4%d0%be/", "text": "Поне страховитият Кристиано Роналдо няма да стряска сънищата на изстрадалия български фен преди баражите на Лига Европа. Макар и в последния си 10-и мач еврошампионът Португалия стигна до финалите – след победа с 2:0 като гост на Люксембург с голове на Бруно Фернандеш и Кристиано Роналдо (негов 99-и за тима). И няма да минава през баражите напролет. Там обаче ще е конкурентът до последния момент Сърбия, който завърши 2:2 у дома с Украйна. Жребият за мартенските четворки ще е на 22 ноември. Единият вариант е да стартираме с гостуване на Шотландия, а другите два тима да са Сърбия и Норвегия. Другата опция е съперник да ни е Исландия. Но има още шест отбора, които могат да запълнят карето в зависимост от последните два дни на евроквалификациите. Валери Божинов нахлу в свой стил в лагера на националния отбор преди мача с Чехия тази вечер. Нападателят на „Ботев“ (Враца) отдавна не е викан, но мигновено стартира с лафове и шеги. След това Божинов се отдели със своя приятел Николай Михайлов за разговор на четири очи. За последен 90-и път за България излезе Ивелин Попов. Мачът с Чехия – без значение за крайното класиране, означаваше, че нападателят се изравнява с легенди като Димитър Пенев и Мартин Петров. Повече двубои за България имат само Стилиян Петров (105), Борислав Михайлов (102), Христо Бонев (96) и Красимир Балъков (92).", "date": "2019.11.17", "title": " Разминахме се поне с Роналдо"}
{"url": "https://trud.bg/%d0%ba%d0%b0%d0%bb%d1%84%d0%b8%d0%bd-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%b4%d0%b0-%d0%bd%d0%b5-%d1%81%d0%b5-%d0%bf%d0%bb%d0%b0%d1%89%d0%b0-%d0%bf%d1%8a%d1%80%d0%b2%d0%b8%d1%8f/", "text": "Фалшивите болнични са проблем, който трябва да се адресира като такъв, а не да се товари някой с плащането на сметката за него, смята бившият вицепремиер и социален министър Ивайло Калфин. По   Калфин заяви, че решението да не се плаща първият ден от болничния е „глупаво“ и е направено, за да се угоди на един от коалиционните партньори, което е видно и по реакциите на финансовия министър, на когото „му е все едно“. Проблемът не е в размера на вноските и тяхното намаляване няма да компенсира това решение за първия неплатен ден на болничните. Истинският проблем е в злоупотребите с болнични, за което в Европа има много практики за справяне, заяви Калфин. Първата стъпка към ликвидирането на практиката с издаването на фалшиви болнични е въвеждането на дълго отлаганата електронна здравна карта, благодарение на която ще е видно всеки къде и кога се е лекувал и на какви процедури е бил подлаган, смята бившият социален министър. Ивайло Калфин коментира и ситуацията с така наречената „втора пенсия“ и фактът, че много хора ще получават по-малко пари, отколкото ако им се плаща само една пенсия. Проблемът е създаден още преди 20 години, защото моделът за тази система беше взет от Латинска Америка. Идеята е част от парите ти да са на лична партида, която можете да следите, но в частните пенсионни фондове не важат правилата за солидарното пенсионно осигуряване, където важи швейцарското правило и има отчитане на инфлацията, обясни Калфин. Според него не можем да обвиним частните пенсионни фондове за ниската доходност по нашите партиди, защото „чудеса да направят не могат да постигнат висока доходност“ в настоящата икономическа ситуация.", "date": "2019.11.17", "title": " Калфин: Решението да не се плаща първият ден от болничния е глупаво"}
{"url": "https://trud.bg/%d1%87%d0%b0%d0%bf%d0%b0-%d0%be%d0%b1%d0%bc%d0%b8%d1%81%d0%bb%d1%8f-%d0%b6%d0%b5%d0%bb%d0%b5%d0%b7%d0%b5%d0%bd-%d0%b1%d0%b0%d1%81%d1%82%d1%83%d0%bd-%d0%b7%d0%b0-%d0%bf%d0%b5%d0%bd%d1%87%d0%be/", "text": "Общината е дала средства за възстановяване на композицията Зевзеци пускат във фейсбук смешни колажи „Не мога аз да ходя да пазя „Славейков”. Ще сложа нов бастун. Чудя се дали да не е железен, за да не го крадат, защото посягат на бронза.” Това заяви Георги Чапкънов – Чапа, автор на поруганата скулптура на Петко и Пенчо Славейкови, пред арт сайта „Площад Славейков” по повод на пореден акт на вандализъм в центъра на София. През нощта на 13 ноември неизвестни засега лица откраднаха металния бастун, на който е подпрян Пенчо Славейков. Преди около шест месеца скулптурната композиция бе върната на обичайното си място след края на ремонта на площада. Бастунът на Пенчо Славейков и друг път е ставал обект на вандализъм – пак през ноември преди 4 години вандали го огънаха. Паметникът представлява желязна пейка, на която са седнали синът – Пенчо Славейков (с характерната за него шапка и дебел бастун) и бащата Петко Р. Славейков. Скулптурата е по идея на арх. Станислав Константинов, автор е Георги Чапкънов – Чапа. „Поръчали сме на големия наш творец Георги Чапкънов нов бастун, който скоро ще бъде монтиран. Надяваме се МВР да успее да установи и залови извършителите, а съдът – да ги осъди строго, защото само това би разколебало други хулигани с подобни намерения”, коментира случая зам.-кметът по културата Тодор Чобанов. В момента се преглеждат записите от камерите в района на площад „Славейков”, за да се установи кога точно статуята е вандализирана, съобщи столичният кмет Йорданка Фандъкова на страницата си във Фейсбук. Междувременно зевзеци започнаха да пускат във фейсбук фотоколажи, в които откраднатият бастун е заместен от други атрибути като лазерния джедайски меч от „Междузвездни войни” или една от станалите популярни напоследък електрически тротинетки. В кръга на шегата, събитията около скулптурата на баща и син Славейкови напоследък започват удивително да напомнят на текста на популярната градска песен „Максиме”. В нея лирическият герой, който е духовно лице, се обръща към крадливото си паство: „Селяни, селяни…  Дървен кръст ви купих –  изгорихте го,  железен кръст ви купих – ##изкривихте го,  златен кръст ви купих –  откраднахте го,  а на следущата литургия ***  ми ли ще поцелуете?”", "date": "2019.11.17", "title": " Чапа обмисля железен бастун за Пенчо"}
{"url": "https://trud.bg/%d0%bf%d1%80%d0%be%d1%84-%d0%b1%d0%bb%d0%b8%d0%b7%d0%bd%d0%b0%d1%88%d0%ba%d0%b8-%d0%b3%d0%b5%d1%88%d0%b5%d0%b2-%d1%81%d0%b5-%d0%be%d1%80%d0%b8%d0%b5%d0%bd%d1%82%d0%b8%d1%80%d0%b0-%d0%bf%d1%80%d0%b0/", "text": "„В съдебната система можем да усетим справедливост, ако се стигне до посочване на виновните за някои от най-тежките престъпления. Мисля, че Иван Гешев се ориентира в правилна посока към новите проблеми, които се пораждат от организирата престъпност. Не тръгна да води дебат къде е мястото на прокуратурата и тн. Това дава надежда, че той ще се захване с работа, а няма да тръгне по пътя на някои други съдебни магистрати“. Това заяви проф. Георги Близнашки, министър-председател на България в периода август-ноември 2014 г., по  . Той коментира и решението на президента да върне указа за избор на Гешев. „Румен Радев направи груба политическа грешка като върна кандидатурата на Гешев, без да се мотивира. Действието беше посрещнато негативно от хората, които протестираха срещу главния прокурор. В президентството дойдоха хора, които нямат представа от демократична политика. Те подвеждат президента и го тласкат в погрешна посока“, смята Близнашки. „Усещането за недостатъчна справедливост ще ни съпровожда много дълго. Всичко, което се случи, създаде обществен отзвук. Преразпределението на националното богатство остана в полза на определени обществени среди. Формира се една олигархия, която се държа доста арогатно. Много неща бяха направени за страната ни, но можеше и още. Затова България продължава да изостава“, поясни Георги Близнашки. Той коментира и протестите против Гешев. „Ситуацията е абсурдна. Протестира се срещу правителството, което сме излъчили, за да управлява обществените дела. Изборът на главен прокурор не се отнася към онези аспекти на дейността на държавата, които предполагат политически протести. Целта им е да се парализира дейността на държавното обвинение. Залогът е огромен, става дума за онези 5-6 милярда, свързани с КБА. Тепърва ще научаваме подробвости около тези събиитя от преди няколко години“, поясни Близнашки.", "date": "2019.11.17", "title": " Проф. Близнашки: Гешев се ориентира правилно към проблемите на организираната престъпност"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d1%81%d0%bb%d0%b5%d0%b4-%d0%bf%d0%bb%d0%b5%d0%bd%d1%83%d0%bc%d0%b0-%d0%bd%d0%b0-%d0%b1%d1%81%d0%bf-%d0%bf%d1%80%d0%b5%d0%b7-%d0%b0%d0%bf%d1%80%d0%b8%d0%bb/", "text": "Направихме хубава, над 7 часова дискусия с различни мнения. Националният съвет на БСП прие доклада на Изпълнителното бюро за резултатите от изборите. Приехме решение структурите ни по места да започнат анализа на своя резултат, да стартираме отчетно-изборната кампания от 1 декември, която да приключи през май догодина с Конгрес. През април, преди Конгреса да имаме пряк избор на председател. Това заяви пред журналисти лидерът на БСП Корнелия Нинова. Тя обясни, че в отчетно-изборната кампания ще се отчете изтеклият мандат, ще бъдат анализарани изборните резултати и ще се номинират кандидатури от структурите по места. „Започваме процес на нови избори в партията. Ще имаме нови общински председатели, нови областни председатели, предложения за делегати на конгреса и номинации за председател с пряк избор“, отбеляза Корнелия Нинова. „Имаше различни предложения, включително т.нар алтернативен доклад на подписалите го другари да бъде приет, но това решение беше отхвърлено. Подписите се оказаха не 50, а 21“, разказа лидерът на БСП за случилото се на заседанието на НС. „Искаха оставката ми пред вас, вътре не е дискутирана. И преди се е правела кампания преди пленумите, с много нажежаване на напражение, но след това нищо не се случва“, каза още Корнелия Нинова. Тя изтъкна, че оценката за представянето на БСП на изборите е – добро представяне, но не достатъчно.", "date": "2019.11.17", "title": " Нинова след пленума на БСП: През април, преди Конгреса, ще имаме пряк избор на председател"}
{"url": "https://trud.bg/%d0%b3%d0%be%d0%bb%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b2-%d0%b4%d0%b5%d0%ba%d0%b0%d0%bc%d0%b5%d1%80%d0%be%d0%bd-%d0%bd%d0%b0-%d0%b1%d0%be%d0%ba%d0%b0%d1%87/", "text": "Девойката е потомка на прабългари от VII век, когато дружината на Алцек се заселва в Италия Модното след Десети ноември име Реститута е вградено в знаменития епос “Декамерон” на италианския класик Джовани Бокачо. Реститута, в превод Възвърната, ни отпраща към XIV век, когато е живяла очарователна девойка от фамилията Болгаро. Героинята с българска жилка се появява в Шеста новела от Петия ден на ренесансовото четиво. Книгата на Бокачо е населена с исторически личности. По страниците се срещат поети, художници, духовници и владетели, които са документирани в хрониките на тогавашна Италия. Хубавицата е дъщеря на Марино Болгаро, отбелязва авторът в новелата. Той бил най-влиятелният мъж на остров Иския в Тиренско море. Благодарение на него сицилианският крал Федериго II държал под скиптъра си стратегическото парче земя на входа на Неаполитанския залив. Известни са четирима съвременници на Бокачо с името Марино Болгаро. Единият получил пенсия за заслуги през 1328 г. Другият бил офицер, ближен на краля около 1341 г. Следващият Болгаро се споменава в архивите пак като военен през 1343 г. По същото време имало още един Марино Болгаро, който бил шамбелан (дворцов управител) на крал Роберто д’Анжу. Роберто владее Сицилия близо столетие след Федериго, който всъщност е германският император Фридрих II. Неговият шамбелан е бащата на българката от “Декамерон”. Това е често срещан похват у Бокачо. Писателят взема “на заем” името на свой съвременник и го вгражда в някоя стара история. Реститута е потомка на прабългари от VII век, когато дружината на Алцек се заселва в Италия. Около 660 г. Велика България се разпада под ударите на хазарите. Част от племето е покорено, останалите поемат в различни посоки. Ордата на хан Аспарух намира убежище в местността Онгъл между Долен Днепър и делтата на Дунав. Друга група прабългари се насочва към Централна Европа. Тя се заселва в Панония, а по-късно трайно се настанява в Керамийското поле (сега Битолско-Прилепското). Около 662-663 г. дружината на вожда Алцек пристига в областта Равена, Северна Италия. После се премества на юг в областта Беневенто. Алцек се подчинява на лангобардския крал и е провъзгласен за гасталд (областен управител). Беневенто е близо до Неапол, чийто залив се пази от остров Иския на Марино Болгаро. В съседство е остров Прочида, където пък живеел младежът Джани, пише Бокачо. Той безумно се влюбил в Реститута, тя също му посветила сърцето си. Веднъж обаче сицилианци отвлекли девойката. Като се разхождала по брега, на Болгаро налетели неколцина момци от разбойническия остров. Сатирите тръгнали от Неапол и фрегата им ги чакала с опънати платна. “Въпреки че Реститута се дърпала и крещяла, те я грабнали, качили я на кораба и потеглили”, разказва Бокачо. Похитителите стигнали в Калабрия и седнали да делят плячката. Всеки настоявал той да притежава чаровната Болгаро. За да не се изпокарат, момците решили да я подарят на сицилианския крал. По онова време той бил още млад и “обичал тия работи”, отбелязва мераците му Бокачо. Федериго харесал подаръка, но в момента не бил добре със здравето и заповядал да настанят Реститута в чертога Ла Куба. Докато се съвземе, за девойката да се полагат специални грижи, наредил кралят. “Декамерон” е документ за нравите на епохата и вероятно тази новела е нещо повече от обикновена случка. Джовани Бокачо е бил информиран човек. Може би има намигване от двореца в кралство Сицилия към онзи в царство България. Разказът тече по време на чумата през 1348 г. Тогава у нас се вихри дворцов скандал, достоен за “Декамерон”. Търновска легенда гласи, че веднъж цар Иван Александър зърнал в реката гола еврейката Сара. Бил пронизан от Купидон и лудо се влюбил в нея. Владетелят зарязал жена си Теодора и отишъл под второ венчило с любовницата. За да унизи бившата царица, при кръщението в православната вяра еврейката си избрала името Теодора. Три дни яли, пили и се веселили сватбарите през 1349 г. Стореното от Иван Александър не се побира в нормите на Средновековието. В онази епоха монархът можел да има харем от метреси, но не посягал заради тях на осветения от църквата брак. При това с жена не от знатно коляно, а от простолюдието. Ликовете на Иван Александър и Сара са изографисани в Лондонското четвероевангелие. Ренесансов акт виждат в дързостта на българския цар някои историци. Те вдъхновено прибавят този епизод към аргументите, че сме били крачка напред пред Флорентинското Възраждане, чийто деец е и Джовани Бокачо. Когато разбрал, че любимата му е отвлечена, Джани се вмъкнал в покоите на краля, продължава разказа си авторът на “Декамерон”. Една нощ той крадешком се мушнал в постелята й. “Сетне двамата се прегърнали – пише Бокачо – и вкусили с най-голямо удоволствие от оная върховна наслада, която ни предлага любовта; и след като се насладили неведнъж един на друг, заспали неусетно, както се били прегърнали.” В това време обаче и Федериго се сетил за прелестите на девойката. Влязъл в нейната стая и като видял в ложето друг, едва се сдържал да не ги намушка с кинжала. После се овладял и измислил по-изтънчено наказание – да ги изгори на клада. На другия ден Реститута и Джани били вързани голи в центъра на града. “Като научили за станалото – разказва Бокачо, – всички жители на Палермо – и мъже, и жени – хукнали към площада, за да видят двамата любовници; мъжете се спирали да огледат девойката и хвалели нейната съвършена красота и снага, докато жените от своя страна се тълпели пред младежа, изказвайки възхищението си от красивото му лице и правилно телосложение.” Двамата влюбени били спасени от адмирал Руджери дел’Ория. Той отишъл при краля и му разкрил кои всъщност иска да изпепели: “Младежът е син на Ландолфо от Прочида, роден брат на месер Джани от Прочида, благодарение на когото ти стана крал и властелин на тоя остров; девойката пък е дъщеря на Марино Болгаро, благодарение на когото ти си все още господар на Иския.” Тези думи отървали Реститута и Джани от кладата. “Декамерон” води класацията на скандалните книги в световната литература. Заради пикантните епизоди тя е нелегално четиво няколко столетия. На стари години дори Бокачо се страхува от своето произведение. “Да не се дава “Декамерон” на жени, защото, слушайки тия новели, те ще ме приемат за мръсен сводник!”, заръчва той в писмо до свой приятел. През XVI век Тридентийският събор поставя новелите в Индекса на забранените книги. След този акт дебелият том е неизбежна жертва на кладите. През нашето Възраждане из печата се мяркат преправени откъси от “Декамерон”, без да се споменава, че са от опасната книга. След Освобождението цензурата продължава да бди. През 1896-1900 г. в Сливен се появява първото издание на ренесансовия епос. Екземпляр от този двутомник не е запазен. Целият тираж е унищожен от блюстители на морала.", "date": "2019.11.17", "title": " Гола българка в „Декамерон” на Бокачо\t"}
{"url": "https://trud.bg/%d0%b4%d0%be%d0%bc%d0%b0%d1%82%d0%b8%d1%82%d0%b5-%d0%b8-%d0%ba%d1%80%d0%b0%d1%81%d1%82%d0%b0%d0%b2%d0%b8%d1%86%d0%b8%d1%82%d0%b5-%d0%bf%d0%be%d1%81%d0%ba%d1%8a%d0%bf%d0%b2%d0%b0%d1%82/", "text": "Гроздето поевтинява с 9 на сто на борсите  През последната седмица краставиците и доматите са поскъпнали. Това показват данните на Държавната комисия по стоковите борси и тържища. Цената и на двата вида оранжерийни зеленчуци се увеличава с около 7 на сто на едро, което е типично за средата на ноември. Краставиците се търгуват на едро срещу 2,14 лева за килограм, а доматите за 2,15 лв/кг. Докато зеленият пипер поскъпва с 5,9 на сто на борсите през изминалата седмица, червеният поевтинява със същото процентно изражение. Той обаче се търгува срещу 1,60 лв/кг, докато зеленият пипер струва средно 1,26 лева за килограм на едро. През изминалата седмица най-значително е поевтиняването на гроздето. Цената на сладкия плод пада с 9,1 на сто. Ябълки, лимони и банани обаче поскъпват, макар и с до 9 стотинки за килограм. Сред основните продукти минимално повишение на цената отбелязват още фасул, ориз, леща, брашно, олио, яйца, кашкавал, сирене с растителни добавки, масло, кисело мляко, прясно мляко, замразени пиле, бут и гърди. Незначително поевтиняват захар, краве сирене, маргарин и пилешки кренвирши. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Доматите и краставиците поскъпват"}
{"url": "https://trud.bg/%d0%bc%d0%b0%d1%80%d0%b3%d0%b0%d1%80%d0%b8%d1%82%d0%b0-%d1%85%d1%80%d0%b0%d0%bd%d0%be%d0%b2%d0%b0-%d1%86%d0%b5%d0%bb%d0%b8%d1%8f%d1%82-%d0%bc%d0%b8-%d0%b6%d0%b8%d0%b2%d0%be%d1%82-%d0%b5-%d0%bb%d1%8e/", "text": "Не понасям цигари, а мъжът ми пуши С Орлин Горанов се смеем непрекъснато От Емил Димитров се научих на сценично поведение Ако бяхме звезди в чужбина, нямаше да ни е до пожизнени награди – Маргарита, ти посвети новата си песен “Когато” на съпруга си Кирил. След повече от 40 години заедно, какво можеш да кажеш за него?  – В началото мъжът ми дори не знаеше за тази песен, но аз я харесах и реших, че с нещо ми напомня за нашите младини, когато се запознахме, и реших да му я посветя. Сигурно е имало такива песни и досега, но когато се появи тази и я почувствах, като нещо дадено отгоре, едва ли не, че точно това е т. нар. “нашата песен”. Когато съпругът ми разбра, ме попита: “Я ми кажи, коя песен си ми посветила?” После ми каза, че това е много мило, прегърна ме и ме целуна. Той е моят мъж и разбира се, че все още е най-голямото ми вдъхновение – кой друг?! – През септември спечели конкурса за нова българска поп и рок песен “София пее”. Какви друго ти предстои?  – Песента, с която спечелих – “Последен танц”, е по музика на Иван Кръстев, аранжимент на Красимир Илиев и стихове на Вера Стойкова. Интересното е, че Вера е поетеса, актриса и директор на Кукления театър във Варна, а Иван е музикален директор там, а също така диригент и поет, който има няколко красиви стихосбирки. С него сме реализирали вече 8-9 песни, а догодина искаме да издадем и общ диск с негови песни в мои изпълнения. На 19-ти ноември в зала 1 на НДК ми предстои да пея в юбилейния концерт на Живко Колев, с участието на много колеги, в който ще изпълня – “Жена съм аз”, както и “Не зная как се случи” на Найден Андреев. След това, на 28-ми ноември отново в НДК ще имаме концерт – “Златните гласове на България”, който организира Искра Радева, а на 16-ти в зала 1 ще участвам и в “Звездите на България”, който е заключителния концерт от нашето турне. – Фактът, че не ти бе присъдена пожизнена парична награда за заслуги към родната музика и култура, предизвика много гневни коментари на твои почитатели. Чувстваш ли се още обидена?   – Не, в никакъв случай. Единственото, което не ми беше много приятно, беше че не ми съобщиха навреме и две години очаквах отговор. Разбрах решението им от журналистката Теодора Трифонова, с която се запознах покрай интервютата за Борето Годжунов и Борис Грънчаров по повод пожизнената награда. Видяхме се случайно с нея и тя ме попита какво става с тези награди и се учуди, че толкова време нямам отговор. Тя сама реши да види какво се е случило и успя да разбере от Министерството на културата, че още в края на 2017-та е имало заседание, което определя на кого може да се даде тази награда. Оказа се, че не са ме одобрили, въпреки, че имах писма като подкрепа от Съюза на музикалните и танцови дейци и от Ансамбъла на въоръжените сили. Явно са решили, че съм достатъчно млада и работя и още не ми трябва тази награда, а не че не я заслужавам. Вероятно хората чакат да стана на по-пределна възраст… – Би ли кандидатствала отново за тази награда?  – По принцип можеш да кандидатстваш, но трябва отново да подадеш документи, което е малко безумно и в крайна сметка няма да го направя пак. Не съм обидена, защото си давам сметка за техните аргументи, че още сме млади, изкарваме си хляба и живеем прилично. Да, но това няма да е вечно – човек няма как да е вечно млад! За съжаление в България е така, ако бяхме звезди в чужбина нямаше да ни е до тези пари, които не са и толкова голяма сума, но най-важното е уважението и признанието на хората и това, че вече 50 години съм на сцената. – Какво поддържа твоя силен дух?  – Все още усещам, че имам потенциала да работя и имам възможността да го правя, а авторите с които работя, продължават да ме търсят. Щастлива съм, че ме ценят, а това поддържа моя дух. Може би, в един момент, ако не ме търсят, тогава и аз ще си дам почивка и ще се откажа. Но, човек не трябва да се отказва, след като обича това, което прави – не бива никога да се предава, а да опитва по всякакъв начин да работи и да го прави с достойнство. – Липсва ли ти понякога това уважение, което имаше към звездите на популярната музика и артистите преди промените? Получавала ли си комплименти от Тодор Живков или от други партийни лидери?  – О, не бих казала, че ми липсва нещо – всяко нещо е с времето си и в крайна сметка човек се приспособява, но е истина, че тогава много ни уважаваха и канеха. Честно казано, не съм била сред високопоставените личности и партийните лидери и не съм имала лично контакти с тях, но са ме уважавали, след като са ме канили често да пея на различни мероприятия и събития. Сега също ни обичат и ни канят, но станахме страшно много изпълнители и със сигурност няма възможност всеки път да ни поканят навсякъде. Всеки певец си има своите почитатели и те ме карат да се чувствам обичана. Съвсем скоро бях в Сопот, където една изключително мила дама ми поднесе много интересна картина, която беше с българския химн, извезан върху платно. Беше наистина мило и изключително трогателно. А и други почитатели ме зарадваха, като ми подариха колаж от мои снимки през годините. – В коя от бившите социалистически страни родните изпълнители се приемаха най-добре?  – Бяхме супер звезди в бившия Съветски съюз. За съжаление, вече не допускат наши изпълнители на своя пазар. Тогава там ценяха страхотно музиката ни и където и да съм била, винаги са ме посрещали с отворени обятия и аплодисменти. Мога да кажа, че в Щатите и в Канада българите също ни посрещат много топло. – В началото на кариерата си работила с Емил Димитров и Лили Иванова. Би ли направила някакъв паралел между тях и от кого си научила повече?  – И двамата са много големи. Всяваха респект във всяко отношение, а Лили и сега продължава. С Емил съм имала най-незабравимото турне – първото ми по-голямо турне в Русия, където бяхме цели два месеца. Емил беше много отворен човек – интелигентен, общителен, можеш да се смееш с него. Беше широко скроен и голям приятел, докато Лили винаги се уединяваше, имаше отделна гримьорна, предпочиташе да е сама. А от Емил съм научила много неща като сценично поведение, отношение къмНаистина това беше незабравимо турне. – Би могла да научиш на много неща младите изпълнители. Какво би ги посъветвала?  – Често ме канят да журирам в конкурси за млади изпълнители. Преди всичко бих им казала да се опитват да пеят така, както те самите чувстват музиката – не да имитират някой популярен певец, а да влагат своите емоции и чувства в съответната песен. Също така, да не гледат показността и фалшивата изява, а да бъдат естествени и натурални на сцената. Разбира се, ако пеят фалшиво и нямат качества – няма как да се получат нещата. Ако обаче са талантливи и успеят да дадат своето чувство, тогава музиката им ще достигне до слушателя, или зрителя. Трябва да пеят музика, която им харесва – не бива заради парите да се ориентират към друг жанр, който не е в душата им. – Имаш едно от най-стабилните семейства в родния шоубизнес, но може би факта, че съпругът ти пуши, а ти си заклета непушачка е едно от нещата, за които все още ви е трудно да се разберете?  – О, да! Какво да се разбираме, на него не му пречи – той си пуши, въпреки че аз му казвам, че не мога да понасям, но той пак да си пуши. Какво да правя, свикнала съм вече – няма как да се справя. Той е зодия Телец и каквото си науми, това става! Преди, когато пътувахме заедно, той пушеше в колата, отваряше прозореца и на мен ми ставаше студено и понякога настивах. Но сега решението е по-добро – спираме на бензиностанция, за да си изпуши една цигарка. Понякога се дразни, когато аз проветрявам вкъщи, докато той е пушил, но обичам да е свеж въздуха. – Мъжът ти не се ли дразни, че си толкова запалена по играта на карти с приятелки?  – Само понякога, защото той не обича бридж белота. Не че толкова го дразни, но като ходим на море и си играем карти с компанията, той знае прекрасно, че аз от сутрин до вечер играя. Понякога ми вика: “Бива, бива карти, но пък чак цял ден!” (Смее се.) – Остана ли приятелка с някого от “Вип брадър”?  – О, приятелка е силно казано, защото не поддържам връзка с никого от тях. Но като се видим с Дани (Петканов) и Алекс (Богданска), винаги ми е приятно – много са сладки и готини, както и Енджи Касабие и всички останали. В шоуто с Тото си бърборехме много, приятно и интелигентно момче, въпреки музиката на “СкандаУ” не е лоша, но в никакъв случай не е моята. Ще запомня предаването най-вече с това, че издържах докрай – беше доста интересно изпитание на психика и дух. – Кой от колегите те разсмива най-често?  – Непрекъснато се смеем с Орлин Горанов, когато пътуваме заедно. Той постоянно разказва някакви забавни смешки и е неизчерпаем източник на вицове. – Здравко от “Ритон” не крие, че винаги те е харесвал като жена. Ти лично кои популярни изпълнители харесваш не само като певци, но и като мъже?  – По принцип не гледам певците като мъже. За мен е важно цялостното излъчване – душевност, визия и чар. От нашите изпълнители не бих искала да цитирам имена, но от чуждите мога да кажа, че Том Джоунс е истински мъжкар! – Когато си се срещнала с Вера Кочовска, тя се е свързала с духа на починалите ти баба и дядо. Случвали ли са ти се и други необясними неща и имала ли си контакти с Ванга?  – Тази случка с Вера беше най-необичайната за мен. Тогава тя ме извика да отида при нея в Плевен – не знам защо и започна да ми разказва за баба и дядо. Каза ми дори, че ги вижда и те са при нас и питат как съм! Стана ми някак странно и особено, когато се свърза с тях и много се развълнувах. При Ванга не съм ходила, но баща ми е бил при нея и ми е разказвал, че когато е влязъл тя му е казала: “Кольо, на теб няма да ти гледам – ти не ми вярваш!” А това си е било истина. – Губила ли си вяра?  – Ох, опитвам се да не я губя, но ако понякога усетя, че я губя, вътрешно си казвам: “Маргаритке, къде тръгваш, я се стегни, ти трябва да успееш, да постигнеш, да се пребориш, да премахнеш това униние, да излезеш от него, стегни се!” – Любим цитат от твоя песен?  – “Всички песни в този мой живот аз изпях с любов”. Пея с любов към всички хора и целият ми живот е любов!   НАШИЯТ ГОСТ  Певицата с уникален глас – Маргарита Хранова, продължава вече близо 50 години да озарява родната сцена със своя талант и неподправена харизма. Още в зората на своята кариера тя получава прякора – “Чудото” от художествения ръководител на ансамбъл “Маяковски” Емил Георгиев, с който тя изнася редица концерти не само у нас, но и в тогавашния Съветски съюз. През 1973 г. Маргарита печели престижния конкурс “Мелодия на годината” с песента на Найден Андреев и Стефан Банков – “Далечна песен”, което дава старт на стремителния є творчески път. Тя е носител на две големи награди “Златен Орфей”, а през ноември тази година бе отличена и с наградата “Следовник” от Съюза на българските читалища по повод Деня на будителите. Освен голям брой самостоятелни хитове и албуми, Маргарита издава и един сборен диск – “Марги и приятели”, включващ дуети с Емил Димитров, Орлин Горанов, Борис Гуджунов, Боян Иванов и др.", "date": "2019.11.17", "title": " Маргарита Хранова: Целият ми живот е любов"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d1%81%d0%b5-%d0%b8%d0%b7%d0%b4%d0%b8%d1%80/", "text": "Продължава да се издирва на извършителят на обира на газстанция в София. Това каза министърът на вътрешните работи Младен Маринов пред журналисти. „Това, което ми беше докладвано сутринта, че около хиляда и осемдесет лева са отнети от служителката, която е била в газстанцията. Тя е леко наранена – с порязна рана на бедрото. Оказана и е медицинска помощ на място, не е хоспитализирана“, обясни още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Младен Маринов: Продължава да се издирва извършителят на обира на газстанция в София"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd-%d0%bd%d0%b0%d1%80%d1%8a%d0%b3%d0%b0-%d0%ba%d0%b0%d1%81%d0%b8%d0%b5%d1%80%d0%ba%d0%b0-%d0%bf%d1%80%d0%b8-%d0%b3%d1%80%d0%b0%d0%b1%d0%b5%d0%b6-%d0%bd/", "text": "Жената се опитала да окаже съпротива 1080 лв. е плячката на бандита Жена беше ранена с нож при обир на газостанция на булевард “Тодор Каблешков” в София. Около 21 ч. в събота маскиран нахлул в помещението и поискал от касиерката да му даде всички налични пари. 53-годишната Илияна отказала и се опитала да се пребори с грабителя. Той обаче извадил нож и я пробол в ръката. След това взел парите от касата и офейкал. На мястото пристигнала линейка, но се оказало, че раната не е опасна и е била обработена на място. Министърът на вътрешните работи Младен Маринов беше лаконичен по темата: “Около 1080 лв. са отнети от служителката. Леко е ранена, оказана є е медицинска помощ на място. Не е хоспитализирана. Колегите продължават да работят по отношение на издирване на извършителя”. Оказа се, че камерите на газостанцията не са работили в нощта на нападението, което е затруднило разследващите. Криминалисти работят по няколко версии за грабежа. Едната е, че нападателят е бил наркоман, на когото спешно са трябвали пари. Втората – че някой, загубил пари извършил грабежа, защото са му трябвали още средства да продължи да играе. Работи се и по трета версия – че в София вилнее банда за грабежи. През последните месеци станаха няколко нападения на магазини и един – на банка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Маскиран наръга касиерка при грабеж на газостанция (обзор)\t"}
{"url": "https://trud.bg/532-%d0%b0%d0%b1%d1%81%d0%be%d0%bb%d0%b2%d0%b5%d0%bd%d1%82%d0%b8-%d0%bf%d0%be%d0%bb%d1%83%d1%87%d0%b8%d1%85%d0%b0-%d0%b4%d0%b8%d0%bf%d0%bb%d0%be%d0%bc%d0%b8-%d0%be%d1%82-%d0%bc%d0%b5%d0%b4%d0%b8%d1%86/", "text": "532 абсолвенти от Випуск 2019 на Факултета по обществено здравеопазване и Медицински колеж получиха дипломите си от Медицински университет-Варна. За първи път тържествената церемония се проведе в Двореца на културата и спорта и на нея присъства не само ръководството на висшето училище, но и членовете на академичния състав. Ректорът проф. д-р Красимир Иванов лично връчи дипломите на 86 отличници от двете звена на университета. „От днес вие ще поемете своя път в професиите, които сте избрали. От вашите умения, усилия и професионализъм ще зависи качеството на грижите за пациентите, развитието на организациите и институциите в здравната ни система, бъдещето на здравеопазването като цяло! Нека моралът и етиката да бъдат водещи във всяко ваше действие и мисъл“, посъветва младите специалисти проф. Иванов. Приветствие към тях отправи и зам.-председателят на парламента д-р Нигяр Джафер, която е възпитаник на МУ-Варна. Голяма част от дипломантите ще бъдат наети веднага в пет варненски здравни заведения – общинската АГ-болница, частната „Майчин дом“, Очна болница, клиника „Дентапрайм“ и УМБАЛ „Св. Марина“. Изпълнителният й директор проф. д-р Валентин Игнатов връчи парични награди на три дипломантки от специалността „Медицинска сестра“. Материални награди от кмета на Варна Иван Портних бяха дадени на още четирима абсолвенти, а всички бакалаври отличници получиха парични стимули от ректора на МУ-Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " 532 абсолвенти получиха дипломи от Медицински университет-Варна\t"}
{"url": "https://trud.bg/%d0%bd%d0%b5%d0%bc%d1%81%d0%ba%d0%b8-%d0%bc%d0%be%d1%82%d0%be%d1%80%d0%b8%d1%81%d1%82-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%be%d1%82-%d0%b1%d1%83/", "text": "Моторист с немски паспорт загина при пътно-транспортно произшествие на пътя между селата Лозен и Малко градище в Община Любимец, съобщиха от КАТ – Хасково. Инцидентът със 74-годишния моторист е станал към 17,30 ч. в събота. Товарен бус е застигнал по пътя движещия се към Малко градище мотоциклет. Към него е имало прикачено нерегистрирано ремарке. Последвал е удар отзад, при което водачът на мотора е починал на място. Пробата за алкохол на шофьора на буса – 56-годешен мъж, е отрицателна. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Немски моторист загина след удар от бус с нерегламентирано ремарке"}
{"url": "https://trud.bg/%d0%bd%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%be-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8%d0%b5-%d0%b2%d1%8a%d0%b2-%d0%b2%d1%81%d1%83-%d1%87%d0%b5/", "text": "Два моста, направени от по половин килограм спагети, издържаха 13-килограмови тежести. Оригиналните конструкции сътвориха студентски отбори на международното състезание за креативни умения „Varna Spaghetti Engineering“, организирано за седми път от ВСУ „Черноризец Храбър“. Тази година в него участваха 6  студентски и 13 ученически отбора. Първите строиха мостове, а вторите – куполи. За целта всички разполагаха с два пакета спагети, 10 пръчки силикон, транспортир, линия, макетен нож и 3 часа за създаване на макет. Стартът на надпреварата даде проф. Анна Недялкова, председател на настоятелството на ВСУ. Тя пожела на участниците да построят най-здравите и елегантни мостове между миналото и бъдещето, които да бъдат връзката на знанието с професионалната им реализация. На финала първенец и любимец на публиката сред по-големите стана екипът на ВСУ „Космос инженеринг“, чието съоръжение издържа 13 кг. Същото натоварване понесе мостът на отбор „Младите инженери“, който бе отличен с приз от Камарата на строителите в България. Тимът „Древен и вечен“ взе приза на община Варна с вдъхновен от майсторството на Кольо Фичето мост, който рухна под тежест от 8 кг. Безспорен победител при учениците стана отбор „Утопия“ от Пловдив, който със 191 спагети конструира сферичен купол, заимстван от руските църкви и изработен от горе надолу чрез триизмерни петоъгълници и шестоъгълници. Купол на обсерватория на бургаския „Алфа“ впечатли Камарата на строителите в България, а наградата на варненската община бе за макет, наподобяващ флорентинската катедрала „Санта Мария дел Фиоре“, дело на „Арт 2020“ от местната гимназия по архитектура и геодезия. Отличия раздадоха и спонсори на състезанието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Студентски мостове от половин кило спагети издържаха 13-килограмова тежест"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b2-%d0%ba%d0%be%d0%b9%d1%82%d0%be-%d1%81%d0%b0-%d0%bf%d1%8a%d1%82%d1%83%d0%b2%d0%b0%d0%bb%d0%b8-%d0%b4%d0%b2%d0%b5-%d0%b4%d0%b5%d1%86%d0%b0/", "text": "Около 13:21 часа днес е получен сигнал за ПТП на пътя между с. Черниче и с.Крупник, общ.Симитли. Това съобщиха от пресцентъра на ОДМВР – Благоевград. По първоначална информация лек автомобил е самокатастрофирал, като е излязъл в страни от пътя и се е блъснал в крайпътен скат. Към момента няма данни за пострадали. Две деца, които са пътували в автомобила са транспортирани за извършване на медицински преглед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Автомобил, в който са пътували две деца, е катастрофирал край Симитли"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b1%d0%b8%d0%bb-%d0%b2-%d0%bc%d0%bd%d0%be%d0%b3%d0%be-%d0%b4%d0%be%d0%b1%d1%80%d0%be-%d0%b7%d0%b4%d1%80%d0%b0%d0%b2%d0%b5/", "text": "Доналд Тръмп обяви, че е в „много добро” здраве, след като премина първата фаза на годишния медицински преглед, на какъвто се подлагат всички US президенти, предаде Ройтерс. Изследванията му бяха направени малко предсрочно (предишните му бяха през февруари т.г.), за да се възползва от по-свободното си време сега, преди да влезе в натоварената предизборна 2020 г. 73-годишният Тръмп се подложил на бърз преглед и някои лабораторни изследвания във военната болница „Уолтър Рийд” край Вашингтон.  „Президентът е здрав и енергичен, без оплаквания”, посочи говорителката на Белия дом Стефани Гришам.", "date": "2019.11.17", "title": " Тръмп бил в много добро здраве"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8-%d0%b7%d0%b2%d0%b5%d0%b7%d0%b4%d0%b8-%d0%bf%d1%8f%d1%85%d0%b0-%d0%b2-%d1%87%d0%b5%d1%81%d1%82-%d0%bd%d0%b0-%d0%bd%d0%b8%d0%ba%d0%be%d0%bb%d0%b0%d0%b9/", "text": "Известни български музиканти и изпълнители почетоха един от най-великите световни оперни певци на всички времена Николай Гяуров. Тази година се навършиха 90 години от рождението на големия бас и в концертната зала на Военния клуб в столицата Фондация „Борис Христов” организира тържествен юбилеен концерт в негова чест, в който участваха утвърдени оперни артисти в България и света. Публиката се насладите на великолепна програма от известни оперни арии, дуети, песни и канцонети. Истинско удоволствие бяха изпълненията на световноизвестният тенор и личен приятел на Гяуров – Бойко Цветанов, басът Стоян Бончев, баритонът Иван Камабитов, тенорът Борис Луков и прекрасното сопрано Илина Михайлова. Изпълненията бяха под акомпанимента на Мариана Мирчева, а специален гост звезда на концерта бе световнопризнатият пианист и композитор Маестро Александър Зографов. Залата имаше възможност да съпреживее няколко виртуозни сола за пиано, изпълнени от него, както и прекрасен букет от най-великите италиански, руски и английски песни, аранжирани от Маестрото по уникален и неповторим начин. Феноменалният глас на тенора Бойко Цветанов буквално омагьоса зрителите с красотата си и за сетен път той доказа защо е смятан за един от най-големите тенори на нашето време, покорил най-големите световни оперни сцени и пял заедно с Пласидо Доминго, Хосе Карерас и Лучано Павароти. Той е ученик на великия Борис Христов, който го е наричал: “Сине мой, Дон Карлос на моите мечти”, в асоциация с образа от едноименната Вердиева опера. Успешната му международна кариера започва от Софийската опера, за да го отведе до най-престижните международни сцени, в продължение на повече от 20 години е водещ тенор на операта в Цюрих, Швейцария. Маестро Александър Зографов пък е един от най-големите съвременни композитори и диригенти, живял дълги години в САЩ и Канада. Лично е поставил на сцената на Бродуей като диригент и музикален директор почти всички мюзикъли на Андрю Лойд Уебър, с когото са близки приятели. В залата присъстваха и неговото семейство – майка му, съпругата и двете му деца, дошли от най-различни кътчета на света. Младият и вече утвърден български бас Стоян Бончев предизвика публиката с изключителните си артистични изпълнения на известни оперни арии и руски песни. Непринуденото му държане и уникалният му глас показаха, че България с право се слави с едни от най-добрите баси в операта. Той е председател на Фондация „Борис Христов” и солист на Ансамбъла на въоръжените сили на България. Баритонът Иван Камабитов, тенорът Борис Луков и сопраното Илина Михайлова буквално наелектризираха зрителите с изявата си и доказаха високата си класа, достойна за най-големите сцени. Залата награди всички участници с нестихващи аплодисменти, а кошници с цветя изпратиха председателката на парламента Цвета Караянчева и министърът на културата Боил Банов.", "date": "2019.11.17", "title": " Световни звезди пяха в чест на Николай Гяуров (снимки)\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%be%d0%b1%d1%8a%d1%80%d0%bd%d0%b0-%d1%82%d1%80%d0%b0%d0%b1%d0%b0%d0%bd%d1%82-%d0%b7%d0%b0-%d0%b4%d0%b0-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%bf/", "text": "Шофьор обърна кола, за да си освободи място за паркиране на ул. „Любен Каравелов” в София. Пред БГНЕС жител от сградата, пред която се е разиграла случката, разказва, че автомобилът е бил обърнат тази нощ, защото вчера той е бил паркиран на това място. Днес той е обърнат на две гуми, а син автомобил е заел мястото му. Според жителя, именно този водач е обърнал другия, който му е пречел. „Автомобилът е с редовна регистрация, в движение, паркиран съвсем правилно в центъра на София без да пречи на никой. Някои хора биха го намерили за смешно, но е по скоро признак на тотална деградация“, разказва потребител във фейсбук. На други снимки, публикувани в социалните мрежи се вижда, че на „освободеното“ място е паркирал друг автомобил. На място е пристигнал екип на полицията. Случаят се изяснява. „Полицаите помогнаха на жената и все още й помагат да прегледа дали колата е добре. Поздравления за работата им“, разказва очевидец във фейсбук и пибликува снимка.", "date": "2019.11.17", "title": " Шофьор обърна Трабант, за да освободи паркомясто за своята кола (СНИМКИ)"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%be%d1%82-%d0%b4%d0%b6%d0%b8-%d0%bf%d0%b8-%d0%b3%d1%80%d1%83%d0%bf-%d0%b7%d0%b0%d1%81%d0%b0%d0%b4%d0%b8%d1%85%d0%b0/", "text": "Над 160 доброволци – служители на „Джи Пи Груп” АД и техните семейства, засадиха над 1600 фиданки и дървета в София и Бургас. Компанията за втори пореден път се включи в инициативата „Новата гора на София“ край Суходол, като засади над 1500 фиданки акация. Акцията се осъществява с подкрепата на Столична община, която реализира проекта за трета поредна година. Служителите в офисите на „Джи Пи Груп“ АД от Бургас и Шумен и техните семейства се включиха в каузата, като направиха дарение към община Бургас и засадиха 50 броя пораснали дръвчета – явор, шестил, албиция, червен конски кестен и червен дъб на територията на парк „Славейков“. В инициативата в София в събота се включи и зам.-кметът по екология Йоана Христова. Тя благодари на всички, които са дошли, за да направят София по-чист град за живеене. Не забравяйте, че хубавите неща, които заедно правим ще останат след нас, допълни Христова. „Радвам се, че участваме в създаването нов зелен филтър в София и в Бургас. Ще продължим да залесяваме и занапред, защото грижата към околната среда за нас е приоритет“, коментира Иван Танев, главен инженер в „Джи Пи Груп“ АД.", "date": "2019.11.17", "title": " Доброволци от „Джи Пи Груп“ засадиха над 1600 дървета в София и Бургас"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b3%d0%bb%d0%b0%d0%b2%d1%87%d0%b5%d0%b2-%d0%bf%d0%bb%d0%b5%d0%bd%d1%83%d0%bc%d0%b8%d1%82%d0%b5-%d0%bd%d0%b0-%d0%b1%d1%81%d0%bf-%d1%81%d0%b5-%d0%bf%d1%80/", "text": "Тези пленуми на БСП, да ме извиняват колегите, започват да придобиват водевилен характер, вид на сериал като „На всеки километър“ или „Черните ангели“, но от друг жанр. Напоследък има много добри български сериали, тук сценарият виждате, че е добър, и един добър профжесионалист може да направи добър сериал. Това коментира по   Димитър Главчев, депутат от ГЕРБ, по повод днешния пленум на БСП, преди който отново бе поискана оставката на Корнелия Нинова. „Колеги се шегуват в НС, казват – „хайде да направим инициативен комитет вечно да е председател Корнелия Нинова на БСП.“ Това на шега, разбира се. Те ще продължат така, както преценят“, добави Димитър Главчев. Той определи като нов „Либерален Отечествен фронт“ гласуването на БСП и ДБ срещу Йорданка Фандъкова на местните избори в София, особено на балотажа, когато 8-те районни кмета на ДБ бяха излъчени с вота на левицата. „По едно време някои от Реформаторския блок бяха опозиция в управлението – това си има предистория, което се случи сега в София. Аз въобще не можех да си представя, че някой ще избере Мая Манолова и ще изгуби Йорданка Фандъкова“, изтъкна Димитър Главчев. „И то защото десните хора ще гласуват за Мая Манолова и до голям степен така стана. Не очаквах такава малка разлика“, призна си Димитър Главчев. По думите му гласувалата срещу Фандъкова т. нар. градска десница е „може би градска, но не е от София, а от един друг град“. Те образуваха един нов Отечествен фронт, който на мен ми прилича на Либерален Отечествен фронт, който се състоя в София – гласуваха заедно БСП и части от Демократична България. Щастлив съм, че нормалните десномислещи от ДБ, честно мислещите хора, не подкрепиха Мая Манолова. За протестите около предложението първия ден от болничните да са за сметка на работещите, той посочи, че има дълъг път преди да бъде прието. „От решение на коалиционния съвет до превръщането му в предложение има дълъг път. Ще има работна група да прецени по какъв начин ще стане – регулацията ще я определи работната група. Иска ми се да има и анализ, при условие, че има 3-кратно увеличение на болничните особено около празниците. Моето мнение ще изкажа след дебата – ние предизвикахме дебат за всичко това, показали сме, че се вслушваме в мнението на хората и мисля, че и този път ще стане така. Ще стане в рамките на срока – предложение между първо и второ гласуване на бюджета“, увери Димитър Главчев, председател на Контролната комисия на ГЕРБ.", "date": "2019.11.17", "title": " Димитър Главчев: Пленумите на БСП се превръщат в сериал като „На всеки километър“"}
{"url": "https://trud.bg/%d0%bc%d0%bd%d0%be%d0%b3%d0%be%d1%85%d0%b8%d0%bb%d1%8f%d0%b4%d0%b5%d0%bd-%d0%bf%d1%80%d0%be%d1%82%d0%b5%d1%81%d1%82-%d0%b8%d1%81%d0%ba%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0/", "text": "Хиляди привърженици на опозицията се събраха в грузинската столица Тбилиси, като поискаха оставка на правителството и предсрочни парламентарни избори, след като все по-непопулярната управляваща партия се отказа от обещаните избирателни реформи, предава AFP. Протестиращите се събраха пред сградата на парламента на един от най-големите антиправителствени митинги от години на фона на нарастващия натиск върху управляващата партия “Грузинска мечта”, водена от олигарх Бидзина Иванишвили.   Настоявайки за оставката на правителството и бързи парламентарни избори, протестиращите веят знамената на Грузия и Европейския съюз и носят гигантски транспарант с лозунг против Иванишвили „Всички срещу един“.   Опозиционните партии свикаха протеста, след като сформираха безпрецедентен обединен фронт срещу управляващата партия „Грузинската мечта“, чиито депутати миналата седмица отхвърлиха законодателство за провеждане на парламентарни избори догодина при нова пропорционална система за гласуване. Опозицията обвини Иванишвили в организиране на провала на законопроекта, като заяви, че управляващата партия несправедливо се възползва от сегашната система на гласуване.", "date": "2019.11.17", "title": " Многохиляден протест поиска оставката на правителството в Грузия"}
{"url": "https://trud.bg/%d0%b4%d0%b5%d0%bc%d0%b8-%d0%bb%d0%be%d0%b2%d0%b0%d1%82%d0%be-%d0%bd%d0%b5-%d1%81%d1%8a%d0%bc-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb-%d0%bd%d0%be-%d1%81%d1%8a%d0%bc-%d0%b1%d0%be/", "text": "Деметрия Девон Ловато, по-известна като Деми Ловато, е американска певица, актриса и авторка на песни. Родена е 20 август 1992 г. в Албакърки, Ню Мексико. Родителите и са Диана Харт де ла Гарза и кънтри певеца Патрик Ловато. Тя има по-голяма сестра Далас Ловато и по-малка полу-сестра, актрисата Медисън де ла Гарза. Израствайки в Далас, Тексас заедно с приятелката си Селена Гомез започва актьорската си кариера в детския телевизионен сериал „Барни и Приятели”. Ловато свири на пиано от 7-годишна възраст и китара от 10-годишна възраст. В интервю за Ellen DeGeneres тя разкрива, че е била обект на тормоз толкова много, че се е налага да мине на домашно обучение след 7-ми клас. По-късно става говорител за организацията PACER бореща се с тормоза в училищата и се появява на Next Top Model заставайки срещу тормоза. Деми страда от хранителни разстройства и самонараняване преди да се справи с емоционалните и психическите си проблеми и депресията. След участия и като гост звезда с малки роли в сериали и филми през 2010 г., Ловато влиза в рехабилитационна клиника заради психични и емоционални проблеми и слага край на актьорската си кариера. Завръща се към музикалната сцена с трети студиен албум през 2011 заедно с видеото на първия сингъл от албума – Skyscraper. През 2013 г. записва четвъртия си студиен албум Demi, предшестван от дебютния за албума сингъл Heart Attack. Нейната работа е отличена с десетки награди включително от MTV Video Music Awards и Teen Choice Awards. Извън работата си в музикалната индустрия Деми участва в благотворителни дейности чрез различни организации и има своя кампания Stay Strong. През юли 2018 г. 27-годишната Деми Ловато беше хоспитализирана заради свръхдоза наркотици. След това последва тримесечна рехабилитация и дълго затишие. През това време звездата преосмисли много, а миналата седмица за първи път от много време разказа как се промени животът й след скандалния инцидент. „През последните пет години се промених много. Прекарах много години, опитвайки се да бъда модел за подражание, но в същото време забравих да бъда себе си. Дълго време не си правих татуировка, опасявайки се, че ще имам проблеми с „Дисни”. Сега разбирам, че нищо страшно нямаше да се случи – на снимачната площадка може да се прикрие всичко. Сега знам със сигурност, че винаги трябва да се стараете да останете себе си: ако искате да боядисате косата си в лилаво, пребоядисайте я. Ако искате да се срещате с някой от вашия пол, направете го. Просто бъдете себе си. Днес разбирам коя съм, къде съм. Научих много, преживях много. Всички сме изправени пред различни проблеми на различни етапи от живота си, защото всички сме хора. И това е нормално за нас”, сподели актрисата в интервю за Teen Vogue. Ловато отбеляза, че сега е съсредоточена върху здравето си. Тя се опитва да прекара цялото си свободно време със семейството и близките си приятели: „Семейството и приятелите ми ме карат да се чувствам силна. Това е страхотна система за поддръжка. Много хора дори не осъзнават, че всъщност съм много емоционална личност, приемам всичко присърце. Ако някой говори негативно за мен в Интернет или ми се подиграва, това наистина боли. Но ми писна да се преструвам, че подобни коментари не ме болят. Обещах си, че повече няма да се преструвам. Аз също съм човек. Сега в отражението в огледалото виждам човек, който е преодолял много. Не виждам победител там, но виждам боец. Виждам човек, който ще продължи да се бори, независимо какво се изпречва на пътя му. Не съжалявам за случилото се по-рано. Както казах, научих много.” В допълнение Деми открито говори за хранителното си разстройство, отбелязвайки, че е в състояние да се научи да приема себе си такава, каквато е: „“Толкова дълги години се борих с това хранително разстройство. Това, което никога не признавах открито пред себе си бе, че във фитнеса винаги стигах до нездравословни крайности. Това ме поведе по тъмни пътеки. Уча се да обичам тялото си и да го приемам каквото е. Затова през октомври реших, че няма да ходя във фитнеса. За да бъда честна, не винаги се чувствам уверена в тялото си. Има дни, в които не харесвам това, което виждам. Но не се лъжа, казвайки, че имам перфектно тяло. Единственото важно нещо е, че съм здрава.” Проблемите с храненето започват още когато Деми е 9 години. Храната ѝ помага да се бори със стреса, на който е подложена от съучениците ѝ, които я обиждат и унижават. Деми се надява, че в бъдеще на професионални й постижения ще се обръща повече внимание от обществеността, отколкото на личните й преживявания и проблеми. „Искрено искам хората да си спомнят, че съм преди всичко певица и актриса. А сега голяма част от преживяното отчасти затъмни успехите ми в музикалната индустрия и актьорството”, сподели тя.", "date": "2019.11.17", "title": " Деми Ловато: Не съм победител, но съм боец\t"}
{"url": "https://trud.bg/%d0%b3%d0%b5%d1%80%d0%b3%d0%b0%d0%bd%d0%b0-%d1%84%d0%b5%d1%8f%d1%82%d0%b0-%d0%bd%d0%b0-%d0%b0%d1%83%d1%82%d0%b8%d1%81%d1%82%d0%b8%d1%82%d0%b5-%d0%b2-%d0%bb%d0%be%d0%bd%d0%b4%d0%be%d0%bd/", "text": "Българката създава първата музикална школа за работа с проблемни деца Гери е приета за докторат не къде да е, а в Кеймбридж Избира име на школата си „London Music Box“ “Представяш ли си, идва майка на дете аутист при мен объркана, смутена, защото никой не иска да работи с детето й – казва Гергана и гласът й трепери от вълнение. – Никой да не иска да говори и да играе с детето ти, защото е аутист, защото е различно… Как ще се почувстваш?” Гергана Аргирова отдавна е осъзнала, че цялото й престижно образование в Щатите е имало смисъл в мига, в който разбира, че може да помогне на това дете аутсайдер и на много като него. И то не къде да е, а в Лондон. Там дръзката музикантка създава първата музикална школа за работа с деца аутисти и печели престижни награди. Когато е на 5 години, записват малката Гери, родена в Пловдив и живееща със семейството си в село Катуница, на уроци по пиано. “Много ми хареса, даже вкъщи “свирех” на въображаеми клавиши, които си бях нарисувала на масата в хола”, казва Гери. Купуват на детето хубаво немско пиано. Първата й учителка Магдалена казва, че има талант и след IV клас тя постъпва в пловдивското музикално училище. Там попада на прекрасна учителка – Незабравка Кметова, която й вдъхва любов към музиката и пианото. След завършването Гергана печели пълна стипендия в Денвър, Колорадо, в един от най-престижните университети, част от елитната Бръшлянова лига. “Бях на 18 години, с “никакъв” английски и още на първия ден ни дадоха домашно – 2 страници есе за другия ден. Тази нощ не спах, много плаках, обадих се на мама по скайп и казах, че искам да си се прибера вкъщи”, спомня си Гери. В Денвър талантливото момиче от Катуница попада в бляскавия свят на деца на знаменитости. Частният университет е с космическа такса – половин милион долара за обучението за бакалавърска и още толкова за магистърска степен. Учи сред младежи, които паркират по 2-3 скъпи коли пред университета, а родителите им финансират обучението на талантливи бедни младежи, като създават образователни фондове. Какво би могло да си позволи едно дете на детска учителка и автомонтьор? Университетът поема таксата й и наема за жилище, а Гери сервира на партита във фирми за кетъринг. Талантливата и упорита българка обаче е включена в програма за много надарени студенти, в която се преподават предмети на много по-високо ниво. Единици са избраниците, а деканът на университета ги кани на специални вечери – защото са със специален статут. Трябва обаче да държат през цялото време много висок успех, за да си запазят мястото в програмата. Ако нямаш успех 5, 75, отпадаш. Гери остава 4 години в програмата. Предлагат й пълна стипендия и за магистърска степен и заплата като асистент на студентите за бакалавър по пиано. Изкарва 2 години и завършва магистратура по пиано и музикално образование. Междувременно тя решава, че потенциалът й е достатъчно голям, за да си изкарва прехраната със сервиране. В университета има много фондове, финансиращи пилотни проекти на студенти. В Денвърския университет е пълно с богати младежи, чиито родители финансират тези фондове, а те не си дават много зор да правят разни проекти. Гери обаче разработва проект за алтернативно музикално образование. Създава свой проект The Little Pioneer, на който студенти дават безплатни уроци по музика на бедни талантливи деца. Когато завършва магистратурата си, Гери е приета за докторат не къде да е, а в Кеймбридж във Великобритания и в Института по образованието в Лондон. И на двете места обаче искат да таксуват европейката като американка, защото идва от престижния Денвърски университет. А таксата за неевропейци е 3 пъти по-голяма и непосилна за нея. Тя обаче решава, че щом Съдбата е избрала да отиде в Обединеното Кралство, значи трябва да остане там. През 2012 г. Гергана пристига от Денвър в Лондон абсолютно без средства. Спестените й пари са блокирани за месец – такива са правилата при преместване от Америка. Не познава никого, но научава, че нейна приятелка от най-ранното детство в Катуница живее със семейството си в Лондон. Приютяват я за няколко месеца. “Бюджетът ми беше 1 паунд на ден. Толкова сълзи са изплакани!”, споделя Гери. Започва да търси всякаква работа – в офис и като преподавател по пиано. Отказват й навсякъде. Започва да дава уроци и решава, че сама трябва да си създаде работа. Преподава пиано, докато един ден не получава имейл от отчаяна майка на дете с аутизъм. Прави проучване и се оказва, че в цял Лондон няма нито една специализирана школа за такива деца. Решава, че тя, българката, ще е първа. “Бях чела много за деца с аутизъм, а и темата на доктората, който не направих, беше “Ефектът на музиката върху мозъка на аутистите”, казва Гери. Тя си спомня ранното си детство в Катуница и едно странно момче, което с никого не говори, всички се страхуват от него. “Сега, когато разпознавам деца с това заболяване, си мисля, че това момче е било аутист, но преди почти 30 години никой не знаеше как се работи с такива деца”, казва Гери. През 2013 г. тя регистрира собствена компания. Избира име на школата си “London Music Box”. В началото е сама, сега има 7 учителя. Логото на школата е като ключ сол, а името идва от джубокс. Подобно на него Гергана иска да създаде музикален бизнес, който да обединява различни жанрове и хора. Работят със здрави деца, с деца с аутизъм, дислексия, със Синдром на дефицит на вниманието и хиперактивност, а също и с възрастни. Преподават им пиано, китара, цигулка, виола, ударни инструменти, пеене, а Гергана завършва специални курсове за работа с аутисти. “Те са нормални хора, дори някои са по-интелигентни и талантливи. Спомни си филми като “Рейнман” и “Форест Гъмп”. Щом мислим за нормалните хора, че всеки е различен и го приемаме, защо не мислим същото за хората с аутизъм? Това се опитвам да направя с “Лондон Мюзик Бокс” – тези табута, ограничения, разграничения на хора да престанат!”, вълнува се Гери. Казва, че с учениците е като хамелеон, към всеки прилага специален подход, независимо дали е с аутизъм или не. “Исках да правя нещо, което да ми е интересно, нещо, в което да оставя сърцето си”, казва тя. “Ако чакаш някой да ти даде нещо – няма да стане – коментира 33-годишната дама, в чието образование са инвестирани 1 милион долара. – Дори и да ти дадат работа, може да не е това, което търсиш. Затова вярвам че ти сам може да си създадеш мечтаната работа. Аз го направих и работя здраво”. И момичето от Катуница е забелязано дори и в огромния Лондон. За проекта си с голямо обществено значение – работата с аутисти, социалният предприемач Гергана Аргирова получава няколко приза. Финалист е за бизнес наградите на общината, в която живее – Southwark Business Awards 2019” в категорията “Жени в бизнеса” и категорията “Предприемач на годината‘‘. През 2018 г. е определена за “Малък бизнес предприемач на годината” в цял Лондон, на престижните награди PickYourselfUK. За нея гласуват 6000 човека от цял свят. Тази година печели 2 приза на Българските Бизнес награди във Великобритания – “Иновативен бизнес на годината” (на журито и на публиката) и “Образователен бизнес на годината” (на публиката). През август се е омъжила за своя любим Сайръс, англичанин, финансов мениджър, който й е много силна опора в работата с финансите. “Моето свободно време? То пак е посветено на школата, и през уикенда продължава моето One Woman шоу, като се опитвам да отделям достатъчно внимание и на Сайръс”, смее се Гери. “Бръшлянова лига? Прекрасно. Лауреат на конкурси? Чудесно. Но да дадеш надеждата на майката, която преди това е плакала, че никой не иска детето й… Това е съвсем друго ниво. Това ми е страстта, разбираш ли? Има огън в мен! Толкова силно вярвам в това, което правим!”, вълнува се Гери. “Тези дечица, които са били аутсайдери, при нас си намират приятелчета, ходят си на рождените дни. След летния ни концерт се събрахме всички на една маса – деца със семействата си, здрави деца и аутисти, всички бяхме заедно! А ти представяш ли си това дете аутсайдер да го изкараш на сцената?… Какво е това за майката и за него? Да му ръкопляскат! Даже се научиха сами да се представят: “Аз се казвам Джон, аз съм на еди-колко си години и след малко ще свиря!”. Аз ги научих на това и се гордея!… Награди?… Не, не, не. Да чуеш как едно дете с аутизъм свири “Тиха нощ, свята нощ” – това не може да се опише с думи. И цялото ми престижно образование е само базата, за да се случва това. Един ден се надявам и в България да го направя. И искам всички българи да знаят, че щом аз, обикновено момиче от скромен произход мога да мина през Америка, да се установя и направя нещо такова в Лондон, и те могат!”, казва амбициозната дама, която вече 15 години не е в родината си, но твърди, че България винаги е с нея.", "date": "2019.11.17", "title": " Гергана – феята на аутистите в Лондон\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b5-%d1%85%d0%b5%d0%b3%d0%b5%d0%bc%d0%be%d0%bd%d1%8a%d1%82-%d0%bd%d0%b0-%d1%84%d0%b8%d0%bd%d0%b0%d0%bb%d0%b8%d1%82%d0%b5/", "text": "Германия е хегемонът на европейските първенства. Освен трите титли Бундестимът единствен се е класирал 13 пъти на всички финални турнири от старта им през 1972 година. Тони Кроос вдъхнови Германия за 4:0 над Беларус с два гола. За първи път от паметното 7:1 над Бразилия на полуфинала на Мондиал 2014 халфът на „Реал“ е участвал в две попадения – тогава заби едно и подаде за друго. „ Не сме от фаворитите на европейското отсече – Кроос. – Знаем на какъв етап сме и че има по-силни. Важното е, че от мач на мач вървим нагоре.“ Джошуа Кимих пък е единственият, играл във всички 22 мача на Бундестима от началото на 2018 година. Матиас Гинтер, световен шампион от Бразилия, вкара първия си гол в 29 двубоя за националния тим. С него бе открит резултатът на стадиона в Мьонхенгладбах. Бранителят играе именно в местната гордост „Борусия“. Холандия помогна на Германия да докосне и първото място в крайното класиране. „Лалетата“ на Роналд Куман завършиха само 0:0 на терена на Северна Ирландия. Така немците държат първото място в ръцете си и трябва да победя ирландците на свой терен във вторник. Гордостта на Холандия от по-добра статистика в директните двубои срещу Германия ще остане само за чест. Белгия е най-впечатляващият отбор в евроквалификациите. Девет мача, девет победи и 32:2 голова разлика. Но дори и най-силният може да стане за смях. При галаскектакъла на братя Азар при 4:1 над Русия защитникът Дедрик Боята излезе титуляр с фланелката на резервата Миши Батшауи. Чак в 55-ата минута делегатът и съдиите осъзнаха куриозната грешка и накараха бранителя да я поправи. През цялото време Боята игра с титулярния номер 4 на шортите си. По-късно Батшауи влезе резерва. „ Дедрик реализира мечтата си“, написа шеговито в туитър нападателят на „Челси“. На струващия един милиард долара стадион „Крестовски“ в Санкт Петербург преди 15 месеца „червените дяволи“ станаха трети в света. Сега направиха на пух и прах „сборная“ благодарение на два гола на Еден Азар, един на брат му Торстен и още един на Ромелу Лукаку. Новата звезда на „Реал“ е вкарал или асистирал поне на едно попадение във всяка от деветте квалификации. Голямото дерби във вторник ще бъде в Кардиф. Уелс ще приеме Унгария с единствена цел – победа. А равенство може да върне в играта Словакия, която при подобен развой и успех над аутсайдера Азербайджан отива на Евро 2020.", "date": "2019.11.17", "title": " Германия е хегемонът на финалите"}
{"url": "https://trud.bg/%d0%b7%d0%bb%d0%b0%d1%82%d0%ba%d0%be-%d1%8f%d0%bd%d0%ba%d0%be%d0%b2-%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f%d1%82-%d1%85%d0%b0%d0%bb%d1%84-%d0%be%d1%82-%d1%81%d0%b0%d1%89/", "text": "Златко Янков беше един от най-големите футболисти на България. Наричат го Фара – мощен, безкомпромисен, железен. Истински черноработник. Без Янков нямаше да бием Германия на четвъртфинала в Щатите преди 25 години. Именно Фара даде гениалния пас към Йордан Лечков.  В националния отбор Янков има 80 мача. Три пъти стана шампион с „Левски“. Игра в Испания, Германия и Турция. Но неговата голяма футболна любов е Бургас – без значение дали става въпрос за “Черноморец” или “Нефтохимик”.  – 25 години са дълъг период, но хубавите спомени не се забравят. Резултатите, класирането, удоволствието от победите над Гърция, над Аржентина и най-вече над Германия. Как да го забравиш? Често гледам положението, от което стана голът на Лечков. В тази ситуация имаше тъч за нас, трябваше да се действа много бързо под натиск. Противникът ме атакуваше, някой ми подвикна, завъртях се и видях как Лечков спринтира към наказателното поле. Знаех, че е много силен с глава и трябваше да подам топката остро, тъй като беше далеч от вратата, а трябваше да нанесе силен удар. Затова пасът трябваше да бъде прецизен и отсечен.    – Според ситуацията и противника. Задържах топката, тръгнах към нашата врата, обърнах се и с периферията видях как ми извика „Фар“.    – Срещу Аржентина. Тогава трябваше да играе Диего Марадона, но му забраниха. В дните преди срещата ми закачаха на джоба негова снимка да я гледам. Бях много притеснен и до последно трябваше да мисля как да противодействам. Той играеше в моята зона. Марадона не игра, но на терена бе Ортега – също много класен футболист.    – Голям късмет! Цяла България очакваше чудо. Преди мача много не си вярвахме, но когато излязохме да загряваме, си казахме, че това е един мач и трябва да го спечелим. Във футбола всичко се случва. Имахме хора, които играеха на високо ниво. С техните думи помогнаха на останалите, които играехме в България, още да вдигнем настроението.    – Групата ни беше доста тежка. Нямахме късмет. Отборът вече играеше по-трудно. Имаше нови попълнения. Кишишев игра като десен бек. Може би помислихме, че сме направили много. Наистина е така. Носехме тази слава, но се видя, че трябва да се играе футбол.    – Стартирахме с 0:0 с Парагвай. После дойде негативният резултат срещу Нигерия – 0:1. Играта ни не беше добра. Някои почнаха да подвикват: „Подай на мен топката, защо я подаваш на него, а не на мен!“ По време на игра не избирам на кого да я подам    – Винаги имало. Тогава „Черноморец“ беше в „А“ група, а „Нефтохимик“ – в „Б“. Мачовете между двата отбора за купата бяха много оспорвани.    – „Нефтохимик“ е в „Б“ група с прилично класиране. Нашият отбор „Черноморец“ е във „В“ група. Ще се постарае тази година да влезе в професионалния футбол. Когато нямаш база е много трудно. Христо Порточанов липсва на футбола в Бургак. Няма човек като него.    – Не мога да ги сравня. Няма смисъл. Футболът се промени, стана по-динамичен. Нашият отбор можеше да постигне и повече. Малко не ни стигна.    – Когато треньор беше Люпко Петрович, тренирах за кратко. Годините ми оказаха влияние. Тогава отидох в „Локомотив“ (Сф), след което преминах в турския „Ванспор“.    – Отидох за три месеца и половина. Бяхме много чужденци, а имаше ограничение. Така се върнах в „Левски“. Но успях да изиграя един мач срещу „Барселона“. До 20-ата минута беше 3:0 за тях.. В края на първото полувреме топката излизаше към централната тъч линия и аз я догонвах. Обърнах се, а Гуардиола тичаше след мен. Помисли, че ще поема топката и ще се обърна към нашата врата, а бях с гръб към тяхната врата. Застана ми вляво, но го видях и веднага прибрах топката с десния крак обратно. Пеп замина към резервната скамейка. Спомням си, че всички пляскаха.    – На първия ми лагер и на втората тренировка получих контузия. 40 дни се лекувах, всеки ден ходехме в Дюселдорф. После трябваше да вляза във форма и минаха доста мачове. Първият ми двубой бе срещу „Борусия“ (Дортмунд) за купата, играх малко. След това отбелязах първия гол на „Юрдинген“ навън. Отборът беше скромен и изпаднахме. След това последва трансфер в „Бешикташ“.    – Двете години в „Бешикташ“ бяха страхотно преживяване. Голям отбор, един от четирите най-известни тимове в Турция. Невероятна атмосфера, хубави условия, страхотен стадион. Не можахме да станем шампиони, но играхме в групите на Шампионска лига, в тези за купата на УЕФА.    – Когато играеш добре, винаги са много искрени към теб. Има голямо уважение и всичко, което искаш, се случва.    – Много добър! Работихме една година и нямах никакви проблеми. Тогава Данчо се скара с него и Тошак всеки ден ми казваше: „Говори с Лечков да не се отказва, има много футбол в него.“ Тошак разбираше от футбол. Видяхме се в Бургас на един мач на националния отбор.    – Не се чувахме. Отвсякъде ни подкрепяха още на загрявката. Поздравявахме ги от три страни. Невероятна публика, всеки мач стадионът беше пълен. Голяма подкрепа, като и сега продължава да бъде така.    – Когато дойдох в „Левски“ и тренирах, Люпко Петрович ме изпрати два пъти за по 10 дни на проби в Китай, но не стана. Не знам защо. Може би това, че бях на 30 и няколко години. През 1999-а направих силни мачове за „Ванспор“. След това играх шест месеца в „Генчербирлиги“. Всичко зависи от мениджърите и връзките им.    – Тогава Краси Балъков беше треньор и проектът работеше, но после парите свършиха. С тях и футболът. Имахме 12 чужденци и зависи как харчиш. Когато взимаш, трябва и да продаваш футболисти, за да има възвръщаемост.    – Оставката е нормална, когато нямаш резултати и не искаш да водиш отбор, който губи. Без материал трудно се работи. Нямаме и сред по-младите играчи, но да се надяваме, че това ще се промени.", "date": "2019.11.17", "title": " Златко Янков, легендарният халф от САЩ’94, ексклузивно пред „Труд“:  Ходих със снимка на Марадона в джоба"}
{"url": "https://trud.bg/%d0%b4%d0%b2%d0%b0-%d1%81%d0%b0%d0%bc%d0%be%d0%bb%d0%b5%d1%82%d0%b0-%d1%81%d0%b5-%d1%81%d0%b1%d0%bb%d1%8a%d1%81%d0%ba%d0%b0%d1%85%d0%b0-%d0%bd%d0%b0-%d0%bb%d0%b5%d1%82%d0%b8%d1%89%d0%b5%d1%82%d0%be-3/", "text": "Самолет на „Еър Намибия” се сблъска със самолет на „Кореън Еър” след кацане на летището във Франкфурт на Майн в събота вечерта, предаде БГНЕС. Няма информация за ранени хора. И двата самолета са повредени. От „Еър Намибия случаят беше наречен „малка авария”. Говорителка на летището във Франкфурт заяви, че инцидентът е станал около 18:00 ч. в събота. Тя каза, че никой не е пострадал и причините за катастрофата остават неясни. „Лявото крило на самолет на „Еър Намибия” се сблъска с хоризонталния стабилизатор на полета на „Кореън Еър” KE905, докато чакаше на пистата за рулиране след кацане“, се казва в съобщение на Кореън Еър. Южнокорейският самолет е превозвал 241 пътници и 40 души екипаж по това време. „Ние потвърждаваме, че нито един пътник и член на екипажа не са пострадали“, добави Еър Намибия в собствено изявление. „Кореън Еър” заяви, че полетът до Сеул е отложен с 21 часа, а на засегнатите пътници е било предложено настаняване. От „Еър Намибия” също настанили пътниците, докато намерят алтернативен полет.", "date": "2019.11.17", "title": " Два самолета се сблъскаха на летището във Франкфурт"}
{"url": "https://trud.bg/%d0%ba%d1%83%d1%80%d1%81%d0%b0%d0%bd%d1%82%d0%b8-%d0%b8-%d0%be%d1%84%d0%b8%d1%86%d0%b5%d1%80%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%bd%d0%b2%d1%83-%d0%b2-%d0%bd%d0%b0/", "text": "Курсанти и офицери презентират Националния военен университет „Васил Левски“ във Велико Търново в над 300 училища в страната. Тази практика преди старта на приемната кампания, се прилага от 2001 г. Тогава представянето на военния ВУЗ е било направено пред единайсетокласници в 89 школа. В по-малките населени места пред зрелостниците се изправят курсанти, които са възпитаници на съответното училище и разказват с гордост за живота и обучението във военния университет. Така на приемни изпити преди година се явили 12 младежи от едно и също училище в Полски Тръмбеш, а други 11 момчета и момичета пък били от един регион на страната. Колкото курсанти били приети в предишния випуск от Смолян, толкова и завършили и сега са офицери. От ръководството на висшето военно училище изтъкват още, че се явяват и много кандидати от София и Пловдив, както за военни, така и за граждански специалности. „Подготвяме новата кампания за прием на курсанти и студенти. Отново ще се признават оценките от зрелостните изпити. Имаме сериозна статистика откъде са успелите кандидати за бъдещи офицери. При визитите ни в училищата прави впечатление, че зрелостниците се впечатляват от това, че обучението в НВУ е безплатно, че има задължително общежитие и най-вече, че след завършване професионалната им реализация е гарантирана“, обяснява м-р Иван Георгиева от „Връзки с обществеността“ в НВУ. Тя споделя, че от февруари започва ранния прием. За улеснение на кандидатите от 7-8 години се провеждат изнесени изпити в отделни градове. „Това спестява разходи на младежите. При организацията на провеждането на общообразователния тест и тестовете по чужд език и психологическа пригодност, помагат Военните окръжия по места. До края на март минават и медицинските прегледи. Практиката показва, че на ранните изпити се явяват повече кандидати и 2/3-ти от приетите курсанти са от тази кампания“, изтъква м-р Георгиева. Само преди месец клетва положиха 163-ма първокурсници курсанти от 146-я випуск на военното училище. Не един са случаите на завършили граждански специалности след това да кандидатстват за курсанти. Бъдещите офицери са категорични, че обучението в Националния военен университет е на много високо ниво и позволява сериозна научна и изследователска дейност. Животът в военния ВУЗ е интересен, момчетата и момичетата под пагон могат да се включат в извънучебни занимания, каквито предлагат клубовете за народни танци, физика, приложна електроника и фотография. Скоро ще започне да действа и клуб „Традиции и бъдеще“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Курсанти и офицери представят НВУ в над 300 училища в страната\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d0%b2-%d0%b5%d0%b3%d0%b8%d0%bf%d0%b5%d1%82/", "text": "Министърът на туризма Николина Ангелкова проведе работна среща с министъра на туризма на Арабска република Египет д-р Рания Ал-Машат. Двете разговаряха по време на работното посещение на министър Ангелкова в Кайро. Тя е придружена от група делегати, сред които са представители на местната власт и бизнеса, както и депутати от парламентарната Комисия по икономическа политика и туризъм, съобщиха от пресцентъра на МТ. Задълбочаването на партньорството между двете страни ще допринесе за развитието на туризма, който е ключов икономически сектор за двете държави, каза министър Ангелкова. Тя акцентира, че България и Египет имат дългогодишно добро партньорство в туризма и изрази увереност, че то ще продължи с обмяна на добри практики в популяризирането на културата и историята на страните, допринасяйки по този начин за увеличаване на интереса към двете държави, както и привличане на гости от други пазари. Двамата министри обсъждаха и възможността за създаване постоянен механизъм за сътрудничество в туризма между двете страни. Домакинът- министър Рания Ал- Машат открои важността на туризма за икономиките на Египет и България и изрази възхищение от визитата си в България през месец май тази година. Египетският министър на туризма бе сред участниците в Международния форум за устойчив туризъм и инвестиции, който бе проведен в края на май в Слънчев бряг. На срещата днес тя получи официална покана да присъства на второто издание на международния инвестиционен форум в туризма, който е планиран за 2020 г. Министрите Ангелкова и Ал- Машат обсъдиха в Кайро и възможността за организиране у нас на Българо-египетски туристически форум, в който да участват представители на бранша от двете страни. Срещите в Египет на българските представители продължават.", "date": "2019.11.17", "title": " Министър Ангелкова се срещна в Египет с министъра на туризма на арабската страна"}
{"url": "https://trud.bg/%d0%b2%d1%80%d1%8a%d1%89%d0%b0%d1%82-%d0%bf%d0%b5%d1%82%d0%b8-%d0%b1%d0%bb%d0%be%d0%ba-%d0%bd%d0%b0-%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b2-%d0%bd/", "text": "От 10:35 часа днес започна повишаване на мощността на пети блок на АЕЦ “Козлодуй”, която вчера, 16 ноември, временно  до 50%. Това съобщиха от пресцентъра на атомната електроцентрала. Натоварването на блока се извършва поетапно, съгласно изискванията на технологичния регламент, и ще продължи до достигане на 100%. Направени са всички необходими проверки, с които е потвърдена работоспособността на оборудването. Шести блок на АЕЦ “Козлодуй” продължава да работи с пълно натоварване на мощността.", "date": "2019.11.17", "title": " Връщат пети блок на АЕЦ “Козлодуй” в нормален режим на работа"}
{"url": "https://trud.bg/%d0%b1%d1%83%d0%b7%d0%bb%d1%83%d0%b4%d0%b6%d0%b0-%d0%be%d1%82-%d1%88%d0%be%d0%ba%d0%be%d0%bb%d0%b0%d0%b4-%d0%b2%d0%bb%d0%b5%d0%b7%d0%b5-%d0%b2-%d0%bc%d1%83%d0%b7%d0%b5%d1%8f-%d0%bd%d0%b0-%d1%85%d1%83/", "text": "Ще видите и рисунки с кебапчета, летящи чинии и зелени човечета Маргарита Доровска е получила образованието си на куратор в най-доброто училище за изкуство в цял свят – Кралския колеж по изкуство в Лондон. Уникалната изложбата “Нонумент” в Музея на хумора и сатирата в Габрово се превърна в едно от най-значимите събития напоследък в града. Тя представя паметници от Централна и Източна Европа, които в резултат на промени в идеологията са променили или загубили смисъла си. “Акцент в тази изложба е близкият до Габрово Дом-паметник на БКП на връх Бузлуджа. Изложбата е резултат от много сериозно проучване и със сигурност би била любопитна за всички, които се интересуват от миналото и бъдещето на рушащите се “нонументи” и конкретно от Бузлуджа. Разбира се изложбата включва и карикатури с “чинията” на най-добрите ни карикатуристи, така че ще видите и рисунки с кебапчета, летящи чинии, зелени човечета и съвременни и позабравени вече политици”, споделя Маргарита Доровска. Тя допълва, че наскоро пред “чинията” се е случило необичайно представление на група ЛИГНА (Германия) и Стефан А. Щерев, с музика на Емилиян Гацов – Елби. “Това бе неповторимо изживяване, което ни преведе през моменти от историята на паметника, строителството, партийните ритуали. Появи се темата за съучастието и за възможността за съпротива, която обикновения човек би могъл или не би могъл да упражни спрямо тоталитарната власт. Днес, когато трябва да се вземат мерки за консервацията на този впечатляващ паметник, изложбата “Нонумент” и представлението, което направихме горе са изключително ценен принос към обществения дебат относно бъдещето на Дома-паметник. Освен обичайните сувенири – тениски, торбички, магнити, за този проект заедно с габровската шоколадова фабрика направихме и шоколодови “Бузлуджи” – защото миналото не се връща, само се преглъща”, изтъква Маргарита Доровска. Самата тя е изключително интересна личност. Маргарита Доровска е организатор на изложби, получила образованието си на куратор в най-доброто училище за изкуство в цял свят – Кралския колеж по изкуство в Лондон, който през 2019 за пета поредна година е класиран на първо място сред университетите за изкуство и дизайн в цял свят. През юни 2016 г. поела управлението на Музея на хумора и сатирата. Оттогава културната институция е представила 84 изложби и над 140 събития. Увеличила е бюджета си с 50%, а посещаемостта бележи връх от 1989 година насам. Веселата къща в Габрово показва най-доброто от карикатурата и от хумора в съвременното изкуство и предлага едни от най-интересните изложби и образователни програми за деца в страната – защото музейният екип е убеден, че чувството за хумор се възпитава и е особено нужно във време на фалшиви новини и разделено общество. Дейната дама разказва, че от 11 октомври гостите на Дома на хумора могат да видят “Обезглавявания” – изложба с живопис, обекти и рисунки на Николай Панайотов. Експозицията включва произведения от различни периоди, включително две платна, които Националната галерия предоставила от хранилището си и които сега при нас могат да се видят за пръв път от 30 г. насам. “В едно от тях – “Последният лов на царя”, сюжетно обвързано с реално събитие – последният лов на Тодор Живков в местността Лъга в Балкана ден преди свалянето му от власт, има много от символите и композиционните решения, които трайно ще се установят по-късно в платната на Панайотов. През 1990 г. той заминава за Париж и сега си идва в България през лятото – да рисува в балканското село Стоките, но тази изложба е най-голямото “завръщане” на Николай от 28 г.”, разкрива Маргарита Доровска. На 18 октомври Музеят на хумора и сатирата представи традиционния си есенен Карикатурен салон. До края на февруари 2020 публиката ще може да види над 140 карикатури от самостоятелните изложби на двама големи български карикатуристи – Трайко Попов и Милко Диков, както и избрани творби от Националната изложба на карикатурата на СБХ. Трайко Попов получи голямата награда за карикатура на Габровско биенале, а Милко Диков – наградата на Музея в националната карикатурна изложба тази година. “И двамата автори имат дълга история с Дома на хумора и сатирата – участват или журират най-ранните ни биеналета, още от 70-те години на миналия век. Деветдесетгодишният Милко Диков е пример за това как изкуството държи човек в отличен тонус. Произведенията му са графични, прецизни, с категоричен виц. Карикатурите на Трайко Попов от друга страна са изключително цветни, с наситена композиция, повече разказ и блестящо остроумие. И двамата са брилянтни в това да те разсмеят”, обяснява Доровска. Успешният ръководител на Веселата къща уточнява, че за пръв път това издание на Карикатурния салон предлага и лимитирана серия от репродукции на Милко Диков и Трайко Попов, които посетителите могат да купят в музейния магазин. Същото важи и за самостоятелната изложба на Николай Панайотов като се предлагат негови оригинални рисунки в малък формат. “За нас е важно да дадем възможност на посетителя да си купи нещо за спомен, а ако то е изкуство на водещи автори, макар и нещо малко или репродукция – още по-добре. Хората имат нужда да живеят с изображения”, коментира Доровска. В Габрово предстои сериозно сътрудничество между Регионалния исторически музей, Художествената галерия и Музея на хумора и сатирата. Проектът е на Общината, която от няколко години представя своите бележите фамилии. “Тази година това са трите поколения Солакови – скулпторът Митьо Солаков (1931 – 2010), неговият син, художникът Недко Солаков, роден през 1957 и внукът, отново художник – Димитър, роден през 1987. “Династичната” изложба ще бъде представена на 25 октомври с произведения на тримата, включваща творби от колекциите на галерията, историческия музей и от нашата колекция. Тя ще бъде в градската галерия. А при нас представяме “Пестеливи драсканици” – проект, в който Недко Солаков рисува и пише по стените на залата като влиза в диалог с предходната изложба”, обяснява Маргарита Доровска. В Дома на хумора се предлагат множество ателиета, където децата могат да бъдат ангажирани с важни теми. Такава е темата на изложбата “Град Градина”, направена от габровската художничка Невена Екимова. Изложбата е умален модел на град, който децата са поканени да променят. “Тук белите свършват добре – може да се рисува по фасадите на блоковете с тебешир или да се правят графити от прежда, майсторят се бомби от семена, които избухват съвършено миролюбиво при първия дъжд. Вършат се и добрини – хлапетата спасяват улични котета и събират отпадъци разделно, за да нахранят две чудовища – едното хартиеядно, а другото – пластмасоядно. Имаме поумняващ парк, в който се учат да разговарят, да спорят и да вземат решение в група”, изброява Доровска. Амбициозната директорка на Веселата къща подчертава, че музеите, дори когато работят със старини на хиляди години, трябва да го правят по актуален начин, така че изложбите им да говорят на днешния човек и да му казват нещо ново. “В Колежа когато предлагахме изложби всеки от нас трябваше да защити по убедителен начин темата и подхода си като докаже, че тази изложба не е правена вече, че казва нещо ново и важно за публиката. Ако искаме изкуството да има своята обществена значимост и хората да обичат и посещават музеите ни, то трябва да работим с мисъл за публиката и с ясно разбиране за проблемите на съвременното общество”, подчертава Маргарита Доровска.", "date": "2019.11.17", "title": " Бузлуджа от шоколад влезе в Музея на хумора и сатирата\t"}
{"url": "https://trud.bg/%d0%b4%d0%b0-%d0%b2%d0%ba%d1%83%d1%81%d0%b8%d1%88-%d0%ba%d0%be%d1%80%d0%b5%d1%8f/", "text": "Задължително пробвайте храна от улицата  Лютото кисело зеле – кимчи, запазва младостта Най-бързият и в същото време вкусен начин да опознаеш чужда култура е чрез храната й. Това как се подрежда чинията, дали се сервира в общи или индивидуални купи, дали господстват ярките цветове или се залага повече на хранителността, отколкото на визията, как се общува на масата, какви са приетите маниери може да ти разкаже за една страна повече от куп енциклопедии. Затова и повечето запалени пътешественици не пропускат да опитат всичко, до което се доберат от местната кухня и напитки като част от преживяването. Една от причините и аз да се влюбя в Южна Корея е именно типичната кухня и традиции. Ако се доверим на храната, Корея е шарена, деликатна, общителна, възпитана и не на последно място много, ама много вкусна. Ако не сте вегетарианец, именно в азиатската страна можете да пробвате най-вкусното и крехко телешко. Всъщност, докато влизате в ресторант, приличащ на заведение за бърза закуска на пазара в Бусан, няма как да предположите какво пиршeство за небцето предстои. (Градът е познат още и като Пусан. Спорът за това дали се чете с „п” или „б” е безкраен. Просто защото звукът, който произнасят местните е между двете познати у нас съгласни и постоянно се сменя начина, по който го чувате.) В традиционните заведения за месо на всяка маса е поставена скара. Тя се пълни с горещи въглища, а подвижен комин служи за разпалване на огъня и за обиране на дима. Клиентите получават предварително мариновано месо, в нашия случай божествено телешко от местна порода, чиито вкус може да съперничи само в цената му. Клиентите сами приготвят храната си до степента на изпичане, която им харесва. Могат да метнат на скарата и от поставените в купички гъби и различни видове зеленчуци. И ако очаквате да получите собствена цяла пържола в чинията – лъжете се. Традицията тук е месото да се нарязва на хапки от този, който е приел важната роля да го приготвя, като след това се поставя в общи чинии. Нарязването не става с нож, в Корея за тази цел използват ножица. И така умело я въртят и ползват дори малки деца, че започваш да се чудиш дали европейците не сме направили някоя и друга грешка по време на еволюционното ни развитие. Корейците не хапват пържолите с гарнитура, както ние сме свикнали, а завиват месото в различни видове салати и зеленини, след което добавят сосове. Получава се нещо като вариация на здравословен дюнер, а този метод прави и месото значително по-крехко и вкусно. Задължително поискайте да пробвате избраната от вас свинска или телешка мръвка, завита в сусамови листа. Вкусът е колкото интересен, толкова и неповторим. Това, че корейците се хранят общо и споделят всичко на една маса е достатъчно, за да си направите извода, че са задружни като общество и се уважават един друг. Задължително е, когато питието ти в чашата свърши, някой друг да ти налее, за да покаже уважение. Така ако пият заедно на екс, което се случва под съпровода на весело подвикване, после всеки пълни чашата на другия. Сред другите традиции, които се спазват в Корея, е да не се оставя нищо в чинията. Наистина се яде много, ама изключително много. Затова и при поръчване на вечеря няколко пъти се обяснява, че искаме детски количества, за да не изхвърляме впоследствие вкусотиите, които ни предлагат. Въпреки това по улиците няма нито един дебел кореец. Според местните причината е, че кухнята им е много здравословна. На закуска, обяд и вечеря менюто им е едно и също. То включва купичка варен бял ориз, печени мръвки и зеленчуци. Не използват фурни и рядко храната се пържи. Всичко се вари или мята на скарата. Използват се и три вида сос за овкусяване. Безспорно най-популярната корейска храна е кимчи или кисело-люто зеле. Според местните именно на ферментиралата храна дължат красотата и дълголетието си. Въпреки, че небцето ви едва ли ще усети разликата, съществуват над 200 вида рецепти за приготвянето на киселото зеле, според използваните допълнителни продукти и подправки. Сред най-сниманите храни обаче е пибимпап (бибимбаб). Основата му е варен ориз, а украсата, която прави ястието цветно, са наредени върху него като слънце цветни, разнообразни зеленчуци и яйца. Приготвянето му прилича на изкуство, а колко е непреходен животът и красотата става ясно в мига, в който ястието се разбърка и придобие съвсем не толкова фотогеничен вид. Всъщност името на пибимпапа идва от корейския глагол – бъркам. И въпреки, че днес е сред най-популярните ястия за туристите заради това, че стои добре на снимка, всъщност не е древно, а почти съвременно изобретение. Естествено, корейската кухня има още вкусни и популярни ястия, които ви предизвикваме да опитате сами. Но не пропускайте и приключението да пробвате многообразието от улична храна. За разлика от други азиатски страни, тук няма никаква опасност за здравето ви и спокойно можете да похапвате от сервираните в колички на улицата разнообразни шишове с морски продукти, сирена, тестени и оризови закуски, картофи, нанизани на спирали, сладолед във формата на роза и каквото още ви хрумне.   Възглавниците се пълнят със зърна и шума от елда  Подарете си пътешествие през вековете Ако искате да се почувствате като типичен кореец, но живял преди няколко века, горещо ви препоръчваме да си подарите поне едно денонощие в Института за традиционна корейска култура Jeonggangwon край олимпийската зимна столица Пьонгчанг. Освен да се насладите на „хотелско” настаняване в типичен дом с хартиени стени в комплекса можете да разгледате етнографски музей и красива градина, да видите ромоляща вода и открит „склад” за кимчи, както и да научите в кулинарно училище какви са типичните методи за приготвяне и консервация на храни. Сред най-приятните преживявания обаче е да нощуваш в типична стая, с матрак директно върху земята. Външната врата се затваря с местен вариант на резе, който представлява дълга кука, положена под определен ъгъл в закачената на вратата халка, така че да пречи на отварянето на плъзгащата се конструкция. Прозорците, както и стените, са направени от хартия. Но дървените им рамки, позволяват да ги приплъзнете рано сутрин и да се насладите на ромолящия точно през очите ви водопад. Или отсрещния хълм, чиято гледка според традициите задължително трябва да присъства в околния пейзаж. Традиционните къщи, още в древна Корея разполагали с „подово отопление”. Тунели отвеждали горещия въздух от димящото огнище до всяка стая. В същото време през лятото домовете имали и своеобразен вграден вентилатор. Просто извън стените на стаята се строи издадена външна част, като тераса, но от всички страни на къщата. Тази издадена външна част е „наколна” и когато приседнеш върху нея и в най-горещите дни се усеща полъха на движещия се въздух. Днес в Института за традиционна корейска култура Jeonggangwon не разчитат само на архитектурата, а са вградили истинско подово отопление в стаите, които освен обзаведената баня и топлината, са изградени изцяло в традиционен стил. Така удобно можете да се потопите в културата на страната, без да се отказвате от съвременните удобства. Неслучайно мястото е избрано и за сцена на популярни корейски сериали и филми.   Хотели за птички и тематични градини впечатляват туристите Можете да си направите пикник насред реката Едно от най-магичните места за посещение в Корея е цветната ферма ХербНара. За това да се чувствате прекрасно помага може би фактът, че мястото е разположено на 700 метра надморска височина, което се определя като най-благоприятното за човека. Сами ще се убедите, че въздухът във фермата е различен. При това през всеки сезон. Защото премяната на десетте тематични градини се променят постоянно според сезона и дори в чест на местните празници. Така че когато посещавате ХербНара по няколко пъти в година, ще имате усещането, че се намирате на различно място. Ако не броим разбира се чудесните хрумки, които допълват атмосферата. Като дървени птичи хотели със „стаи” за различни пернати обитатели, цветни пейки с написани върху тях сентенции, венци, фигури, статуи и беседки за снимки. И дори дървени маси със столчета насред реката. Ако в някое по-топло време ви се прииска да си направите пикник в компанията на течащите около вас студени води. Във фермата, освен да се наслаждавате на околната цветна феерия, можете да научите имената на стотици цветя, дървета и подправки, докато гоните прелитащите сред тях пеперуди. Имате шанс и да се сдобиете с всякакви сувенири, цветя, минирастения, натурална козметика, с която Корея е известна по цял свят, сапуни и всякакви предмети, в които има вградени изсушени билки и цветя.", "date": "2019.11.17", "title": " Да вкусиш Корея\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%be%d0%b1%d0%b2%d0%b8%d0%bd%d0%b8-%d0%ba%d1%8e%d1%80%d0%b4%d0%b8%d1%82%d0%b5-%d1%87%d0%b5-%d1%81%d0%b0-%d0%be%d1%81%d0%b2%d0%be%d0%b1%d0%be%d0%b4%d0%b8%d0%bb/", "text": "Турция обвини кюрдските части от Отрядите за народна самоотбрана в освобождаването на повече от 800 бойци от терористичната организация „Ислямска държава“ в Сирия, съобщи TACC. „Турция е единственият партньор от НАТО и международната коалиция срещу “Ислямска държава“, която заедно с тях се бори и неутрализира над 4000 членове на „Ислямска държава“ в Ирак и Сирия. Работническата партия на Кюрдистан и Отрядите за народна самоотбрана от своя страна освободиха повече от 800 затворници от „Ислямска държава“ в Тел Абаяд“, се казва в изявлението на турското Министерство на националната отбрана.", "date": "2019.11.17", "title": " Турция обвини кюрдите, че са освободили 800 бойци от ИДИЛ"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%be%d1%82%d0%b1%d0%b5%d0%bb%d1%8f%d0%b7%d0%b0-%d1%81%d0%b2%d0%b5%d1%82%d0%be%d0%b2%d0%bd/", "text": "Под мотото „Животът не е резервна част” ОДМВР–Бургас отбеляза с поредица от събития Световния ден за възпоменание на жертвите от ПТП – 17-ти ноември. Преди минути приключи срещата на комисар Неделчо Рачев – началник отдел „Охранителна полиция и КАТ” при ОДМВР – Бургас с възпитаниците на Неделното училище при храм „Св. Иван Рилски”, ръководени от г-жа Атанасия Петрова. Пред подрастващите комисар Рачев сподели наблюденията си за агресията на пътя, рисковите зони за пешеходци, велосипедисти и скейдбордисти, както и новите предизвикателства, поставяни с употребата на все по-популярните електрически тротинетки. Рязко бяха разграничени най-опасните ситуации на пътя, както и възможностите те да бъдат избягнати. Със забавни въпроси бяха проверени знанията на децата от Неделното училище за безопасността на пътното платно – начините за пресичане и видовете пешеходни пътеки и светофари. В знак на благодарност малчуганите изненадаха комисар Неделчо Рачев и му подариха тематични рисунки, показващи различни ситуации на пътя. Такива рисунки са подредени и в нарочна изложба, посрещаща всеки прекрачил прага на Професионалната гимназия по туризъм. Там в края на седмицата комисар Неделчо Рачев и инспектора по превенция Цветелина Рандева се срещнаха с възпитаници на учебното заведение и съученици на трагично загиналия 16 годишен младеж, блъснат фатално точно преди две години на пешеходната пътека на кръстовището за с. Атия по пътя Созопол – Бургас. В срещата бяха обсъдени: липсата на толерантност между отделните групи участници в пътния трафик, гонките и дрифтирането, популярни особено сред младежката аудитория, както и отговорността, носена от пияните или дрогирани водачи, предизвикващи катастрофи със смърт или инвалидност. С превантивно полицейско занимание Световния ден за възпоменание на жертвите от ПТП – 17-ти ноември бе отбелязан и в детска градина „Звездица Зорница” с директор София Димитрова. Малчуганите от третите групи „Пингвинче” и „Русалка” се включиха с изключителна енергия в тематични игри, посветени на пътната безопасност, като безпогрешно демонстрираха,както тематични, така и практически познания. Подрастващите, участваха и във викторина, посветена на пътната безопасност, при която бяха оценени от инспектора по превенция към ОДМВР – Бургас Цветелина Рандева с отличен. С благодарност към гостите на заниманието – служителите от сектор „Пътна полиция” при ОДМВР – Бургас, децата представиха богата музикално-артистична програма, като ги поздравиха с тематични песни и стихчета. Малчуганите от детска градина „Звездица Зорница” се запознаха със спецификата в униформата на пътните полицаи, като освен светлооразителната жилетка, разбраха за какво служат: „СТОП” палката, радиостанцията, дрегера за тестване за алкохол, както и радарната система в колите на „Пътна полиция”. С готовност госпожа Калпакчиева бе тествана за употреба на алкохол, като дрегера отчете отрицателен резултат. Децата от сърце се зарадваха на звуковата и светлинна сигнализация, демонстрирана им от пътните полицаи на автомобила и мотора от „Сигма”-звеното, като си направиха и групови снимки за спомен.", "date": "2019.11.17", "title": " Бургаската полиция отбеляза Световния ден за възпоменание на жертвите от ПТП"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b8%d0%bd%d1%81%d1%83%d0%bb%d0%b8%d0%bd%d0%b0-%d0%b7%d0%b0%d0%b3%d0%b8%d0%b2%d0%b0-%d0%b2-%d1%81%d0%b0%d0%bc/", "text": "Фридрих Грант Бантинг е роден на 14 ноември 1891 г. в Алистън, Онтарио, Канада. Той е най-малкият от петте деца на Уилям Томпсън Бантинг и Маргарет Грант. Получил основно и средно образование в Алистън, след като не го вземат в армията заради лошото му зрение, постъпва в университета в Торонто, за да изучава теология, но скоро се прехвърля медицина.  През 1916 г. той взема своята магистърска степен и веднага се присъединява към медицинския корпус на канадската военна пехота. Герой от войната По време на Първата световна война отначало е военен хирург в Англия, а после служи във Франция. През 1918 г. е ранен в битката при Камбре, но въпреки това в продължение на 16 часа продължава да помага на другите ранени. Едва не загубва ръката си. Лекува се дълго. За героизма си през 1919-а е удостоен с Военен кръст. Когато войната приключва, Бантинг се завръща в Канада и за кратко време е практикуващ лекар в Лондон, Онтарио. Той започва да изучава ортопедия и през 1919-1920 г. е хирург в детска болница в Торонто. Освен общата си практика, от 1921 до 1922 г. е лектор по ортопедия и антропология в университета „Западно Онтарио“ в Торонто. По-късно започва да преподава фармакология. През 1922 г. получава втората си магистърска степен – по фармакология, заедно със златен медал. Сестра му умира от диабет Още откакто негов приятел и сестра му умират от диабет, младият учен се интересува от това заболяване, за което вече се говори в медицинските среди, и иска да намери лек за него. Връзката между лечебния потенциал на панкреатичните секрети и диабета е представена за първи път още през 1889 г. от двама германски физиолози (Оскар Минковски и Джоузеф фон Меринг), работещи в университета в Страсбург. Германският студент по медицина Пол Лангерханс открива две автономни системи от клетки в панкреаса: тази на ацините, за която той знае, че произвежда панкреатичните храносмилателни секрети, и още една, чиято функция е непозната за него. Тези клетки Лангерханс оприличава на малки струпвания, подобни на островчета, „плаващи“ на малки групи сред ацините. През 1901 г. американският патолог Юджийн Опи, работещ в Университета „Джон Хопкинс“, открива каква е връзката между дегенерацията на тези клетки, които са наречени „Лангерхансови острови“, и появата на диабет. Благодарение на експериментите и усилията на много други изследователи, „сцената“ е вече подготвена за откриването на инсулина през 1922-ра. Идеята на учения среща подкрепа Някои учени като Оскар Минковски се опитват неуспешно да открият и извлекат активната съставка, секретирана от клетките на Лангерхансовите острови. Докато чете книгата на Минковски по този въпрос през 1920 г., Бантинг стига до заключението, че най-вероятно отделеният от тези клетки агент се унищожава в стомашния сок, преди да успее да бъде изолиран. Така на 7 ноември Бантинг представя идеята си на вниманието на Джон Джеймс Рикард Маклауд (1876-1935), който е изявен шотландски физиолог в Университета на Торонто. Освен това е и експерт по метаболизма на въглехидратите. Като учен, запознат с литературата по този въпрос, Маклауд е впечатлен от набора от знания на Бантинг на тема диабет. Макар и скептичен за това доколко е обоснована идеята на младия му колега, Маклауд решава да му отстъпи своя лаборатория, асистенти и няколко кучета за два месеца в края на учебната година. Съдействие оказват и двамата медицински асистенти, които са студенти по това време – Чарлз Бест и Кларк Нобъл. През май 1921 г. Маклауд заминава за почивка в родната си Шотландия, а Бантинг и Бест започват серия от експерименти. През август са получени първите убедителни резултати. Извличат материал от хормоните на Лангерхансовите острови (наричан „инсулин“, от латинската дума „insulae“- остров) на кучета, болни от диабет. Впоследствие техните ненормално високи стойности на кръвна захар се понижават. Когато Маклауд се връща от почивката си, моли колегите си да повторят експериментите още няколко пъти, за да се постигнат неоспорими доказателства. В рамките на следващите 6 месеца учените успяват да изолират чист инсулин. Чувстват се достатъчно уверени да го приложат и върху хора. Първият пациент, върху когото се използва субстанцията, е 14-годишно момче, умиращо от диабет. Приложената му инсулинова инжекция успява да свали нивото на кръвна захар и да изчисти урината от глюкоза, както и да повлияе върху придружаващите симптоми на заболяването. Посветен в рицарство През февруари 1922 г. Бантинг и Бест публикуват първата си книга, посветена на откритието им, а на следващата година Бантинг и Маклауд получават Нобелова награда за медицина. Като добър екип двамата учени поделят получената сума от наградата с останалите изследователи по проекта, в това число и Бест. Въвеждането на инсулина се приема буквално като чудо. Само за една година диабетът се превръща в заболяване, което може да бъде напълно контролирано. През 1923 г. канадският парламент дава на Бантинг доживотна заплата от 7500 долара. Той е приет за член на множество медицински академии и общества в своята страна и в чужбина. През 1934 г. е посветен в рицарство от крал Джордж V. За личния живот на Бантинг не се знае много. Той се жени за Марион Робъртсън през 1924 г. Имат едно дете, Уилям (р. 1928). Този брак завършва с развод през 1932-ра, а през 1937 г. Бантинг се жени за Хенриета Бол. Когато избухва Втората световна война, ученият служи като офицер за свръзка между британските и северноамериканските медицински служби. На 21 февруари 1941 г. по време на изпълнение на дълга си загива при въздушно бедствие в Нюфаундленд. Тогава той е на 49 години. Науката и човечеството губят един блестящ ум.", "date": "2019.11.17", "title": " Откривателят на инсулина загива в самолетна катастрофа\t"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%87%d0%b0%d0%ba%d0%b0-%d0%bd%d0%be%d0%b2%d0%b0-%d0%bf%d0%be%d0%b1%d0%b5%d0%b4%d0%b0-%d0%be%d1%82-%d1%80%d1%83%d0%b8%d1%81/", "text": "Кубрат Пулев вече е напълно сигурен, че ще получи нов шанс за световната титла в тежка категория и вече очаква съперника си. Българският боксьор ще се бие с победителя от реванша между Анди Руис и Антъни Джошуа на 7 декември в Саудитска Арабия. Победителят трябва да защити поясите срещу Пулев не по-късно от 31 май 2020-а. Кобрата очаква Руис отново да надделее над британеца, както направи в сензационния мач на 1 юни в Ню Йорк.  „Ще успее, но само ако не е станал мързелив в тренировките – заяви Кобрата. – Не знам дали е така, защото за него титлата дойде като шок. Сега е голяма звезда, кара хубави коли, непрекъснато го снимат. Ако е съумял да запази сериозно отношение към бокса, вярвам, че ще спечели. Но няма да е лесно, защото и Джошуа сега ще е различен. В първия мач той сигурно си е мислел, че ще спечели лесно, но не стана така.“  Бившият шампион Тайсън Фюри пък сам обяви, че вече не държи кой знае колко на бокса. Краля на циганите вече участва в кеч шоу, планира бой в клетка за ММА и записа песен с поп звездата Роби Уилямс.  „На практика съм превъртял бокса като електронна игра – заяви Фюри, който напролет трябва да се бие за пояса на WBC. – Постигнах всичко и вече не чувствам напрежение.“", "date": "2019.11.17", "title": " Кобрата чака нов триумф на Руис"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f/", "text": "Външният министър на Великобритания Доминик Рааб заяви, че няма дори малък шанс страната да напусне структурите на Европейския съюз, без да е постигнала сделка във втората фаза на преговорите за Брекзит. В интервю за BBC Рааб отказа да навлезе в „хипотетични“ теми, свързани с целите на преговорите, попитан дали е възможно в крайна сметка Великобритания да напусне ЕС без сделка. За бъдещите преговори за Брекзит, Рааб заяви, че Обединеното кралство „няма да се обвързва с правилата на ЕС“. „Няма да се заключваме около правилата на ЕС, които целят и са насочени към най-важните интереси на европейците и всъщност ще има компромиси“, заяви той. Попитан дали Брекзит без сделка е възможен, той отговори, че това няма да се случи. „Не мисля, че това е дори малко възможно“, каза той.", "date": "2019.11.17", "title": " Външният министър на Великобритания: Няма да напуснем ЕС без сделка"}
{"url": "https://trud.bg/%d1%87%d0%b5%d1%88%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%bd%d0%b5-%d1%81%d0%b5-%d0%b3%d0%be%d1%80%d0%b4%d0%b5%d1%8f-%d1%87%d0%b5-%d1%81%d1%8a%d0%bc-%d0%b1%d0%b8/", "text": "Чешкият премиер, милиардерът Андрей Бабиш, чиито позиции са отслабени от обвиненията в корупция, днес изрази съжаления, че в миналото е членувал в комунистическата партия, предаде Франс прес. Бабиш говори на церемония в Прага по случай 30-годишнината от Нежната революция, свалила комунизма в бившата Чехословакия.  „Както сигурно знаете, бях член на комунистическата партия. Не не гордея с това“, изтъкна той на церемонията, на която присъстваха премиерите на Унгария, Полша и Словакия, както и председателят на германския парламент Волфганг Шойбле. „Не бях толкова смел и ангажиран като Вацлав Хавел“, призна Бабиш, припомняйки за бившия драматург дисидент и антикомунист, станал чешки президент. Вчера около 250 000 души протестираха в Прага, за да поискат оставката на Бабиш, който е обвиняван в корупция и конфликт на интереси.", "date": "2019.11.17", "title": " Чешкият премиер: Не се гордея, че съм бил член на компартията\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bb%d0%b8%d0%b4%d0%b5%d1%80-%d0%bd%d0%b0-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%bf%d1%80%d0%b5%d0%b4-2/", "text": "Злобата и омразата ще съсипе БСП. Това каза пред „Труд“ председателят на БСП-София Калоян Паргов пред варненски социалисти, които търпеливо цял ден стояха пред централата на БСП, но не бяха допуснати на заседанието на Националния съвет. „Опасно за БСП е да няма диалог“, допълни Паргов. По същото време вътре говореше лидерът на БСП-Варна Борислав Гуцанов. „Ръководството на БСП подмени листата за общински съветници за Варна, без да се съобрази с нашите номинации“, заявиха пред Паргов недоволните от Корнелия Нинова и Кирил Добрев. „Необходим е диалог, но вътре в партията“, отговори им Паргов. Пленумът в неделя започна с кворум от 115 души, а на заседанието присъстваха кметове от партията и общински съветници. Проектът на дневен ред целеше да не се даде думата на вътрешната опозиция, недоволстваха участници в заседанието. След като Добрев представи политически анализ и оценката на ръководството за резултатите от местните избори, думата взе и проф. Румен Гечев, който обяви алтернативния Бюджет 2020. За да се отклони вниманието от исканията за оставка на Нинова, ръководството на „Позитано“ 20 се обяви за провеждане на пълен цикъл отчети и избори в БСП, които да стартират още през декември месец, негодуваха социалисти. Както „Труд“ вече съобщи, мандатът на 49-тия конгрес на БСП, който е най-висшият форум на партията, изтича в началото на месец май идната година. Към момента пленумът все още не е приключил, но нагласите са, че партията ще мине на вариант пълен цикъл отчет и избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Калоян Паргов, лидер на БСП-София, пред „Труд“: Злобата ще съсипе БСП"}
{"url": "https://trud.bg/%d0%b0%d0%ba%d0%b0%d0%b4%d0%b5%d0%bc%d0%b8%d1%87%d0%b5%d0%bd-%d0%b6%d0%b5%d0%b7%d1%8a%d0%bb-%d0%b7%d0%b0-%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%bd%d1%81%d0%b0/", "text": "Ректорът на НСА „Васил Левски“ проф. Пенчо Гешев получи жезъл като символ на ректорското достойнство и единството на академичната общност. Наградата е изработена от скулптора Георги Чапкънова и бе връчена от столичния кмет Йорданка Фандъкова, която бе гост на празника по случай 77-ата годишнина от основаването на учебното заведение.  Студентът от четвърти курс Христо Велчев пък получи Наградата на кмета на Столична община за изследователски проект в областта на спорта със значим социално-обществен принос.", "date": "2019.11.17", "title": " Академичен жезъл за ректор на НСА"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%bb%d0%b8%d0%ba%d1%83%d0%b2%d0%b0-%d1%81-%d0%b5%d0%b2%d1%80%d0%be%d1%82%d0%b8%d1%82%d0%bb%d0%b0-%d0%b2-%d0%ba%d0%b8%d0%ba%d0%b1%d0%be%d0%ba%d1%81/", "text": "Димитър Пенчев ликува с европейската титла при професионалистите в категория до 66,800 кг на кикбокса. На галавечер в испанския град Памплона нашият боец победи представителя на домакините Андони Иглесиас, шампион на континента в по-долната категория. Във втория и в четвъртия рунд българинът хвърли в нокдаун своя съперник, а до края на срещата определяше темпото и не допусна грешки. Така след последния гонг съдиите дадоха превъзходството на нашето момче. В ъгъла на боеца от плевенския клуб „Скорпион“ бе неговият баща и треньор Камен Пенчев, №1 в света по кикбокс от 1995 г. в стил лоу кик. Успехът на Димитър бе своеобразен реванш за съдийското ощетяване, което го сполетя на световното миналия месец в Сараево, на което остана със сребро. През лятото Пенчев ликува и с балканската титла.", "date": "2019.11.17", "title": " Българин ликува с евротитла в кикбокса на профиринга"}
{"url": "https://trud.bg/%d0%b8%d1%80%d0%b0%d0%bd-%d0%be%d0%b1%d1%8f%d0%b2%d0%b8-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%b5%d1%82%d1%80%d0%be%d0%bb%d0%bd%d0%be-%d0%bd%d0%b0/", "text": "Иран откри ново нефтено находище с 53 милиарда барела нефт в югозападната част на страната, заяви президентът Хасан Рухани в неделя в предавано на живо по държавната телевизия изявление. „Въпреки санкциите на Америка… иранските работници са намерили петролно находище с 53 милиарда барела резерви“, заяви Рухани в реч в централния град Язд, пише БГНЕС. В речта си Рухани спомена, че находището е намерено в провинция Хузестан, район, богат на петрол, и това новооткрито поле ще стане второто по големина в района на Ахваз (столицата на провинция Хузестан). Миналата седмица държавният секретар на САЩ Майк Помпео призова всички държави да засилят натиска си върху Иран в резултат на техните нарушения на ядрената сделка и заяви, че „сега е време всички държави да отхвърлят ядреното изнудване и да увеличат натиска. „", "date": "2019.11.17", "title": " Иран обяви откриването на петролно находище с 53 милиарда барела нефт"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d1%89%d0%b5-%d0%be%d0%b1%d1%81%d1%8a%d0%b4%d0%b8-%d0%bf%d1%80%d0%b5/", "text": "През следващата седмица предстоят дебати в Народното събрание по предложението на Коалиционния съвет на управляващата коалиция да не се плаща първият ден от болничните. Това каза днес председателят на Народното събрание Цвета Караянчева като призова в него да се включат и синдикатите, и опозицията. Синдикатите вече обявиха, че са в стачна готовност срещу предложението. „Другата седмица ще бъде важната седмица, в която всеки ще може да изкаже мнението си. Точно сега е мястото между първо и второ четене да се правят предложения, които са полезни както за бизнеса, така и за хората, така и за бюджета на държавата, предстои дебатът и аз се надявам, че в крайна сметка ще се вземе най-доброто решение“, kaza Цвета Караянчева, цитирана от БНТ.", "date": "2019.11.17", "title": " Караянчева: Парламентът ще обсъди предложението да не се плаща първият ден от болничните"}
{"url": "https://trud.bg/28-%d0%b0%d1%82%d0%b0-%d0%b1%d0%b3-%d0%b5%d0%ba%d1%81%d0%bf%d0%b5%d0%b4%d0%b8%d1%86%d0%b8%d1%8f-%d0%bd%d0%b0-%d0%bf%d1%8a%d1%82-%d0%b7%d0%b0-%d0%b0%d0%bd%d1%82%d0%b0%d1%80%d0%ba%d1%82%d0%b8%d0%b4/", "text": "Вдигаме модерната научна лаборатория на остров Ливингстън Поредната 28-а българска експедиция се отправи към Антарктида. Тази година изследователите ни пътуват, разделени на четири групи, съобщи пред „Труд” полярник номер едно проф. Христо Пимпирев. Основната задача за екипа е построяването на съвременната научна лаборатория, тъй като научните изследвания, които се правят на Ледения континент, са от изключителна важност за цялото човечество, обясни той. „Първата група от 11 души вече замина и ще достигне до остров Ливингстън с бразилския кораб „Ари Ронжел”. Втората група от 7 души ще пътува със самолет от Пунта Аренас до остров Кинг Джордж и оттам с кораб до Българската база. Третата група от 10 души ще пътува по същия маршрут и ще тръгне от България на 6 януари. Последната група ще бъде от 8 души и тръгва от София на 20 януари и ще лети с уругвайски самолет от Пунта Аренас до остров Кинг Джордж и оттам с испански кораб се очаква да пристигне на българската база на 1 февруари”, разясни проф. Пимпирев сложната логистика, която всяка година нашият екип трябва да съобразява, за да достигне до базата. Именно това е един от основните проблеми пред всяка следваща антарктическа кампания. По думите на проф. Пимпирев има вариант, правителството вземе решение за закупуването на нов изследователски кораб, който ще може да бъде използван за транспорт на участниците в полярните експедиции. Той ще служи и за доставяне на материали и хранителни продукти до Южношетландските острови през зимния сезон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " 28-ата БГ експедиция на път за Антарктида\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%b2-%d1%85%d0%be%d0%bd%d0%b3%d0%ba%d0%be%d0%bd%d0%b3-%d0%b7%d0%b0%d0%bf%d0%b0%d0%bb%d0%b8%d1%85%d0%b0-%d0%b1%d1%80%d0%be/", "text": "Брониран полицейски автомобил беше запален в Хонконг от множество от петролни бомби, докато се опитваше да разпръсне протестиращи продемократично настроени демонстранти от надлез в града, съобщи AFP. Това се вижда от видео, излъчено по местни хонконгски медии. В кадрите се вижда още, че автомобилът гори и се опитва да се движи, без да става ясно дали е бил изгасен.  ", "date": "2019.11.17", "title": " Протестиращи в Хонгконг запалиха брониран полицейски автомобил (ВИДЕО)"}
{"url": "https://trud.bg/%d0%b1%d0%b5%d0%b7-%d0%ba%d0%b0%d0%bc%d0%b8%d0%be%d0%bd%d0%b8-%d0%bf%d0%be-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b8%d1%82%d0%b5-%d0%bd%d0%b0-%d0%bf%d1%80%d0%b0%d0%b7%d0%bd%d0%b8/", "text": "И през следващата година най-тежките камиони над 12 т ще бъдат спирани от движение от най-натоварените шосета у нас на празнични дни и в определени дни през лятото. Това предвижда проектът на съвместна заповед на Агенция “Пътна инфарструктура”, ГД “Национална полиция” и АА “Автомобилна администрация”. Както и досега при повече от два почивни и празнични дни, трафикът на тежкотоварните автомобили ще се ограничава в последния работен ден от 16 ч. до 20 ч. и в последния почивен ден – от 14 ч. до 20 ч. За първи път спирането на тежкотоварните превозни средства ще бъде само в посоката с очакван засилен трафик за магистралите “Тракия”, “Хемус”, “Струма” и “Марица”. Както и на първокласните и второкласни шосета – отсечките от магистрали, които не са изградени, столичният околовръстен път и трасето между Русе и Бяла. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Без камиони по магистралите на празници"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%b2%d1%80%d1%8a%d1%89%d0%b0-%d0%bd%d0%b0-%d0%ba%d0%b8%d0%b5%d0%b2-%d0%bf%d0%bb%d0%b5%d0%bd%d0%b5%d0%bd%d0%b8%d1%82%d0%b5-%d1%83%d0%ba%d1%80%d0%b0%d0%b8%d0%bd/", "text": "Украинските катери „Бердянск“, „Никопол“ и влекачът „Яна Капу“, задържани през ноември 2018 г. от руските сили в Черно море, напуснаха пристанището в Керч, ескортирани от руски кораби, съобщи РИА Новости, позовавайки се на военен източник от Крим. Катерите и влекачът ще бъдат предадени на украинската страна в неутрални води. „Корабите ще отидат до мястото на срещата без военен конвой, нашите териториални води минават по полуострова и не е необходима допълнителна сигурност“, каза Дмитрий Белик, депутат от Държавната дума от Севастопол. По-рано одеското издание „Дума“ съобщи, че Киев е изпратил няколко кораба, които да посрещнат задържаните плавателни съдове. Според съобщенията в медиите, размяната ще се извърши в морето, на около 60 мили от Одеса. Според Москва през ноември 2018 г. трите кораба от украинския флот са навлезли в руски води и са извършили опасни маневри, без да отговорят на исканията на Москва. На борда им са се намирали 24 военнослужещи. Граничните сили на Москва тогава задържаха корабите и екипажите им, на които бяха повдигнати обвинения в нарушаването на държавната граница на Русия. Впоследствие, след споразумение с Киев те бяха освободени като част от размяната на задържани и осъдени лица, извършена през септември 2019 г.", "date": "2019.11.17", "title": " Москва връща на Киев пленените украински кораби"}
{"url": "https://trud.bg/%d0%bf%d0%bb%d0%b5%d0%b2%d0%b5%d0%bd%d1%81%d0%ba%d0%be-%d0%b8-%d0%bb%d0%be%d0%b2%d0%b5%d1%88%d0%ba%d0%be-%d1%81%d0%b0-%d0%b7%d0%b0%d0%bf%d0%bb%d0%b0%d1%88%d0%b5%d0%bd%d0%b8-%d0%be%d1%82-%d1%82%d1%80/", "text": "Oбластите Плевен и Ловеч са заплашени от трайно безводие. Заради липсата на валежи от юли, водосборите са в критично ниска точка, което затруднява нормалното водоподаване към областните центрове и към 20 селища. Водоснабдяването в двете области е в пряка зависимост от количеството подпочвени води, хванати в каптаж, и от нивата на реките Черни Осъм и Краевица, съобщи  . По тръба водата от трите източника стига до основна водоснабдителна група „Черни Осъм“. Максималният обем, който водопроводът може да поеме е 900 литра вода в секунда. Когато количеството спадне под 500 литра в секунда, се налагат ограничения. От месеци водоизточниците в района изглеждат като каменни реки. В системата „Черни Осъм“ влизат едва около 300 литра вода в секунда. Плевен е на режим от месец. Водата спира през нощта, за да я има през деня. На режим са и 10 села. В града подпомагат водоснабдяването с помпени станции, но и те са на критичния праг. Според кмета на общината за трайното решаване на проблема са нужни държавни инвестиции. „Да се направи водохващане от водите на река Черни Осъм и по този начин да се реши въпроса на Троян, Ловеч и Плевен. След няколко десетилетия до този момент само говорене, се надявам това да се случи в следващите години“, заяви Георг Спартански. Вода се губи и при течовете по остарялата водопреносна мрежа. В Ловеч режимът на водата е временно отменен. Количествата дъжд през изминалите дни обаче се оказаха недостатъчни това да се случи и в Плевен.", "date": "2019.11.17", "title": " Плевенско и Ловешко са заплашени от трайно безводие"}
{"url": "https://trud.bg/%d1%81%d0%be%d1%80%d0%be%d1%81-%d0%be%d0%b1%d0%b5%d1%89%d0%b0-750-%d0%bc%d0%bb%d0%bd-%d0%b5%d0%b2%d1%80%d0%be-%d0%bd%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%be%d0%b5%d0%b2%d1%80/", "text": "Джордж Сорос – основател на Централноевропейския университет (ЦЕУ) и дарител за бюджета му в продължение на десетилетия, обеща 750 млн. евро за висшето училище, което ще гарантира и разшири дейността му за много години напред. Това стана при откриването на кампуса на ЦЕУ във Виена, където правителството на Виктор Орбан принуди университета да премести американските курсове. В Будапеща остават само програмите, одобрени от унгарските власти, но при завършването им студентите не получават американски дипломи. „Целта е да превърнем ЦЕУ в нещо наистина уникално – глобална университетска мрежа, отговаряща на изискванията на XXI век”, каза Сорос. На базата на съществуващото сътрудничество между ЦЕУ и Bard College и тяхната споделена мрежа от асоциирани колежи, университети и други образователни институции, Сорос обяви началото на Университетска мрежа „Отворено общество”.", "date": "2019.11.17", "title": " Сорос обеща 750 млн. евро на Централноевропейския университет"}
{"url": "https://trud.bg/%d1%82%d0%b8%d0%b9%d0%bc-%d1%89%d1%8f%d0%bb-%d0%b4%d0%b0-%d1%80%d0%b0%d0%b7%d0%b1%d0%b8%d0%b5-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d1%82%d1%80%d0%be%d0%b9%d0%ba%d0%b0/", "text": "Доминик Тийм е така дълго очакваният тенисист, който ще разбие хегемонията на т. нар. „голяма тройка“, поне според един от членовете й – Роджър Федерер. Австриецът детронира миналогодишния шампион на АТП финалите в Лондон Александър Зверев (Гер) – 7:5, 6:3 и късно снощи излезе в битка за титлата със Стефанос Циципас (Гърция).  „Това е играч на върха на силите си – призна Федерер, който отстъпи на гръка с 3:6, 4:6. – Ние с Джокович и Надал сме здрави, но Доминик вече показа, че може да ни побеждава. Направо е невероятно, че все още сме на върха, но не ставаме по-млади.“", "date": "2019.11.17", "title": " Тийм щял да разбие „голямата тройка“"}
{"url": "https://trud.bg/%d0%b2%d1%8a%d0%bb%d1%87%d0%b8%d1%86%d0%b0-%d0%b1%d0%b5%d0%b6%d0%b0%d0%bd%d0%ba%d0%b0-%d0%bf%d0%b0%d0%b4%d0%bd%d0%b0-%d0%be%d1%82-%d0%ba%d1%83%d1%80%d1%88%d1%83%d0%bc-%d0%ba%d1%80%d0%b0%d0%b9-%d1%87/", "text": "Едра вълчица – най-вероятно избягала от пожарите в сръбските гори над Стара планина, бе отстреляна от ловната дружинката на град Чипровци. Около 20 ловци от балканската чета излезли на лов за диви прасета над килимарското градче и заели позиции по долове и поляни. Един от най-опитните стрелци – 61-годишният Васил Цветанов, бил изпратен зад гоначите на контрапусия, ако някой хитър глиган се промуши назад през обръча от кучета и хора. Внезапно на засадата на Васил обаче вместо диво прасе, тихо, като призрак се появил голям вълк. С един изстрел на карабината си опитният ловец проснал звяра на земята. „Успехът е много добър! С ликвидирането на звяра спасихме доста сърни и диви прасета, а вероятно и домашни животни от смърт. През зимата кротките обитатели на горите стават лесна плячка на вълците”, коментираха чипровските ловци.", "date": "2019.11.17", "title": " Вълчица бежанка падна от куршум край Чипровци"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d1%81-%d0%b0%d0%bd%d1%82%d0%b8%d1%80%d0%b5%d0%ba%d0%be%d1%80%d0%b4-%d0%b2%d1%8a%d0%b2-%d1%84%d0%be%d1%80%d0%bc%d1%83%d0%bb%d0%b0-1/", "text": "Люис Хамилтън вече не крие надеждите си да стане най-успешният пилот в историята на Формула 1. Но асът на „Мерцедес“ поставя не само положителни, а и отрицателни рекорди през настоящия сезон. Британецът остана едва трети в квалификацията за Гран при на Бразилия, която завърши късно снощи. Така Хамилтън за девети пореден път се размина с първата позиция на старта, което е най-дългата му серия без съботен успех от присъединяването му към „сребърните стрели“ през 2013-а.  Шефът на тима Тото Волф явно не се притеснява от това и призова британците да уважават повече пилота. „Струва ми се, че Люис е приет със смесени чувства в родината си – смята Волф. – Има противоречив имидж, което пречи да бъде разпознат като велик пилот.“", "date": "2019.11.17", "title": " Хамилтън с антирекорд във Формула 1"}
{"url": "https://trud.bg/%d0%ba%d0%b0%d0%b6%d0%b5%d1%82%d0%b5-%d0%b8-%d0%b7%d0%b0-%d0%be%d1%81%d1%8a%d0%b4%d0%b5%d0%bd%d0%b8%d1%82%d0%b5-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d0%bb%d0%b8-%d1%81%d1%80/", "text": "Депутатът от БСП Явор Божанков реши да извади страшен “компромат” във фейсбук, във връзка с избора на главен прокурор. В пост с гръмкото заглавие “Осъждани излязоха в подкрепа на Гешев”, се мъдри името на един единствен човек – Симон Милков от Горна Оряховица. Той, видите ли, според Божанков, не влязъл в затвора, защото се договорил с прокуратурата да подкрепи на митинг Гешев. Излиза, че Баневи, Арабаджиеви, Миню Стайков са много глупави хора. Търкат наровете, вместо да се бяха включили в протестите в подкрепа на бъдещия главен прокурор. Относно криминално проявените, съдените и осъдените, нека си припомним протестите против Гешев. На първа линия там се изтъпанчи осъдената бивша кметица Десислава Иванчева. Синът на излежалия присъда за наркотици Венцислав Ангелов – Чикагото пък твърдеше, че баща му също е един от активните протестъри. Организаторът пък на “народното недоволство” беше босът на гражданско движение “Боец” Георги Георгиев, който е публично известен с близостта си до скандалния банкер Цветан Василев, подсъдим за източването на КТБ. За това обаче народният избраник от БСП премълчава в поста си във фейсбук. Нека кажем, че зад откровената манипулация на Божанков, всъщност прозира и дребното желание за лично отмъщение, че беше победен от ГЕРБ за кметския стол в Горна Оряховица. А там, видите ли, срещу него сигнали за купуване на гласове подавал същият този Симон Милков. Толкова, г-н Божанов, за съвестта на народния избраник, свободата на словото, вселената и всичко останало.", "date": "2019.11.17", "title": " Кажете и за осъдените, протестирали срещу Гешев"}
{"url": "https://trud.bg/%d0%bd%d0%be%d0%b2%d0%b8-8-%d0%bc%d0%b5%d1%82%d1%80%d0%be%d1%81%d0%bf%d0%b8%d1%80%d0%ba%d0%b8-%d0%b3%d0%be%d1%82%d0%be%d0%b2%d0%b8-%d0%bf%d1%80%d0%b5%d0%b7-%d0%b4%d0%b5%d0%ba%d0%b5%d0%bc%d0%b2%d1%80/", "text": "Йорданка Фандъкова планира 5 разширения на подземната железница  Ще бъдат спестявани 90 000 т вредни емисии на година  През декември ще приключи окончателно строителството на първите 8 станции от третата метролиния на София, съобщи пред “Труд” директорът на столичния метрополитен Стоян Братоев. Трасето от 8 км започва от “бул. “Владимир Вазов” и ще минава през Орлов мост, НДК и бул. “България”, като ще стига до кв. “Красно село”. В следващите няколко месеца станциите ще бъдат пуснати в експлоатация. “На финала сме, още малко остава. До края на годината изпитанията може би няма да успеят да приключат, но ние строително трябва да приключим декември”, коментира Братоев. В момента текат тестове на новите влакове, произведени за третия лъч на метрото от фирма “Сименс”. За линията Общината купи 20 от возилата, а в последствие поръча и още 10 нови. Модерните влакове могат да се движат и без машинист, но засега тази опция няма да бъде използвана. С цел да се предотвратят инциденти, третата линия е оборудвана и с прозрачни отваряеми прегради на пероните. През първата половина на 2020 г. ще бъдат пуснати и вторите 4 км трасе с 4 метростанции – от кв. “Красно село” през ж.к. “Овча Купел” до Околовръстния път при кв. “Горна Баня”. При околовръстния път се изгражда буферен паркинг и обща спирка с жп линията София-Перник. “През 2020 г. София ще има 52 км метро, което ще обслужва 500 000 пътници на ден. Спестените вредни емисии на година ще са 90 000 т”, съобщи столичният кмет Йорданка Фандъкова. Тя планира изграждане на 5 нови участъка и общо 13 км метролинии в периода 2020-2025 г. Първият е от 3 км и ще свързва кварталите “Хаджи Димитър” и кв. “Левски”. Кметът планира старт на строителството му през 2020 г. Тя предвижда през 2021 г. да започнат да се изграждат 6 км от Военната академия, през кв. “Гео Милев”, кв. “Слатина”, зала “Арена Армеец” до бул. “Цариградско шосе”. Проектират се 2,1 км разширение от Бизнес парка до ИКЕА, както и 1,9 км удължаване на Линия 1 под бул. “Царица Йоанна” от метростанция “Люлин” до Околовръстния път. Ще се изгради и метроспирка между станциите “Сливница” и “Обеля” и връзка с нова жп гара на влаковете от западното направление – Сливница, Кюстендил, индустриална зона “Божурище” и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Нови 8 метроспирки готови през декември"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-524/", "text": "Избори и разкол в БСП Вътрешната опозиция не успя да наложи исканията си за промяна на устава.             Нови 8 метроспирки готови през декември Това съобщи директорът на столичния метрополитен Стоян Братоев пред “Труд”.           Защо е нервен победителят? Открит ли е пътят към президентството – ТВ Панорама с Иван Гарелов.         Разходите в Бюджет 2020 не са достатъчно прозрачни Ръстът на заплатите в обществения сектор ще създаде натиск в частния – „Капитал и пазари“ с Димитър Чобанов.         “Борисов-Тръмп”: пробив или “конграчюлейшънс” Визите са прекалено нисък хоризонт, за да продължават да бъдат основното българско искане – анализ на д-р Борислав Цеков.             Купуваме нов изследователски кораб за Антарктида Почваме строителство на модерна научна лаборатория на остров Ливингстън, казва полярник номер едно проф. Христо Пимпирев в интервю за „Труд“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Вижте акцентите в броя на вестник „Труд“ в понеделник, 18 ноември 2019"}
{"url": "https://trud.bg/%d0%bf%d0%b0%d0%bf%d0%b0%d1%82%d0%b0-%d0%bd%d0%b0%d1%85%d1%80%d0%b0%d0%bd%d0%b8-1500-%d0%b1%d0%b5%d0%b4%d0%bd%d0%b8-%d0%b8-%d0%bd%d1%83%d0%b6%d0%b4%d0%b0%d0%b5%d1%89%d0%b8-%d1%81%d0%b5/", "text": "Папа Франциск беше домакин на обяд за 1500 бездомни и хора в нужда. Днес римокатолическата църква отбелязва Световния ден на бедните. Менюто за всички включваше лазаня, пилешко със сметанов сос и гъби, картофи, сладкиши, плодове и кафе. Обядът се състоя в голяма зала във Ватикана, предаде БНР. Гостите на Папата бяха доведени от доброволци от благотворителни организации, които помагат на бедните ежедневно. През цялата минала седмица мобилна клиника беше изградена на площада Св. Петър, където доктори доброволци осигуряваха грижи на бедните безплатно. Една от инициативите на Папа Франциск е общомедицинските грижи да са достъпни през цялата година.  По-рано на литургия на площада Св. Петър главата на римокатолическата църква заяви, че заможните не трябва да се чувстват „раздразнени“ от бедните, а да им помагат колкото могат.", "date": "2019.11.17", "title": " Папата нахрани 1500 бедни и нуждаещи се"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2-%d0%ba%d0%b0%d0%b9%d1%80%d0%be-%d0%be%d0%b1%d0%bc%d1%8f%d0%bd%d0%b0%d1%82%d0%b0-%d0%bd/", "text": "Акцент на днешния форум е обмяната на успешни практики в областта на туризма и по-конкретно в сферата на дигитализацията. Събитието е и платформа за популяризиране на културно-историческото ни богатство и за споделяне на опит за устойчивото развитие на сектора. Това заяви министърът на туризма Николина Ангелкова в рамките на бизнес форум в Египет. Министърът е на работно посещение в Кайро, придружена от група делегати, сред които са представители на местната власт и бизнеса, както и депутати от парламентарната Комисия по икономическа политика и туризъм, съобщиха от МТ. Дискусията бе открита  от българския министър и министърът на туризма на Арабска република Египет д-р Рания Ал-Машат. Във форума от страна на домакините участваха представители на Министерството на външните работи, местната власт, ръководителите на много от браншовите асоциации и компании, работещи в сектора. В рамките на срещата имахме възможност да коментираме и побратимяването между български и египетски градове, с което допълнително да се подпомогне регионалното нарастване на отрасъла, каза министър Ангелкова. Тя допълни, че се планира провеждане на тематични дни на България в Египет и на Египет в България, с което да допринесем за повишаването на туристическите посещения в двете страни. Радвам се че съм тук и вярвам, че днешният форум ще окаже положително влияние за развитието на сектора в двете страни, заяви министър Ангелкова. Тя посочи още, че в последните години България постигна отлични резултати в туризма, като през миналата година за пръв път отчетохме повече от 9,2 млн. чуждестранни посещения. Тя изказа благодарност към премира Бойко Борисов и колегите от кабинета за съдействието, което оказват на сектора. Министър Ангелкова поздрави колегата си д-р Рания Ал – Машат за постиженията на египетския туризъм през миналата година. В рамките на форума министър Ал- Машат съобщи, че България може да е пример в управлението и нарастването на различни туристически продукти. Един много добър модел за напредък е балнео и СПА туризма в България, затова бихме искали да се поучим от вашия опит в разработването и популяризирането му, информира още тя.  И коментира, че и в двете страни туризмът е структуроопределящ. Бихме могли да си сътрудничим в областта на категоризацията на местата за настаняване, каза Ахмед ел – Васиеф, председател на Египетската туристическа федерация. Той заяви, че за тях интерес представляват туристическите ни продукти, свързани с гурме и кулинария. На форума стана ясно, че в Египет се подготвя въвеждането на единни изисквания за олинклузива. От Камарата на частните компании поздравиха министрите за добрата работа и увеличението на броя на туристите и в Египет, и в България и отново подчертаха важността на отрасъла за БВП на двете страни. Те посочиха, че Варна е позната дестинация за египетски туристи през годините. Египет е ключова страна за нас и се радвам, че след известно забавяне икономическите ни отношения се възстановяват, коментира Жельо Бойчев, народен представител от Комисията на икономическа политика и туризъм. Той допълни, че туризмът е основен икономически сектор за двете страни и затова е от ключово значение да се работи последователно за увеличаване на посещенията в страната. Депутатът посочи още, че има много добър диалог между двете министерства, което е и основа за ползотворната работа между България и Египет. Народният представител Иван Миховски акцентира върху факта, че туризмът у нас  е издигнат в национален приоритет и се подкрепя от всички представители на правителството. Галина Стоянова, кмет на Казанлък, благодари за възможността да е сред делегатите и да подобри икономическите връзки на общината с Египет. Пред участниците в събитието тя представи подробно възможностите за туризъм в града и забележителностите в района на Казанлък. По време на форума беше обсъдено и следващо работно посещение за провеждането на по-широка дискусия за обмяна на опит и добри практики, където водещ акцент да бъдат инвестициите. Министър Ангелкова покани всички участници да са гости в рамките на втория инвестиционен форум, който Министерството на туризма ще организира в Слънчев бряг следващата година.", "date": "2019.11.17", "title": " Министър Ангелкова в Кайро: Обмяната на опит и добри практики в сферата на дигитализацията ще допринесе за устойчивото развитие на туризма"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd%d0%b0%d1%82%d0%b0-%d1%83%d1%87%d0%b8%d1%82%d0%b5%d0%bb%d0%b8-%d0%b8%d0%b7%d0%bb%d0%b8%d0%b7%d0%b0%d1%82-%d0%b2-%d0%bf%d0%b5%d0%bd%d1%81%d0%b8%d1%8f/", "text": "Въвеждането на задължителна подготовка на 4 години няма да струва много, посочи просветният министър Красимир Вълчев Близо 40 000 ромски деца в клас Почти половината от учителите у нас или 42% от преподавателите ще се пенсионират в следващите 10 години. Това се разбра от думите на просветния министър Красимир Вълчев, който очерта предизвикателствата, пред които е изправена образователната система. “Имаме тройно-четворно предизвикателство за следващите 10 години. Една страна трябва да има достатъчно учители. При нормална възрастова структура трябва да се пенсионират 25%, а при нас ще са 42%. Трябва да обезпечим системата с добри учители. Догодина предвиждаме трети стипендии за ученици с най-добри резултати, които се включат в педагогическо образование. Ранният достъп до образование е функция на равния достъп до добър учител”, коментира Вълчев пред БНР. Остава системният недостиг на учители в определени дисциплини – освен по информационни технологии и английски език, през следващите години ще се търсят и преподаватели по математика, физика и химия. Забелязва се интерес от страна на специалисти с инженерни специалности да станат учители, отчете още министърът. Той заяви, че от всички бюджетни програми с най-висока обществена възвращаемост е тази за предучилищното образование. Според него въвеждането на задължителна подготовка на 4 години няма да струва много. “Финансираме голяма част от това обучение – 14 млн. лева, но увеличеният обхват от 78% деца до над 90% деца ще струва около 25-30 млн. лева на годишна база”, прогнозира Вълчев. Относно освобождаването от таксите за предучилищна възраст той поясни, че все още няма решение колко точно ще бъдат средствата, но те ще се допълнят със средствата от държавния бюджет и от средствата от европейския социален фонд. Министърът изтъкна, че в рамките на програмата за интеграция на ромските деца през последните 3 години са записани близо 40 000 деца. За първи път в системата има повече деца от семейства с по-ниско образование на родителите, което се дължи на демографското възпроизводство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Половината учители излизат в пенсия"}
{"url": "https://trud.bg/%d1%81%d1%8a%d1%81%d0%b8%d0%bf%d0%b0%d1%85%d0%b0-%d0%be%d1%82-%d0%bf%d0%be%d0%b4%d0%b8%d0%b3%d1%80%d0%b0%d0%b2%d0%ba%d0%b8-%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%b0%d0%bd%d0%b4%d1%80/", "text": "Снимки на фолк дивата от столична дискотека заляха онлайн пространството Фолк дивата Андреа стана обект на подигравки през уикенда заради очевидна и прекалена употреба на програмата за ретуширане на снимки фотошоп. След като   от шумния купон на известния гримьор Цецо Андреев, на който присъства и изпълнителката, потребителите на социалните мрежи публикуваха десетки негативни коментари и подигравки по неин адрес. На кадрите ясно се вижда, че певицата е видимо доста по-пълна, отколкото фотосите от нейните социални мрежи ни показват. Освен това лицето й не е толкова гладко, както се опитва тя самата да го представи. Превърналото се в мания за изпълнителката на “Най-добрата” обработване на снимки до крайност е най-очевидно при сравнение на едни и същи кадри, публикувани на фейсбук страницата на дискотеката и в профила на Андреа. На една от снимките певицата дори е заличила зърното си, което иначе присъства на необработения фотос. Въпреки че на същото събитие присъстваха още звезди от българския шоубизнес като Преслава, Мария и Тита, негативни коментари за начина, по който изглеждат, почти не се забелязват.", "date": "2019.11.17", "title": " Съсипаха от подигравки певицата Андреа заради фотошоп\t"}
{"url": "https://trud.bg/%d0%b7%d1%80%d0%b0%d0%b5%d0%bb-%d1%81%d0%b0%d1%89-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b8%d1%82%d0%b0%d0%bb%d0%b8%d1%8f-%d0%b8-%d0%b3%d1%8a%d1%80%d1%86%d0%b8%d1%8f-%d0%bf%d1%80/", "text": "Военновъздушните сили на Израел, САЩ, Германия, Италия и Гърция проведоха мащабни военни учения, в рамките на които, наред с други задачи,отработваха противодействието срещу руските системи за противовъздушна отбрана С-300 и С-400, пише “Независимая газета“. Военновъздушната база „Увда“, разположена близо до град Беер Шева, в пустинята Негев, беше използвана за разполагане на самолетите на страните от НАТО. Маневрите, наричани „Син флаг“, се проведоха в продължение на почти две седмици – от 3 до 14 ноември. В тях участваха 800 войници и около 100 самолета, включително изтребители-бомбардировачи от пето поколение F-35. Тъй като пилотите на израелските и натовските военновъздушни сили трябваше да усъвършенстват уменията си да проникват във вражеското въздушно пространство и да противодействат на системите за противовъздушна отбрана С-400 „Триумф“ и С-300 „Фаворит“, а страните от Алианса не разполагат със системата С-400, ролята на последната по време на ученията се изпълнявала от американската зенитно-ракетна система „Пейтриът“.", "date": "2019.11.17", "title": " Израел, САЩ, Германия, Италия и Гърция проведоха военни учения за борба с руските С-400"}
{"url": "https://trud.bg/%d1%81%d1%83%d0%b5%d1%86%d0%ba%d0%b8%d1%8f%d1%82-%d0%ba%d0%b0%d0%bd%d0%b0%d0%bb-%d0%bd%d0%b0%d0%b2%d1%8a%d1%80%d1%88%d0%b8-150-%d0%b3%d0%be%d0%b4%d0%b8%d0%bd%d0%b8-%d0%b8%d0%bd%d1%84%d0%be%d0%b3/", "text": "Египет чества скромно юбилея Носи на Кайро годишни приходи от над $5 млрд. Скромно и без да се набляга особено върху историята, Египет отбеляза 150-годишнината на Суецкия канал. „Суецкият канал не е привилегия за един народ. Той дължи появата си и принадлежи на стремежите на човечеството”, казва френският дипломат Фердинанд дьо Лесепс, който стои зад замисъла и изпълнението на проекта. Макар че идеята за прокопаване на такъв канал обмисляли още египетските фараони преди три хилядолетия. Каналът свързва Червено море и Средиземно море и представлява съкратена връзка между Индийския и Атлантическия океан. Изкопан е в периода от 1859 до 1869 г. По това време това била невероятно трудна задача, за която на всеки 10 месеца се привличали по 20 000 работници, ниско платени, трудещи се дълги часове, при това често в опасни условия. Стойността на изграждането на канала в днешни пари възлиза на повече от 1,5 милиарда долара. Египет, на чиято територия се намира Суецкият канал, получава контрола върху плавателния път едва през 1956 г., когато президентът Гамал Абдел Насър го национализира. Това увеличава популярността на Насър в родината му, но предизвиква международна криза, довела до нападение срещу Египет от страна на Франция и Великобритания, които тогава контролират управляващата компания, а също и от Израел. Днес каналът носи на Египет годишни приходи от над 5 милиарда долара.", "date": "2019.11.17", "title": " Суецкият канал навърши 150 години (ИНФОГРАФИКА)\t"}
{"url": "https://trud.bg/11-%d0%b4%d1%83%d1%88%d0%b8-%d0%b1%d1%8f%d1%85%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%ba%d0%b0%d1%84%d0%b5%d0%bd%d0%b5/", "text": "11 души бяха ранени при престрелка в кафене в турския град Одрин. Стреляно е с пистолет по посетителите. Пострадалите били седнали пред заведението, пише БГНЕС, цитирайки турският Дейли Сабах. Те са били откарани в болница за лечение. Очевидци разказват, че автомобил с четирима души спрял пред кафенето и от него започнало да се стреля. Всички хора, които се намирали в близост, налягали по земята. Според свидетели, става въпрос за вражда между две фамилии, които живеят в квартала, където се намира и кафенето.", "date": "2019.11.17", "title": " 11 души бяха ранени при стрелба в кафене в Одрин"}
{"url": "https://trud.bg/%d0%b1%d0%b5%d0%b7-%d0%bf%d1%80%d0%b8%d0%b2%d0%b8%d0%bb%d0%b5%d0%b3%d0%b8%d0%b8-%d0%b7%d0%b0-%d0%b8%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5-%d0%be%d1%82-%d0%b5%d1%81/", "text": "Промените влизат в сила от януари 2021 г. Консервативната партия на премиера Борис Джонсън ще сложи край на преференциалното отношение към имигрантите от страни от ЕС след Брекзит, предаде Ройтерс. След като напусне ЕС, Великобритания ще спре свободното движение на хора от януари 2021 г. „Напускайки ЕС, получаваме нова възможност за честно отношение и за да гарантираме, че всички, които пристигат тук, ще бъдат третирани еднакво. В нашата имиграционна система всички ще се подчиняват на еднакви правила”, посочи в изявление Джонсън. Промените няма да важат за всички в заварено положение. Но ако те искат да запазят този си статут, трябва да подадат специална молба, защото след това вече няма да се ползват от привилегиите на граждани на ЕС и може дори да бъдат депортирани. Новите правила предвиждат изчакване 5 години за достъп до помощи от социалните фондове (в момента гражданите на ЕС чакат за това около 3 месеца). Друга промяна е спиране на възможността детски помощи да се изпращат от работещите чужденци в родните им страни, когато децата им не са във Великобритания. От 400 на 625 паунда годишно пък ще бъде увеличена вноската, която чужденец трябва да направи, за да ползва безплатните услуги на националната здравна система – в момента европейските граждани не плащат нищо. За допускане във Великобритания вече ще е нужно предварително да има отправена покана за работа, независимо от коя част на света идва чужденецът, като изключения ще се правят единствено за високо квалифицирани учени и за желаещите да започнат бизнес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Без привилегии за имигрантите от ЕС\t"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd-%d0%b2%d0%ba%d0%b0%d1%80%d0%b0%d1%85%d0%bc%d0%b5-%d0%b2%d0%b0%d0%b6%d0%bd%d0%b8%d1%82/", "text": "Накрая моите състезатели вкараха важните стрелби, а играчите на „Левски“ изпуснаха, нямаха сили – заяви Йовица Арсич, старши треньорът на „Балкан“. – Предполагам, че заради умора „сините“ играха основно със 7 души.  Тимът от Ботевград пропиля аванс от 20 точки, но си осигури победата в последните секунди след тройка на Джордан Калахан – 76:73 в мач от НБЛ, игран в зала „Универсиада“. Така шампионите нанесоха първа загуба на „сините“ в първенството. След този двубой и двамата тима са с еднакъв баланс – 6:1. Отново в игра за столичани не влязоха лидерите Христо Златанов и Чавдар Костов, които са с травми, а по време на двубоя Брандън Йънг се контузи. Топреализатор за ботевградчани бе Крис Минков с 15 точки, а за „сините“ Венцислав Петков бе над всички с 21 т.  „Има мачове, които губиш, но всъщност печелиш – заяви Константин Папазов, старши треньор на „Левски Лукойл“. – Момчетата оставиха сърцата си на терена. Изоставахме с 20 точки, но ние се борихме до последно. Мога само да съм горд с този отбор. Показахме с воля и характер какво значи „Левски“.“  В следващия кръг „Балкан“ приема „Ямбол“, а „сините“ гостуват на „Рилски спортист“ (Самоков) през уикенда.  Преди да изиграят мачовете си от следващия кръг на НБЛ и двата тима ще имат важни срещи в евротурнира за ФИБА къп. „Балкан“ е домакин на румънския „Клуж“, а „сините“ приемат украинския „Киев“ в сряда. Снимка СПОРТАЛ", "date": "2019.11.17", "title": " Треньорът на „Балкан“: Вкарахме важните стрелби, а те изпуснаха"}
{"url": "https://trud.bg/%d0%b7%d0%b0-%d0%b1%d1%8a%d1%80%d0%b7-%d0%b2%d1%85%d0%be%d0%b4-%d0%b8-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8-%d1%81%d0%b5%d0%bc%d0%b5%d1%81%d1%82%d1%80%d0%b8-%d0%b2-%d0%b8%d0%ba%d0%be/", "text": "Над 450 гимназисти от цялата страна се включиха в Националната университетска олимпиада в Икономически университет-Варна. Средношколците се надпреварваха в 15 тематични области, касаещи икономиката, финансите, програмирането, търговията, чуждите езици, агробизнесът, маркетингът и др. Участието в олимпиадата дава възможност за участие в ранен прием, тъй като резултатите се признават за оценка за кандидатите да учат  в редовна форма в различните специалности на 100-годишното висше училище. Призьорите са освободени от такситe за първата година от обучението, а заелите второ и трето място ще карат един безплатен семестър, уточниха от ИУ-Варна. Оттам припомниха, че за тази учебна година университетът е изпълнил 124% приема по държавна поръчка, като най-желани са били специалностите „Мениджмънт на хотели и ресторанти“ в Колежа по туризъм към ИУ , „Туризъм“, „Финанси“ и др. 11,69% от приетите първокурсници са влезли именно чрез участие в национални олимпиади.", "date": "2019.11.17", "title": " За бърз вход и безплатни семестри в Икономическия университет във Варна\t"}
{"url": "https://trud.bg/%d0%be%d1%82%d0%bd%d0%b5%d1%85%d0%b0-%d0%bb%d0%b8%d1%86%d0%b5%d0%bd%d0%b7%d0%b8%d1%82%d0%b5-%d0%bd%d0%b0-6-%d1%84%d0%b8%d1%80%d0%bc%d0%b8-%d0%b7%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb/", "text": "Завишават контрола със законови промени Лицензите на 6 фирми за строителен надзор са прекратени със заповед на началника на Дирекцията за национален строителен контрол арх. Иван Несторов. Мярката е във връзка с влезли в сила три наказателни постановления. С промени в Закона за устройство на територията се завишава контролът върху този тип компании. От началото на годината ДНСК е наложила имуществени санкции на фирми за строителен надзор в размер на близо 300 000 лв. и глоби на физически лица за над 10 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.17", "title": " Отнеха лицензите на 6 фирми за строителен надзор\t"}
{"url": "https://trud.bg/%d0%bc%d0%b5%d1%81%d0%b8-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f-%d0%b7%d0%b0-%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b4%d0%be%d0%b3%d0%be%d0%b2%d0%be%d1%80/", "text": "Лионел Меси е пред финализиране на доживотен договор с „Барселона“. Геният не е играл в друг клуб. За каталунците Лео има 698 и 600 гола! Спечелил 34 трофея, между които четири пъти Шампионската лига. С 580 000 евро седмична заплата Меси в момента е най-добре платеният футболист в Примера дивисион. Първият професионален договор на аржентинеца с „Барса“ датира от 2005 година, а настоящият изтича през 2021-а. Ако подпише доживотно, в контракта ще има традиционната откупна клауза. При Меси ще е 700 милиона евро, въпреки че е на 32 години. „ Надяваме се, че ще съобщим съвсем скоро новината“, каза спортният директор и бивш съотборник на аржентинеца Ерик Абидал. През годините Меси е казвал, че иска да играе още само в един отбор – „Нюуелс Олд Бойс“. В неговата академия започва да играе футбол като невръстно момче.", "date": "2019.11.17", "title": " Меси преговаря за доживотен договор"}
