{"url": "https://trud.bg/%d0%bf%d1%80%d0%be%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%82%d1%8a%d1%80%d0%b3-%d1%87%d0%b0%d1%81%d1%82-%d0%be%d1%82-%d0%b0%d0%b9%d1%84%d0%b5%d0%bb%d0%be%d0%b2%d0%b0%d1%82%d0%b0-%d0%ba/", "text": "Част от оригиналното спираловидно стълбище на Айфеловата кула беше продадено на търг за 169 000 евро в Париж. Цената надвиши три пъти първоначалната. Част от стълбището, което е свързвало последните два етажа на Айфеловата кула беше купено от колекционер от Близкия изток. Конструкцията е била демонтирана през 1983 г. при поставянето на асансьор. Първончалната ѝ цена е била между 40 000 и 60 000 евро, съобщи  . „Имаме много американски, канадски и китайски клиенти, които са покорени от Айфеловата кула. Това е уникална възможност да притежаваш част от историята, която символизира техническия прогрес“, каза Сесил Тажан, служител в аукционна къща. Фрагментът е трети по рода си, предлаган от аукционната къща в Париж. Той беше изложен 20 дни в двора на институцията.  ", "date": "2018.11.28", "title": " Продадоха на търг част от  Айфеловата кула"}
{"url": "https://trud.bg/%d0%bf%d1%8a%d1%82%d1%8f%d1%82-%d0%bf%d1%80%d0%b5%d0%b7-%d0%bf%d1%80%d0%b5%d0%b2%d0%b0%d0%bb%d0%b0-%d0%b5-%d0%b7%d0%b0%d1%82%d0%b2%d0%be%d1%80%d0%b5%d0%bd-%d0%b7%d0%b0-%d0%ba%d0%b0%d0%bc%d0%b8%d0%be/", "text": "Движението през прохода Превала е ограничено за камиони с ремаркета и полуремаркета, поради обилен снеговалеж. Това съобщиха от Агенция „Пътна инфраструктура“. Ограничено е и движението на МПС над 12 тона по пътя Ботевград–София в участъка Бебреш–Врачеш в посока София е ограничено, поради обилен снеговалеж и снегопочистване. Възстановено е движението на камиони по пътя Шумен-Разград-Русе. В късния следобед беше възстановено и движението през прохода на Републиката в района на Пчелиново.", "date": "2018.11.28", "title": " Пътят през Превала е затворен за камиони заради обилен снеговалеж"}
{"url": "https://trud.bg/%d1%81%d1%82%d0%b0%d1%80%d0%b0-%d0%ba%d1%80%d0%b8%d0%bc%d0%ba%d0%b0-%d0%bf%d0%b0%d0%ba-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd-%d0%b7%d0%b0-%d0%b4%d1%80%d0%be%d0%b3%d0%b0/", "text": "Старият столичен кримигерой Илиян Варсанов отново бе арестуван. 43-годишният мъж е спипан заедно с приятелката си в жилището им. Акцията на полицията стартирала, след като на ул. “Опълченска” бил спрян за проверка 41-годишен мъж със съмнително поведение. У него били открити наркотици. Така криминалисти установили, че той си купил дрогата от Варсанов. При обиски в дома му били открити много видове наркотик, както и четири електронни везни. Намерени били и 10 газови пистолета, автомат “Калашников” и пари. Експертизи показали, че иззетите вещества са марихуана, хероин, амфетамин и екстази. Първоначално Варсанов и 39-годишната му приятелка били задържани с полицейска мярка за 24 часа. По-късно Софийска градска прокуратура им повдигнала обвинение и арестът им е удължен. Името на Варсанов нашумя през 2002 г., след като оцеля при атентат в кв. “Белите брези”. Тогава той бе прострелян в краката, а за покушенито бе разследван Димитър Вучев-Демби. По-късно съдът го оправда. След опита за убийство Варсанов на няколко пъти попада в ареста за различни престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Стара кримка пак арестуван за дрога\t\t\t"}
{"url": "https://trud.bg/23-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%82%d1%8a%d1%80%d0%bd%d0%be%d0%b2%d0%b5%d1%86-%d0%b4%d1%8a%d1%80%d0%b6%d0%b0%d0%bb-%d0%b0%d0%bc%d1%84/", "text": "След одобрено от съда споразумение с Районна прокуратура – Велико Търново мъж, държал наркотици, е осъден на единадесет месеца лишаване от свобода при общ режим. Приведена е и присъда от една година лишаване от свобода, в изпитателния срок на която е извършил последното деяние. Й. Г. се призна за виновен за това, че на 09.08.2018 г. в гр. Велико Търново, в жилище държал амфетамин с нетно тегло 389,981 грама на стойност 11 699,43 лв. Обвиняемият се признава за виновен и за това, че е отглеждал три броя растения от рода на конопа – канабис (марихуана), с общо нетно тегло на суха, зелена растителна маса – 51,778 грама на обща стойност 310,67 лв. Споразумението има последици на влязла в сила присъда.", "date": "2018.11.28", "title": " 23 месеца затвор за търновец, държал амфетамин за близо 12 000 лв. в дома си"}
{"url": "https://trud.bg/108-000-%d0%bb%d0%b2-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d0%b5-%d0%b7%d0%b0-%d0%b0%d0%b1%d1%81%d0%be%d0%bb%d1%8e%d1%82%d0%b5%d0%bd-%d0%bf%d1%80%d0%b5%d1%81/", "text": "МВР пуска клипове без звук Над 108 000 лв. обезщетение получава бившият военен министър Николай Цонев за показния му арест, извършен преди 8 години и половина при акция на прокуратурата и ГДБОП. Определената от Софийския апелативен съд сума влиза в сила, след като Върховният касационен съд е отказал да допусне касационна жалба. По-голямата част от парите – 100 000 лв., Цонев получава за публичното унижение и съсипването на кариерата му, останалите над 8 000 лв – за имуществени вреди. Шумният арест, извършен на 1 април 2010 г. под ръководството на тогавашния заместник-градски прокурор на София Роман Василев, бе заснет на видео и пуснат в сайта на МВР. На записа ясно се чуваше как Василев нарича Цонев „абсолютен престъпник” и командва маскираните агенти от ГДБОП да свалят арестувания на колене. Заедно с Цонев бяха арестувани съдия Петър Сантиров и финансистът Тенчо Попов. През 2015 г. и тримата бяха оправдани по обвинение за подкуп и заведоха дела срещу държавата. Попов получи от съда в Страсбург 14 000 евро, а Сантиров – 200 000 лв. от българския съд, но процесът още не е приключил. Роман Василев бе наказан с „порицание” от ВСС и напусна прокуратурата през 2014 г. В МВР наказани нямаше, а ефектът там е, че след акция „абсолютен престъпник” всички клипове с полицейски операции са без звук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.28", "title": " 108 000 лв. обезщетение за „абсолютен престъпник“ (обзор)\t\t\t"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-%d0%be%d0%b3%d0%bb%d0%b0%d0%b2%d0%b8-%d1%83%d1%87%d1%80%d0%b5%d0%b4%d0%b8%d1%82%d0%b5%d0%bb%d0%bd%d0%b8%d1%8f-%d0%ba%d0%be%d0%bc/", "text": "Велико Търново бе домакин на поредна работна среща за основаването на Организация за управление на Старопланински туристически район. Кметът на старопрестолния град Даниел Панов бе избран за председател на учредителния комитет на бъдещата структура, а управителят на Общинската туристическа агенция „Царевград Търнов“ Борислав Йорданов бе упълномощен да я представлява. И двете номинации бяха гласувани с пълно мнозинство. В работната среща участваха представители на десет общини – Велико Търново, Горна Оряховица, Елена, Златарица, Ловеч, Антоново, Троян, Априлци, Вършец и Дряново. Присъстваха също областните управители на Велико Търново и Ловеч проф. Любомира Попова и Георги Терзийски, както и членове на две туристически дружества. Даниел Панов приветства участниците и посочи, че бъдещата организация разширява възможностите на институции, неправителствени организации и бизнес да работят в партньорство за още по-богат туристически продукт, рекламата и маркетинга му. Концепцията за туристическото райониране, създадена от Министерството на туризма, предвижда Велико Търново да бъде център на Старопланинския район.", "date": "2018.11.28", "title": " Даниел Панов оглави учредителния комитет на Организацията за управление на Старопланински туристически район"}
{"url": "https://trud.bg/%d0%bf%d1%8a%d1%80%d0%b2%d0%b0%d0%bd-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b1%d1%81%d0%bf-%d0%b8-%d0%b4%d0%bf%d1%81-%d0%bd%d1%8f%d0%bc%d0%b0%d1%82-%d0%b8%d0%bd%d1%82%d0%b5%d1%80%d0%b5/", "text": "БСП и ДПС, макар да имат различни концепции, нямат интерес от бързи избори, защото е напълно възможно при бързи избори ГЕРБ отново да спечели. Това каза политологът Първан Симеонов по  . „Ако изборите са утре, ГЕРБ може да реализира крехката преднина, ако изборите обаче са вдругиден и ГЕРБ продължава по този начин да консумира ефекта от всичките скандали, които и патриотите му причиняват, тогава може да се окаже, че сме в нова ситуация и ГЕРБ наистина е под БСП. И тогава вече за БСП ще бъде по-удобно”, каза политологът. По думите му планът, който Бойко Борисов прави, е следният: аз побеждавам в европейските избори, което от днешна гледна точка все пак е по-вероятната опция, побеждавам в европейските избори, ползвайки засилката от всичко това, отивам на местни избори, където е силата ми, побеждавам и там и, или правя предсрочни избори заедно с местните избори, за да ползвам тази засилка, или изкарвам цял мандат“. Според Първан Симеонов Борисов този път ще прави всичко възможно да не се стигне до предсрочни избори по една много проста причина, ако той тръгне да прави предсрочни избори, Радев ще прави служебния кабинет. „Второ, ако тръгне да прави някакъв втори формат в рамките на този парламент, това може да означава и по-голяма зависимост от ДПС. С две думи Борисов е малко в задънена улица. Единственото, което може да прави в тази ситуация в момента е просто да търпи и да провежда политиките, които е намислил, нещо, което всяко второ управление в света прави – провежда някакви политики, има яростна опозиция и протести, които са срещу това. Не виждам друг изход пред Борисов в момента”, смята Първан Симеонов. Политологичният анализ показва, че протест по протест, стачка по стачка, скандал по скандал, на есен и особено през зимата това ще се събере в едно и ще се фокусира срещу управляващите, каза още той. „Един протест ще свърши, друг ще започне и това ще се подклажда от конюнктурата в страната, която е свързана с ръст за цени или опасения за ръст за цени и от наближаващите европейски и местни избори, така че ще зачестява и говоренето за друг тип избори, а може и да се случат”, смята политологът.", "date": "2018.11.28", "title": " Първан Симеонов: БСП и ДПС нямат интерес от скорошни избори"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%b5%d0%b1%d0%b8%d0%bb-%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0-%d0%bd%d0%b0-%d0%b4%d1%8a%d1%89%d0%b5%d1%80%d1%8f-%d1%81%d0%b8-%d1%81%d0%b5-%d0%be/", "text": "Една година лишаване от свобода, с три години изпитателен срок получи след сключено споразумение с прокуратурата мъж, нанесъл телесна повреда на приятелка на дъщеря си. На 16 юли, около 21.00 часа, пострадалата, дъщерята на подсъдимия Б.С. и още две приятелки посетили заведение на центъра на града. Тъй като всички маси били заети, момичетата седнали отвън на тротоара. В същото време по улицата към тях се задал бащата на едното момиче – Б.С. Започнал да говори на турски език към дъщеря си, хванал я и я ударил по главата, като я дърпал за косата. След като пуснал дъщеря си, обвиняемият се насочил към Л.С., като опитал на два пъти да й нанесе удар с крак в лицето. Пострадалата вдигнала ръка, за да се предпази и ударите попаднали в нея. Обвиняемият си тръгнал с дъщеря си. Пострадалата уведомила майка си за случилото се и била откарана в Спешна помощ при МОБАЛ „Д-р Ст. Черкезов“ АД, където установили счупване на лява лъчева кост и лява лакътна кост. Споразумението има последици на влязла в сила присъда.", "date": "2018.11.28", "title": " Мъж, пребил приятелка на дъщеря си, се отърва с условна присъда"}
{"url": "https://trud.bg/%d0%b5%d1%82%d0%be-%d0%ba%d0%be%d0%bb%d0%ba%d0%be-%d1%89%d0%b5-%d0%bd%d0%b8-%d1%81%d1%82%d1%80%d1%83%d0%b2%d0%b0-%d0%b8%d0%b7%d0%b4%d1%80%d1%8a%d0%b6%d0%ba%d0%b0%d1%82%d0%b0-%d0%bd%d0%b0-%d0%bf%d1%80/", "text": "Депутатите приеха бюджетите на Президентството и Министерския съвет за 2019 г. Общо 102,3 млн. лева ще дадат данъкоплатците за издръжката на двете институции. С бюджет от 7,3 млн. лв. ще разполага Администрацията на държавния глава. По-голямата част от сумата –  4,9 млн. лв., ще ппокрият разходите за персонал. Капиталовите приходи ще бъдат 200 хил. лв., като те ще отидат за придобиване на дълготрайни активи и основен ремонт. 95 млн. лева ще бъдат разходите на Министерски съвет през следващата година. За персонал се отпускат почти 59 млн. лева. Най-много средства ще се отделят за осъществяване на държавните дейности в страната- 27,2 млн. лева. За ремонт и строителство на храмове и манастири ще се отпуснат 2,9 млн. лева. По 70 хил. лева са средствата за ремонт на молитвени домове на Католическата църква, на синагоги и на храмове на Арменската църква. С 1,2 млн. лева държавата ще подпомогне свещениците зад граница. 460 хил. лева се отпускат за ремонт и строителство на молитвени домове на Мюсюлманското вероизповедание. Приходите в бюджета на Министерски съвет са в размер на 14,2 млн. лева. 10,1 млн. лева са приходите от собственост.", "date": "2018.11.28", "title": " Ето колко ще ни струва издръжката на Президентството и Министерски съвет през 2019 г.\t\t\t"}
{"url": "https://trud.bg/%d1%84%d0%b8%d0%bb%d1%82%d1%80%d0%b8-%d1%81%d0%bf%d0%b8%d1%80%d0%b0%d1%82-%d0%be%d1%82%d1%80%d0%be%d0%b2%d0%b8%d1%82%d0%b5-%d0%be%d1%82-%d1%81%d0%be%d1%84%d0%b8%d0%b9%d1%81%d0%ba%d0%b8-%d0%ba%d0%be/", "text": "Десет електростатични филтри за комини вече са монтирани на сгради в столичния район “Красна поляна”, а кметът Йорданка Фандъкова видя на място как работят уредите. Фандъкова посети общинска база в квартала, където на двата комина от фирмата “Системи за чист въздух” са поставили устройствата. По време на направената демонстрация се видя, че когато филтрите не работят, над покрива се носи гъст дим и се разнася характерният “аромат” на изгорели дърва. При пускането на уредите пушекът спря, както и миризмата. “Намираме се в БКС “Красна поляна” – това е звеното, което се грижи за почистването на района. Отоплението тук е на твърдо гориво, с две печки”, каза Фандъкова и добави: “Това е пилотен проект, който реализираме заедно с компанията, дарила на Столичната община 10-те филтъра (”Системи за чист въздух” – б.а.). Два от тях са разположени в тази база, а останалите осем са в частни сгради по предложение на районния кмет. Целта на пилотния проект е да се измери и да се види ефектът от действието на тези филтри. Миналата година по време на ползването на такъв уред беше направено замерване и то показа между 75 и 80% намаляване на изхвърляните вредни емисии при отопление на твърдо гориво. Така че ефектът е очевиден”. Кметът припомни, че основният източник на замърсяването на въздуха в България е битовото отопление на твърдо гориво, което и хората в София масово ползват. Йорданка Фандъкова обяви, че с подкрепата на правителството и на Европейската комисия (ЕК) Столичната община е направила проучване, което показало, че около 55 000 домакинства в София се отопляват на дърва и въглища. “Разработихме два проекта, като с единия кандидатстваме с още няколко български общини директно в ЕК – той е по програма LIFE. Общата му стойност е над 16.6 милиона евро. Проектът ще ни позволи пилотно да подкрепим 140 домакинства, като ги финансираме в закупуването и преминаването към друг вид алтернативно екологично гориво – газификация, топлофикация, ток или печки на пелети. Имаме и друг пилотен проект, който ще отчетем тази година с поставянето на 30 пелетни печки”, разказа още кметът. Тя допълни, че в момента местната управа на столицата се подготвя да кандидатства по Оперативна програма “Околна среда” (ОПОС) по оста за подобряването на качеството на атмосферния въздух. Сумата, която може да получи София е близо 45 милиона лева от общия бюджет, възлизащ на 111 милиона лева. “Целта ни е до 3 години да подменим отоплителните уреди на около 30% от домакинствата в Столична община. В момента коментираме и варианта семействата да могат да се възползват и от пречистването със съответните филтри. Дали ОПОС ще позволи финансиране на такава мярка, все още не знаем – когато се отвори Програмата, ние вече ще имаме готовност да кандидатстваме с всякакви алтернативни начини за намаляване на вредните емисии във въздуха”, обясни кметът. Даниел Дамянович от фирмата “Системи за чист въздух” каза, че филтрите са най-добрият вариант за домакинствата с ниска покупателна способност и не могат да си позволят да поддържат скъпите инсталации на пелетните печки или да плащат за отопление на ток. “С филтър може да продължите да ползвате старата си печка на дърва и въглища. Тази технология показва изключителна ефективност, като в някои случаи сме замервали 93% намаляване на вредните емисии. Филтрите имат изключително нисък разход на енергия – става въпрос за 30 вата или около 15-20 лева на отоплителен сезон”, обясни експертът. Дамянович посочи, че технологията се ползва много сериозно в Западна Европа и там се слага на къщи с пелетни печки, които също изхвърлят фини прахови частици. Бягане от отговорност: Ресорните държавни институции не позволяват филтри, оправдават се, че Брюксел не разрешава Докато Столична община вижда решение на проблема с мръсния въздух с поставяне на филтри на комините, отговорните държавни институции обясняват как Брюксел не отпуска пари по ОП “Околна среда” за тези устройства. В програмата са заложени 111 милиона лева, които ще бъдат раздадени на одобрените общини. Те ще ги вложат в подмяна на старите печки на дърва и въглища на стотици домакинства, които ще получат новите уреди безплатно. Електростатичните филтри бяха сред допустимите мерки, с които българските общини можеха да кандидатстват за финансиране от ЕК в борбата срещу мръсния въздух. Изненадващо през месец май от управляващия орган на ОПОС у нас предложиха тази технология да отпадне. Вместо това останаха печките на пелети, които също отделят фини прахови частици, поставянето на климатици, газификация или включване към парно. По този начин щяха да бъдат блокирани програмите за подобряване на качеството на въздуха на повечето общини, които бяха заложили филтри в стратегиите си. От Националното сдружение на общините в България възразиха срещу предложението и то бе коригирано – уредите за комини да останат като съпътстваща мярка – например общината купува на домакинството печка на пелети и филтър за комина. Въпреки това на последното заседание на Комитета, провело се този месец, електростатичната технология отново не бе спомената, макар че според редица експерти тя е най-бързо приложимата и ефикасна мярка за България.  ", "date": "2018.11.28", "title": " Филтри спират отровите от софийски комини (ОБЗОР)\t\t\t"}
{"url": "https://trud.bg/%d0%bd%d0%b0%d0%b4-40-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b1%d0%b5%d0%b7%d0%b2%d1%8a%d0%b7%d0%bc%d0%b5%d0%b7%d0%b4%d0%bd%d0%b0-%d0%bf%d0%be%d0%bc%d0%be%d1%89-%d1%81%d0%b0-%d0%bf%d0%be/", "text": "  43 171 019 лева общо е стойността на безвъзмездната финансова помощ, която са получили фирми от област Сливен в изпълнение на европейски проекти, съобщиха от Областния информационен център. По данни на Информационната система за управление и наблюдение на средствата от ЕС (ИСУН 2020) към този момент общият брой на успешно изпълнените проекти на предприятията в региона е 69. С финансовата подкрепа на ОП „Развитие на конкурентоспособността на българската икономика“ 2007-2013 г. и ОП „Иновации и конкурентоспособност“ 2014-2020 г. фирмите от областта са модернизирали работния процес и са подобрили своите икономически показатели. Благодарение на европейските средства местните предприятия са повишили производствения си капацитет, инвестирайки в съвременни технологии и оборудване. Предстои да стартира процедура „Подобряване на производствения капацитет в малките и средни предприятия“. Операцията е насочена към микро, малки и средни предприятия, които развиват своята основна икономическа дейност в една от определените в Националната стратегия за насърчаване на малките и средните предприятия 2014-2020 групи сектори на икономическа дейност съгласно тяхната технологична интензивност. Допустими по настоящата процедура за подбор на проекти са само кандидати, които имат минимум три приключени финансови години преди датата на обявяване на процедурата. Интензитетът на безвъзмездната финансова помощ, която фирмите могат да получат, е различен в зависимост от категорията на предприятието. За микро и малки фирми, развиващи дейност в област Сливен, предвидената помощ е до 70%, а максималното финансиране за дейности, реализирани от средни предприятия, е 60%. Целевата помощ по процедурата ще се предоставя за закупуване на ново оборудване, а също и за разработване на софтуер, необходими за производството.", "date": "2018.11.28", "title": " Над 40 млн. лева безвъзмездна помощ са получили фирми от Сливенска област"}
{"url": "https://trud.bg/%d1%80%d0%b0%d0%b7%d0%b1%d0%b8%d0%bb%d0%b8%d1%8f%d1%82-%d1%81%d0%b5-%d1%81%d0%b0%d0%bc%d0%be%d0%bb%d0%b5%d1%82-%d0%bd%d0%b0-%d0%bb%d0%b0%d0%b9%d1%8a%d0%bd-%d0%b5%d1%8a%d1%80-%d0%b5/", "text": "Самолетът на индонезийската авиокомпания „Лайън еър”, който се разби миналия месец, не е бил годен за летене. Това се казва в предварителния доклад за катастрофата. В заключенията не се посочва конкретна причина за инцидента. Отбелязва се обаче, че самолетът е бил в експлоатация, въпреки техническите проблеми при предишни полети. В началото на месеца следователите установиха, че сензорът на машината, отчитащ височината, е бил сменен ден преди катастрофата и именно това е довело до фаталната развръзка. Посочено беше още, че при последните четири полета на самолета е имало проблем с датчика за скоростта. Самолетът се разби в морето на 29 октомври – само 13 минути след излитането от Джакарта. Загинаха всички 189 души на борда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Разбилият се самолет на „Лайън еър” е бил негоден за летене"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%bd%d0%b0%d1%81%d0%b5%d0%bb%d0%b5%d0%bd%d0%b8-%d0%bc%d0%b5%d1%81%d1%82%d0%b0-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d1%82/", "text": "26 населени места в област Русе са без електричество. Пътищата в областта са проходими при зимни условия, като тежкотоварните автомобили над 12 тона не се пропускат в посоките от Русе към Бяла и към Разград. Заради силния вятър със скорост над 50 км/ч и обилния снеговалеж обстановката в областта се усложнява. На места снежната покривка е над 25 см. Десетки катастрофи са станали за няколко часа. 24 машини очакват намаляване на снеговалежи и вятъра, за да започнат да почистват областния център. Най-тежко е положението в община Иваново, където 10 села са без ток. Силните ветрове причиниха проблеми с електропроводите, предаде  . Хиляди абонати на ЧЕЗ в област Враца са без ток заради продължаващия снеговалеж. Прекъсване на захранването има на различни адреси в седем от 10-те общини в региона. Това са Враца, Козлодуй, Криводол, Мездра, Роман, Хайредин и Мизия. Екипи на електроразпределителното дружество работят за отстраняване на авариите. Очаква се захранването да бъде възстановено след 22.00 часа. Десетки селища в Североизточна България са без ток, екипите на електроразпределителното дружество отстраняват авариите. Снегонавявания затвориха граничния пункт Кайнарджа и наложиха ограничения за шофьорите. Заради силния вятър видимостта в района е силно намалена. Няма затворени пътища, те са проходими при зимни условия. От Областното пътно управление призовават хората, ако не се налага, да не тръгват на път. По-рано днес пътят Велико Търново – Русе в района на село Поликраище беше затворен заради катастрофа между два товарни автомобила, при която няма пострадали. На Прохода на републиката движението беше затруднено заради три закъсали тира при разклона за село Нацовци. Затруднения в движението имаше и на главния път София – Варна в района на великотърновското село Шереметя. Ограничено беше движението по пътя към граничен пункт „Лесово“ – Елхово заради катастрофа, както и по пътя Видин – Монтана в района на Смоляновци заради аварирал тежкотоварен автомобил. 59 литра дъжд на квадратен метър са паднали за денонощието в Бургаския регион, съобщиха от общината. С 10-15 см е повишено нивото на реките в региона – Отманлийска, Маринка, Изворска, Чукарлийска, Лозовска, както и дерето в Долно Езерово. С 10 см се е увеличило и морското ниво в Сарафово, измерено на рибарското пристанище. Няма сигнали за бедстващи хора или наводнени имоти. Автобусите се движат нормално. Заради събрала се вода по-трудно е преминаването по бул. „Димитър Димов“. Пристанищата са отворени за маневриране.", "date": "2018.11.28", "title": " Десетки населени места останаха без ток заради снега"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%b1%d0%b8%d0%b2%d1%88-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%88%d0%b5/", "text": "Бившият шеф на полицията в Харманли Васко Сидеров получи условна присъда от 3 месеца с 3-годишен изпитателен срок и глоба от 100 лева. Той е  признал вината си, че на 14 ноември е карал автомобила си “Мерцедес” с 2,13 промила алкохол по булевард “България”  в града. Сключил е споразумение с прокуратурата, което е одобрено от Районния съд в Харманли. Като част от наказанието Сидеров остава без шофьорска  книжка за 6 месеца. Присъдата не подлежи на обжалване и влиза в сила. Вчера Сидеров, който е общински съветник от БСП, подаде оставка. На неговото място в Общинския съвет влезе и положи клетва следващата го в червената листа Диана Делчева.  ", "date": "2018.11.28", "title": " Условна присъда за бивш полицейски шеф\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8%d1%82%d0%b5-%d0%bc%d0%b0%d0%b9%d0%ba%d0%b8-%d0%bd%d0%b0-%d1%81%d1%80%d0%b5%d1%89%d0%b0-%d0%bf%d1%80%d0%b8-%d0%bf%d1%80%d0%b5/", "text": "Майките на деца с увреждания се отправиха към Министерския съвет на среща с Бойко Борисов. Премиерът ги очаква и след срещата ще бъдат дадени изявления. Това стана ясно след двучасова среща на представители на протестиращите майки в кабинета на председателя на Народното събрание Цвета Караянчева с управляващите, съобщи  . След нея в парламента бе запазено мълчание, а коментарите за резултата от преговорите ще станат ясни едва и след разговора с Бойко Борисов. Жените се срещнаха с министър Бисер Петков, с председателя на бюджетната комисия Менда Стоянова, със зам.-шефката на социалната комисия Светлана Ангелова. Преди минути майките се отправиха заедно с тях към сградата на „Дондуков“ 1, където ги очакваше премиерът Бойко Борисов. Причината за срещата беше избухналото вчера недоволство на майките от приетия закон за личната помощ, гласуван от социалната комисия. Жените заплашиха с подновяване на протестите и излязоха с протестно писмо, адресирано до държавните институции, в което заявиха, че има променени текстове, с които не са съгласни, а така също и че не е гарантиран финансовият ресурс. По-рано в парламента социалният министър Бисер Петков отхвърли обвиненията за необезпеченост на закона, като подчерта, че средствата са осигурени през бюджета на МТСП и с допълнителните 150 млн. лв., които отпусна правителството.", "date": "2018.11.28", "title": " Протестиращите майки на среща при премира"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd%d0%b8%d1%82%d0%b5-%d0%b1%d0%b5%d0%b7-%d0%bc%d0%b0%d0%bb%d1%83%d1%81-%d0%b7%d0%b0-%d0%bf%d1%80%d0%b5%d0%b2%d0%b8%d1%88%d0%b5%d0%bd%d0%b0-%d1%81/", "text": "Полицата до два пъти по-скъпа за автобусите Цената на задължителната застраховката “Гражданска отговорност” за камиони над 12 тона и за автобуси с над 8 места няма да нараства, ако през предходната година те са били снимани с превишена скорост по родните пътища. Като има допълнително изискване камионът или автобусът да са регистрирани на юридическо лице. Това предвижда наредбата на Комисията за финансов надзор за въвеждане на системата “бонус-малус”, която е пусната за обществено обсъждане. По-висок рисков клас на фирмените камиони ще се дава, само ако с тях е причинена катастрофа и са нанесени щети. Но ако камионът или автобусът са собственост на едноличен търговец или на обикновен гражданин, цената на “Гражданска отговорност” ще нараства не само за причинени щети при катастрофа, а и при получаване на фиш за превишена скорост, предвижда наредбата. По същия начин цената на полицата за личните автомобили на гражданите също ще нараства и за причинени щети, и за административни нарушения като превишена скорост. Рисковият клас на хванатия с превишена скорост шофьор на камион обаче ще се повишава. Така тираджията ще трябва да плати по-висока цена за “Гражданска отговорност” за личния си автомобил, дори рядко да го кара и да не прави никакви нарушения с него, а по цял ден да е зад волана на камиона. За да ползва “бонус” от цената на полицата обаче камионът не трябва да е причинявал щети и не трябва да е хващан с превишена скорост. Има и още една съществена разлика между камионите и колите. Цената на “Гражданска отговорност” за камиони над 12 тона и автобуси с над 8 места ще може да намалява до 80% и да нараства до 190% от базовата цена според рисковия клас на превозното средство. Докато цената на полицата за коли ще се движи в по-широки граници от 75% до 400% от базовата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Камионите без „малус“ за превишена скорост\t\t\t"}
{"url": "https://trud.bg/%d1%82%d1%80%d1%83%d0%b4-%d0%b3%d0%bb%d0%b0%d1%81%d1%83%d0%b2%d0%b0-%d0%bc%d0%be%d0%b4%d1%80%d0%b8%d1%87-%d0%b5-%e2%84%961/", "text": "Вестник „Труд“ помогна отново за голям приз на Лука Модрич. Хърватинът бе избран за №1 в анкетата Международната асоциация за футболна история и статистика. В допитването гласуваха журналисти от 90 страни от всички континенти. Боян Бойчев, представителят на България, който дава вота си и за играч №1 на ФИФА, посочи Модрич като най-добър плеймейкър за годината редом с Лионел Меси и Еден Азар. Хърватинът спечели с 272 точки, а втори остана капитанът на „Барселона“ със 144, следван от Азар със 114. Далеч назад остават Кевин де Бройне, Неймар и Пол Погба. Кристиано Роналдо също има гласове в анкетата, но е чак десети. Модрич бе избран и за най-добър играч на Мондиал 2018. Анкетата стартира през 2006 година. Оттогава са я печелили трима от „Реал“ – Зинедин Зидан, Тони Кроос и Лука Модрич, както двама от „Барселона“ – Шави и Лионел Меси. Единственото изключение от „Ел Класико“ е бразилецът Кака от времето му в „Милан“. Германката Дженифър Марожан е най-добрият плеймейкър при жените. Тя изпревари само с шест точки бразилката Марта, избрана за №1 на годината от ФИФА.", "date": "2018.11.28", "title": " „Труд“ гласува от България: Модрич е №1"}
{"url": "https://trud.bg/%d1%85%d0%b8%d1%89%d0%bd%d0%b8%d0%ba%d1%8a%d1%82-2018/", "text": "Изминаха 31 години от раждането на една филмова класика. Безкрайно мускулестият Арнолд Шварценегер срещу чудовището от Космоса в „Хищникът”.   Година по-рано „Америкън Мотърс   Корпорейшън” създаде неговата автомобилна версия –  Jeep Wrangler . И ако днес бате Арни вече е застарял, то четвъртото поколение на най-проходимия  SUV  в историята идва с още по-голям блясък. Представете си Шварценегер от 1987 г. в днешния  Wrangler ! В амазонската джунгла – истински екшън! Jeep  изпълни очакванията автомобилният „хищник“ от 2018-а да е абсолютен господар на офроуда. И ако преди 32 години първият  Wrangler  изпълнява американската мечта за проходимост при всевъзможни условия, то новият  Wrangler  е добре подготвен и за приключения в града върху гладък асфалт. Моделът се предлага на българския пазар в два варианта –  Sahara  и  Rubicon  в конфигурации с две или четири врати. Версията  Sahara  подхожда на градския стил на живот и изглежда изтънчено, тъй като калниците и твърдият покрив са лакирани в цвета на каросерията. Луксозният пакет  Overland  добавя още по-специално излъчване – красиви полирани алуминиеви джанти, твърд калъф на резервното колело в цвета на автомобила, хромирани огледала и отвори на емблематичната решетка на  Jeep  и висококачествена кожена тапицерия. Вариантът  Rubicon  има по-грубоват външен вид и дръзко афишира гените си на недостижим офроудър с черния покрив, черните калници и надписът  Rubicon  на предния капак. Jeep  разработва системи 4х4 вече 75 години и този огромен опит е оползотворен до съвършенство в задвижването на новия  Wrangler . В девствените гори и труднопроходими пътеки автомобилът минава с лекотата на див хищник. Дупки, ровове и реки сякаш не съществуват като препятствия за върховия  Jeep . 4х4 системите  Command-Track  (при  Sahara ) и  Rock-Track  (при  Rubicon ) се представят безупречно във всички изпитания.  Сигурно бихте си казали, че такъв всъдеход е удобен за гората, но няма да е удобен в града. Грешка! Най-добрата преценка можете да направите, когато излезете от офроуда и стъпите на асфалта. Въпреки сериозните си размери  Wrangler  все едно лети високо над пътя. И да не забравяме нещо много важно – може да дава разход под 10 л/100 км! С допълнителния лост на трансферната кутия водачът сменя режимите на работа на автомобила в зависимост от условията и желанието си. На асфалт можете да заложите на задното предаване или на автоматичен режим 4х4, при който въртящият момент се разпределя между предния и задния мост според необходимостта от сцепление. Има и възможност да „заключите“ диференциала и въртящия момент да се разпределя поравно между двете оси. За тежък офроуд е предназначен режимът с понижаващи предавки, който умножава въртящия момент на двигателя и осигурява на  Wrangler  силата на локомотив на ниски скорости. Безкомпромисната проходимост на  Wrangler  е отразена в емблемата  Trail Rated  – сертификат за успешно представяне в екстремни тестове по отношение на сцепление, клиренс, маневреност, преминаване на водни препятствия и други изпитания. Във варианта  Rubicon  водачът може с бутон да откачи предната стабилизираща щанга и да активира електронен блокаж на предния и задния дифиренциал. Тогава  Wrangler  е готов едва ли не да се покатери и върху скален връх. Wrangler  се предлага с твърд или мек покрив. За нула време твърдият покрив може да се демонтира и тогава автомобилът се превръща в открит офроудър. Лесно се премахват също така вратите от здрави и олекотени сплави, а челното стъкло се сгъва напред върху предния капак. Меките покриви имат усъвършенствана конструкция и подобрена изолация. Оборудваните с  LED  светлини модели  Sahara  и  Rubicon  не разполагат с нито една конвенционална крушка – всички външни и вътрешни светлинни тела са светодиодни. Характерното разположение на дневните светлини върху високите калници и емблематичните кръгли фарове правят  Wrangler  безпрогрешно разпознаваем. Пътническата кабина е оборудвана със здрави, но и луксозни материали, включително ръчно ушита кожа. Бутонът за стартиране на двигателя е водоустойчив, тъй като интериорът е приспособен за измиване след приключения в кал и пясък. Под предния капак на  Wrangler  се монтират два нови двигателя, които изпълняват последните изисквания на ЕС за отделяните емисии Евро 6 d.  Моторите се отличават с висока работоспособност благодарение на високия въртящ момент. Те са комбинирани със старт-стоп система и нова 8- степенна автоматична скоростна кутия , калибрирана специално за офроуд характеристиките на автомобила. Дизеловият двигател  с обем 2,2 л   разполага  с мощност 200 конски сили при 3500 оборота/мин и въртящ момент от 450 нМ при 2000 оборота/мин.  Бензиновият мотор е с обем 2,0 л и турбо пълнене, като генерира мощност 272 конски сили при 5250 оборота/мин и въртящ момент от 400 Нм при 3000 оборота/мин. И двата агрегата са оборудвани с филтър за твърди частици. Освен на мощните двигатели, водачът се наслаждава и на най-модерните технологии за свързаност във  Wrangler . Инфо-развлекателната навигационна система  Uconnect  е свързана с цветен 8,4-инчов сензорен екран с висока резолюция. Пред дисплея се контролират много от функциите на автомобила, включително климатизацията, аудиото, навигацията и др. Потребителите на смартфони със системи  Apple  и  Android  могат да свържат телефоните си, да използват онлайн приложения и всички възможности на платформите  Apple CarPlay и Android Auto . Големият цветен дисплей показва качествено изображение от камерата за движение на заден ход, като траекторията на автомобила се очертава от динамично променящи се линии в зависимост от командите с волана. При движение на заден ход помага системата за засичане на движещи се обекти и за наблюдение на мъртвата зона. В града много полезни са предният и задният парктроник, а в офроуд – системата против преобръщане и асистентите за потегляне и спускане по наклон.", "date": "2018.11.28", "title": " Хищникът 2018"}
{"url": "https://trud.bg/%d1%82%d0%be%d1%82%d0%b8-%d0%b2-%d0%b7%d0%b0%d0%bb%d0%b0%d1%82%d0%b0-%d0%bd%d0%b0-%d1%81%d0%bb%d0%b0%d0%b2%d0%b0%d1%82%d0%b0-%d0%bd%d0%be-%d1%80%d0%be%d0%bc%d0%b0-%d0%bf%d0%b0%d0%b4/", "text": "Най-очакваното нещо в историята на „Рома“ се случи – Франческо Тоти официално бе приет в залата на славата. Легендата има повече от 300 гола в близо 800 мача за „вълците“. „Стадио Олимпико“ изригна, когато видя Принца на Рим на терена преди мача с „Реал“. Салютите обаче не помогнаха – „кралете“ успяха да спечелят за втори път дербито в групата. Гарет Бейл и Лукас Васкес вкараха за 2:0 (3:0 в първия двубой). Но преди тях невиждан пропуск направи 21-годишният турчин Ченгис Ундер – сам на празна врата. На трибуните гледа Антонио Конте, един от най-апетитните свободни треньори на пазара. Преди почивката с изключение на пропуска на Ундер просто нямаше какво да се види. Бившият халф на „Левски“ Роман Прохазка бе един от героите на „Виктория“ (Пилзен), който спечели с 2:1 като гост на ЦСКА (Москва). Първо той изпусна дузпа, но след това изравни за 1:1. Последва и втори гол на чехите, които почти сигурно се класират за Лига Европа през пролетта. Това ще стане, ако „Реал“ победи ЦСКА на „Сантяго Бернабеу“. „ Лион“ се оказа единственият тим, който не пада от „Манчестър Сити“. Два пъти французите повеждаха и два пъти англичаните изравняваха за крайното 2:2. „Лион“ победи „Сити“ на чужд терен на старта на Шампионската лига. След този мач през септември тимът на Пеп Гуардиола спечели 12 от 13-те си срещи във всички турнири.", "date": "2018.11.28", "title": " Тоти в залата на славата, но „Рома“ падна"}
{"url": "https://trud.bg/%d0%ba%d0%be%d0%bd%d1%84%d0%bb%d0%b8%d0%ba%d1%82%d1%8a%d1%82-%d0%bc%d0%b5%d0%b6%d0%b4%d1%83-%d1%81%d0%b0%d1%89-%d0%b8-%d0%ba%d0%b8%d1%82%d0%b0%d0%b9-%d0%b8-%d1%81%d1%80%d0%b5%d1%89%d0%b0%d1%82%d0%b0/", "text": "Ще има ли яснота на срещата в Буенос Айрес около търговската война Вашингтон-Пекин? В самия край на ноември Аржентина ще бъде домакин на ежегодната среща на лидерите на двадесетте най-развити държави в света, които съставляват 75% от световната търговия и представляват 2/3 от населението на Земята. Динамиката на събитията и процесите, както и времето на значително политическо напрежение, предсказуемо натоварват подобен форум с очаквания за политически решения и договори – от промените в климата, до най-наболелите въпроси за търговските войни, които се водят в момента. С голяма вероятност фокусът на срещата ще бъде търговията и устойчивостта на глобализацията. Страните от Азия, които са част от най-динамичния пазар в света, със сигурност ще опитат да извлекат максимална полза от срещата в Буенос Айрес в сферата на търговията. Целите ще бъдат – засилване на връзките със страните от Г-7, запазване и развиване на глобализацията, но също така и запълване на възможния вакуум от конюнктурното оттегляне на САЩ от главен проводник на процесите по глобализация. Важно за наблюдаване ще бъде поведението на Япония, Корея и Индонезия. От друга страна ще видим подписването на новото Северноамериканско споразумение за свободна търговия между САЩ, Мексико и Канада. Най-голям фокус на предстоящия форум, обаче, ще получи друга тема. Светът е в очакване дали ще бъде постигнато някакво споразумение, което да спре търговския разрив между САЩ и Китай. Обтегнатите отношения между двата гиганта оказват сериозно влияние върху пазарите на всеки континент. Пазарът на Съединените щати винаги е бил от ключово значение за успеха на всяка транснационална корпорация, но вече и Китай е в същата позиция. Евентуално изключване от огромния китайски пазар би било твърде болезнено за американските компании. От тази гледна точка, трябва да се подложи на съмнение вероятността, че който и да е политик, дори американският президент Тръмп, може да си позволи понасянето на подобна отговорност. Примамливостта на китайския пазар е твърде изкушаваща за Съединените щати, докато Китай последователно и методично затяга своите търговски отношения с ЕС и Русия, посредством инициативата „Един пояс – Един път“. През последния месец текат динамични разговори и размяна на думи между Вашингтон и Пекин. Преди по-малко от две седмици бе направено предложение от китайска страна за разрешаване на конфликта чрез списък от отстъпки, които да послужат като пътна карта в двустранните отношения. Американският президент Доналд Тръмп определи предложението като неприемливо, но въпреки това се създава реална възможност за преговори на предстоящата лидерска среща в аржентинската столица. Има няколко вероятности, които могат да се допускат като възможни за хода на американско-китайските отношения. Първата, и най-благоприятна, е да бъде подписан договор, който да сложи край на търговската война в дългосрочен план. Тази възможност, натоварена с всички особености и условия, е и най-малко вероятна. Втората възможност е да не бъде подписано нищо, а напротив – да бъде задълбочен разломът в търговските отношения. Това се случи на последния форум на Азиатско-тихоокеанското икономическо сътрудничество, където за пръв път участващите страни не излязоха с обща декларация. Вицепрезидентът на САЩ Майк Пенс, който присъства на срещата в Папуа Нова Гвинея, заяви, че дните, в които Китай се възползва и злоупотребява със Съединените щати, са приключили. Исканията на Вашингтон, по начина им на формулиране, са унизителни за претенциите на Пекин. Това е още една причина, според която в Буенос Айрес няма да бъде поставен края на търговската война между САЩ и Китай. Третата възможност е частично разрешаване на конфликта. Дори да не се случи дългосрочно, подобна развръзка ще даде надежда и ще успокои международните пазари и политическа обстановка. От своя страна Китай заяви желание да купува повече американски втечнен газ, което за пореден път доказва, че геоенергетиката е филтър на международните отношения. В краткосрочен план закупуването на повече американски втечнен газ няма как да окаже влияние на руско-китайските енергийни отношения. Точно обратното, нарастващите нужди на Китай не могат да бъдат задоволени единствено от руски или туркменски газ, докато не бъдат завършени строящите се газопроводи. При частично разрешаване на конфликта може да бъде договорен и по-лесен достъп на американските фирми на китайския пазар. Това отново насочва към тезата, че китайският пазар вече е също толкова важен за една корпорация с международни претенции, колкото и американския. Възможността да бъде намерено работещо решение за изход от сблъсъка между САЩ и Китай има и още една особеност. Тя е отвъд икономическата логика и това кое е в интерес на останалите държави. Не може да не бъде отделено заслужено внимание на идеологическия профил на сблъсъка. Не от гледна точка на класическо противопоставяне на комунизъм/демокрация, а напротив – противопоставяне на плоскостта пари-власт-пари. Това е същинският сблъсък на съвременния консуматорски свят – сблъсък за пазари, природни ресурси и технологии, които в крайна сметка носят печалба. Именно удивителния напредък на Китай в технологичен аспект, комбиниран с огромния капацитет за впрягане на работна сила поетапно доведе до челен сблъсък с Вашингтон. Не е случайно, че и за пръв път едно от най-престижните учебни заведения в САЩ и света „Джонс Хопкинс“ за пръв път ограничи своите програми за международен обмен и прием на чуждестранни студенти. Също не е случаен и заявеният успех за първо успешно раждане на генномодифицирани близнаци в Китай. Всички тези процеси са част от големия пъзел на предстоящото противопоставяне, което може да бъде само частично или временно предотвратено в името на общия краткосрочен интерес на всички държави. Хазартният стил на американския президент Тръмп, наситен с постоянно противоречащи си тези и изказвания, към момента се оказва работещ за изпълнение на целите му. Дали този хаотичен, в очите на обществото, пазарлък ще постигне успех при срещата с китайския лидер Си Дзинпин в Буенос Айрес предстои да бъде проследено. В крайна сметка, всички тези сблъсъци и противопоставяния, имащи възможността да създават трусове на международно ниво, показват устойчивата политическа многополюсност на днешния свят. Предстои време, в което Вашингтон или ще се съобразява с насърчаваните от него в миналото глобални процеси, ако иска да запазва своето влияние, или ще възприеме ролята на наблюдател, който въпреки това има силата да повлече целия свят след себе си.", "date": "2018.11.28", "title": " Конфликтът между САЩ и Китай и срещата на Г-20\t\t\t"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%bd%d0%b0-%d0%b4%d1%8e%d0%bb%d0%b3%d0%b5%d1%80%d0%be%d0%b2%d0%b0-%d0%b8%d1%81%d1%82%d0%be%d1%80%d0%b8%d0%ba-%d0%b8-%d1%81%d0%bf%d0%b5%d1%86%d0%b8-2/", "text": "Новият сблъсък между Русия и Украйна в Керченския проток между Черно и Азовско море доведе до поредния опасен конфликт в Европа. В резултат на това последваха взаимни обвинения, а украинският президент Порошенко обяви военно положение в страната си. Какво се случи там и какви са мотивите за този сблъсък – разговаряме с проф. Нина Дюлгерова. – Сблъсъкът между Украйна и Русия след инцидента преди дни с военните кораби в Керченския проток, предизвика разгаряне на нов конфликт. В понеделник украинският президент Порошенко обяви, че въвежда военно положение в Украйна, какво означава това, проф. Дюлгерова? – Ситуацията, която разбуни духовете в света, е свързана с много елементарен факт – че Петро Порошенко иска на всяка цена да има втори президентски мандат. Фактът за недопускане на украински военни кораби в Керченския проток между Черно и Азовско море е поне трети – първият е бил през юни, вторият през септември и сега е третият. Но ако първите два опита минават без никакви последствия, то тук с наближаването на март 2019 г., когато са изборите, стремежът на Порошенко за повишаване на ниския му рейтинг, както и доверието на Запада към него, го карат да осъществява крайни провокации. Второ, тези събития не са нови, вървят вече с повишаваща степен на ескалация. Случващото се е част от една по-голяма програма, която върви с термина „национален проект“. – Какво имате предвид като казвате „програма“? – Всъщност, първата стъпка в този проект на Порошенко беше договореността между него и Вселенския патриарх Вартоломей тази година за даване на авкокефалията на т.нар. Киевска патриаршия. С което се вкара остър клин и повод за разногласия в Православната Църква като цяло. -Тоест, искате да кажете, че Порошенко въвлича и Църквата в своята предизборна кампания? – Естествено, той няма други варианти. А мотивът му за подобна ескалация са резултатите от социологическите проучвания преди президентския вот – последните са отпреди една седмица и показват, че Юлия Тимошенко има 19%, Порошенко – 13%, а третият Гриценко е само на 0,5 на сто след него. За да намали дистанцията с Тимошенко, Порошенко предприе първо църковния разкол, но това не помогна. Затова последва нова провокация – военна, в Керченския проток. – Възможно ли е някой да му е подсказал подобен сценарий, защото изглежда доста рисков? – Според мен Порошенко е заимствал това действие от турския си колега Ердоган, който обяви военно положение след неуспешния опит за държавен преврат на 15 срещу 16 юли 2016 г. срещу него. И той непрекъснато го удължаваше. Военното положение в Турция приключи след избора на Ердоган за президент. През това време бе засилен контрола върху институциите във всички сфери на обществения живот. Порошенко подписа указ за военно положение за срок от 30 дни. И смятам, че той ще го удължи с още толкова време, колкото му е необходимо за неговата сигурна победа. Както, разбира се, и възможност за тотален контрол върху предизборната кампания. Ако въобще тя може да бъде реална. – Как ще коментирате реакциите по света след този сблъсък между Украйна и Русия? -Веднага много заучено и предсказуемо шефът на НАТО и ръководителите на ЕС се обявиха за диалог и решение на ситуацията по дипломатически път. Със същата препоръка се обърнаха и турският президент, и китайският Си Дзинпин. Чухме познатата риторика, че трябва да се спазват Минските договорености, как Русия е агресор и създава провокации към Украйна. Има обаче нещо много важно – след дни е срещата на ръководителите на страните от Г-20 в Буенос Айрес. И там се очертават ключови срещи на най-големите лидери, които ще решават въпроси от настоящето и бъдещето на света. – Как гледате на версията, че случилото се в Керченския проток може да е инспирирана от Вашингтон акция? – Не съм убедена в нея. Е, можем да направим сравнителен анализ с Кавказката война преди десетина години, когато в Грузия с много ярката роля на Кондолиза Райс като държавен секретар бе създадена ситуация, с която бе подведен грузинския президент Саакашвили да нападне Южна Осетия. С идеята, че САЩ ще подкрепи Тбилиси, това обаче не се случи. Знаем и съдбата на Саакашвили. Затова не смятам, че става дума за инспирирана от САЩ акция. Склонна съм да мисля, че тук нервите на Порошенко не издържат и той се опитва със заимстване от други лидери, проекти и ситуации да спечели предварително победата на президентските избори в Украйна. Между другото вече не съм убедена дали могат повече да го контролират. – Но има и друга теория, че противниците на Тръмп – демократите, са единствените, които контролират и имат връзка с властите в Украйна. И ако не дай Боже, има военни действия, то това ще се смята за победа на противниците на Тръмп. – Степента на вероятност да има инспирация от страна на демократите в Щатите съществува. Но не трябва да забравяме, че за разлика от други президенти, настоящият президент Тръмп, с оглед напрегнатата ситуация във и извън страната му, не предприе смяна на посланиците демократи, назначени от Барак Обама. А в разрез с политиката на Белия дом е възможно те да осъществяват на практика антидържавна политика. – Сега мнозина питат, като имаме обявено военно положение в Украйна, може ли да очакваме военни действия? – Моят отговор е: категорично НЕ. – Защо? – Основният момент, свързан с руско-украинските отношения от 12 години, е, че те преминават през т. нар. енергийна сигурност. Украйна е важна за САЩ. Не защото е най-голямата и е близо до Русия. Най-важното в енергийния XXI век е украинската транзитна газопреносна система. През 2019 година приключва договора между Москва и Киев за използване на тази транспортна система. Докато съществува транзитирането на газ, и докато Украйна знае, че е важна за Запада и за САЩ, тя няма да си позволи предизвикателството да започне военни действия. Неслучайно и военните действия по отношение на Донбас и Луганск не са типичната война с наземни и въздушни средства. За Порошенко най-важни сега са изборите и ако не го спечели той и цялата украинска клика около него ще трябва да отговарят за огромни финансови разхищения не само в Украйна, но това може да стигне и до международен съд. – Не зная колко има истина в това, все пак живеем във време на фалшиви новини, но доста упорито се говори, че Порошенко уж бил агент на Путин, а половината министри в правителството били под контрола на руското ФСБ. Вие какво мислите? – Нека да не забравяме, че в света в момента всичко е политически цирк и задкулисие с неочаквани контакти и зависимости. Да не забравяме, че бизнесът на Порошенко в Русия не е прекъснат. Той, както знаете, е шоколадовият крал. Това, между другото, първо повишава акциите на Порошенко, и парадоксално – създава условия за увеличаване на шансовете му за втори президентски мандат. – Не е ясно Русия има ли полза Порошенко да получи втори мандат, но се говори и друго. Че Русия търси приемник на Порошенко, като някои залагат и на Юлия Тимошенко, за която пък се намеква, че е зависима от кокаина. Много сюрреалистичен стана въпросът ми… – О-оо, колкото си по-високо във властта, толкова си по-зависим от тези около теб и от задкулисието, това е ясно. Между другото, в Украйна всичко, което се случва, е една много странна руско-американска симбиоза. Украйна е огромна проблемна зона за сигурност, в която и САЩ, и Русия имат своите устойчиви позиции. САЩ чрез гласуваните от конгреса 320 милиона долара за украинската армия, а Русия пък продължава да си контролира Донецк и Луганск. Но тя има най-важното – Крим. И никой не го оспорва. Оставете политическото говорене, гледайте реалното. През последните месеци се разбра, че политическата риторика и дипломатическите активни срещи все повече доказват една потвърждаваща се истина – политиците не решават проблемите, а ги създават. – В Керч може би стана една хубава военна авантюра, но въпросът сега е дали може да се очакват нова истерия и нови санкции срещу Москва? След случая Скрипал вече всичко е възможно. – Ако има истерия, тя ще е от Англия, защото парламентът там трябва да реши за Брекзита. Тереза Мей в момента е сама и от март насам, когато тя има проблем, рефренът „Скрипал и санкции“ веднага се пуска в действие. Това изпълва политическото пространство с приказки от 1001 нощ. Политическото безсмислие, което няма логика и аргументи, но има откровена агресия, със своята повтаряемост обезсмисля присъствието на политиците в решаването на каквито и да са въпроси. – Но в Киев не крият, че очакват инцидентът да има сериозни политически последствия за Русия? – Ние живеем в условията на информационна война. И важна е фразата на Гьобелс, че една лъжа, повторена сто пъти, става истина. Но има и друго, което се наблюдава в реториката на водещите фактори в света. Нито един от тях не се ангажира да каже, че Русия е виновна. Единствено Полша, другите не взеха категорично страна. Което означава, че Украйна губи първия рунд. Кой говори сериозно сега за Крим освен Украйна? Това е голямата разлика от преди. Ще припомня друга известна фраза – тя е на Бисмарк: Всички лъжат най-много преди избори, след избори, по време на война и на лов. Пред избори е и Европейският съюз. Кой ще се ангажира с подобни неща? Тази безкрайно предпазлива, безпристрастна и дистанцирана оценка и поведение на европейските и световните лидери е свързана с най-важното: да запазят статуквото на този нестабилен свят. Никой не иска промяна и няма да има. – Украинското общество започна ли да изкашля отровните пушеци на Майдана или не? – Ако говорим за украинските официални медии – напротив. Те с това живеят и с това утвърждават своето беззаконие. А самото общество първо е многонационално, второ – не е защитено, и трето – случващото се в цяла Украйна извън Източна, е беззаконие и агресивност, подчинена на основната идея: Русия е нашият враг и всичко в наша вреда идва от Русия. Единственото, с което този режим съществува, е врагът Русия. – Кои са изпитанията, пред които е изправен украинският народ? – Изпитанията са две. Първото е разломът, създаден с обявената автокефалия на църквата им, разколът е не само украински, а и на Православието, защото всяка Църква трябва да вземе страна. Вторият голям удар е, че в момента се създаде провокация, отново ще се крещи от страна на украинските националисти. А те са хора, зомбирани от непрекъсната пропаганда. Има един основен принцип – когато властта не може да овладее положението, когато безкрайно много се краде, когато има вопиюща и агресивна некомпетентност, измисляш си или ти посочват един враг, и ти оправдаваш всичко с него. – Нали знаете, че на който е властта, на него е и вярата? – Те удрят върху Православието. Като основни аргументи за конфронтация и обединение се използват религията и етноса. В момента битката е срещу исляма. Не забравям, че Вартоломей е бил офицер в НАТО. Вселенският патриарх в момента прави Православието поле на обезсилваща се и раздираща се от безсмисени конфликти огромна маса вярващи, с което обезсилват битката срещу много по-силния враг – исляма. Защото той върви с джихадизма, с ИДИЛ, с тероризма и с опитите за разпадане на Европа. Затова Православието трябва да е единно. – Съжалявам, че трябва да ви попитам за още един слух, но той е много упорит и то в Украйна, че Порошенко не изповядвал православната религия. Като аргумент посочват, че през август разрешил да се въведе протестанството в украинската армия. Баптистите също, а целта била да се разрушат всички връзки на Украйна с Русия. Дори самият Александър Турчинов бил под влиянието на баптистите. – Всичко е възможно. Религията е идеология и може да се говори, че Украйна е много важна с енергийната трансмисия. Първата стъпка на Порошенко за втория му мандат бе свързана точно с разкол в Православието. И сега повтаря направеното от Ердоган, както казах в началото. С уговорката, че Ердоган много елегантно и комфортно си осъществи тази процедура, а Порошенко го прави много агресивно, погазвайки всякакви закони. Той играе вече ва банк. – Докога и ще има ли сили? – Човешкият фактор трудно издържа на подобно напрежение. Порошенко също. Има го и този момент – колкото си по-високо в йерархията, толкова по-филтрирана информация стига до теб. И така взимаш погрешни решения. Когато се захващаш с такава работа, си продаваш душата на дявола. Знайте, че всичко, което сега се случва там, е заради украинските енергийни ресурси. Затова Украйна е важна – „Северен поток 1 и 2“ ще ги има, модифицираният „Южен поток“ също, но Украйна изчезва. С какво ще е интересна за САЩ? Американците търсеха едно, а намериха друго – далеч от техните планове. Нашият гост  Нина Дюлгерова е професор по международни отношения, доктор на икономическите науки (енергийна сигурност), доктор по нова и най-нова обща история. Специализирала е в Русия, Италия, Полша, САЩ, Холандия, Азербайджан. Преподава теория и история на международните отношения във Варненския свободен университет “Черноризец Храбър”и в Югозападния университет “Неофит Рилски”. Автор на няколко книги и десетки статии.                     ", "date": "2018.11.28", "title": " Проф. Нина Дюлгерова – историк и специалист по геополитика, пред „Труд“: Порошенко се прави на Ердоган за нов мандат\t\t\t"}
{"url": "https://trud.bg/%d0%ba%d0%b0%d0%ba-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8%d1%82%d0%b5-%d1%81%d1%82%d0%b0%d0%b2%d0%b0%d1%82-%d0%bf%d0%be%d1%82%d1%8a%d1%80%d0%bf%d0%b5%d0%b2%d1%88%d0%b8/", "text": "Разходите, свързани със загуба на репутация, много лесно се преодоляват. Има достатъчно примери. През октомври тази година Google реши да закрие своята социалната мрежа на Google+ поради проблеми със сигурността. Мрежата е предоставила на трета страна – софтуерни разработчици, достъп до поверителните потребителски данни, които не са били обозначени като „общодостъпни“. Компрометирани са данните на повече от 500 000 потребители. От последните атаки на Facebook имаше изтичане, засягащо 29 млн. потребители. Преди това жертви на хакерите станаха медицинския застраховател Anthem, интернет-гигантът eBay, JP Morgan Chase, търговската мрежа Home Depot, Yahoo, Adobe и други. През април тази година Комисията за фондовите борси и ценните книжа на САЩ наложи глоба на Yahoo за това, че не е информирал инвеститорите си за мащабното изтичане през 2014 г. Тогава хакерите получиха достъп до личните данни на 500 млн. души. Информацията за този взлом стана публична едва през 2016 г. Комисията глоби Yahoo не само за изтичането, но и за това, че ръководството на компанията не е разкрило тази информация нито пред своите инвеститори, нито пред своите потребители. Членовете на управителния съвет са били наясно какво се е случило, но са решили да мълчат. По-късно ръководството на Yahoo призна и за още едно по-голямо изтичане от 2013 г. насам, когато хакерите открадват по предварителна информация данните от един млрд., а според актуализираната информация – три млрд.потребители и всъщност това са всичките клиенти на Yahoo. Ясно е, че хакерите усъвършенстват методите си, но защо корпорациите са толкова безотговорни към данните на клиентите си? Експертите от Motherboard смятат, че компаниите рискуват заради печалбата, а когато съпътстващите загуби са малки, те са готови да рискуват отново и отново. Експертите от изследователския център на Ponemon Institute в своя доклад „Проучване на разходите, свързани с нарушаването на данните за 2018“, са изчислили, че средната щета от изтичане на данни в света е около 3,86 млн. долара, включително и разходите за IT услуги, обезщетенията на засегнатите потребители и загубата на клиенти. В САЩ загубите се оценяват на 7,91 млн. долара. В проучването са разгледани 477 компании с персонал от 1000 до 100 000 служители и приходи от 100 млн. до 25 млрд. долара годишно. Така че щетите от изтичането на данни за тях не са нищо повече от грешка в закръгляването, е заключението на доклада. Самите потребители имат много къса памет и не се интересуват от проблема с неприкосновеността на личния си живот. Проучването на Ponemon показва, че след изтичане на информация от Facebook доверието към една от най-големите компании е спаднало от 78 до 25 процента, но много скоро след това цифрите се връщат на 30, а след това се повишават до 60 процента. След няколко месеца индексите се връщат към нормалното, сякаш нищо не се е случило. Хората предпочитат да не мислят за проблема, защото искат да продължат да използват обичайните услуги и продукти, а да се намери заместител, много често не е лесно. Често самите корпорации третират поверителната информация на потребителите като техен продукт. Неотдавна разработчиците на браузера Brave с блокаж на рекламите подадоха официална жалба срещу Google. Компанията обвини търсачката в шпионаж на потребителите, съобщава Ройтерс. Brave вярва, че Google нарушава правилата на ЕС за защита на данните (Регламент 2016/679). Компанията, създадена от Mozilla, пусна браузър, който блокира банерите и не позволява на търсачките, социалните мрежи и доставчиците да следят историята на търсенията и личните данни на потребителите. Според експерти рекламата се базира на данни за етническата принадлежност, местоположението и политическите убеждения на потребителите, което е грубо нарушение на този регламент. Държавата се опитва да регулира отношенията между потребителите и корпорациите, но не винаги за добро на първите. Всички помним скандалите с пълното наблюдение, които АНС на САЩ води върху милиони потребители от цял свят, включително и служители на европейското разузнаване, членове на Европейския парламент и висши служители. Тази практика продължава на Запад и сега. Германското МВР наскоро одобри използването на софтуера FinSpy за наблюдение на криптираните комуникации на мобилните устройства. Официално софтуерът се нарича „Софтуер за наблюдение на източниците на телекомуникации“, но всъщност това е троянски кон. FinSpy трябва да помогне на Федералната криминална полицейска служба да чете криптираните съобщения в месинджерите като WhatsApp, Telegram или Signal. Програмата се инсталира тайно от операторите на мобилното устройство на заподозрения, и тайно записва кодираните разговори и ги предава на правоохранителните органи.   Помага на борбата с тероризма През юни 2017 г. Бундестагът прие реформа на наказателния кодекс, която позволява на полицията да използва тази програма за наблюдение, но само след съдебно решение. Това трябва да помогне за борбата с тероризма, трафика на наркотици и случаите на укриване на данъци. Понякога държавите успяват да защитят своя суверенитет при съхраняването на цифрови данни на своите граждани. Apple официално обяви, че от 28 февруари е прехвърлил управлението на данните на китайските потребители на iCloud на местната компания Guizhou on the Cloud Big Data (GCBD), свързана с китайските власти. Тази стъпка е следствие на изискванията на китайското законодателство, които задължават компаниите да съхраняват данните на китайските потребители в страната, влязло в сила през лятото на 2017 г. Превод специално за „Труд“ – Павел Павлов", "date": "2018.11.28", "title": " Как потребителите стават потърпевши\t\t\t"}
{"url": "https://trud.bg/%d0%b2%d1%8a%d0%b7%d0%bc%d0%be%d0%b6%d0%bd%d0%be-%d0%bd%d0%b0%d0%b9-%d0%b1%d1%8a%d1%80%d0%b7%d0%be-%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%bc%d0%b8%d0%bd%d0%b8%d0%bc%d0%b0%d0%bb%d0%bd/", "text": "Минимални цени за таксиметровите услуги в София ще бъдат въведени възможно най-скоро. Конкретните предложения ще бъдат определени от Столичния общински съвет, а от ГЕРБ смятат да внесат конкретно предложение за това следващата седмица. Пред Столичният общински съвет стои това, което законодателят е вменил, че общинските съвети в страната трябва да въведат минимална и максимална цена на таксиметровите услуги. Ако има нещо, което трябва да направим, то е наистина това и ние трябва да го изпълним в най-кратки срокове и да внесем доклад с минимална и максимална цена. Това каза зам.-председателят на транспортната комисия в Столичния общински съвет Зафир Зарков днес по повод на малобройния протест на таксиметрови шофьори. „Не е до край ясно каква точно трябва да бъде минималната цена защото живеем в пазарна икономика и свободен пазар. Имаме три хипотези – да разгледаме в Общинския съвет като цена. Първата е за минималната тарифа в момента на пазара – от 59 ст. на километър през деня. Вторият вариант е най-масовата и възприета от повечето ползващи услугата за таксиметров превоз, която е между 77-79 ст. Третият вариант е настояването на част от бранша тази цена да бъде увеличена с 30% за клиентите на таксиметровата услуга и да е в рамките на около 1 лв.“, обясни Зарков. Той уточни, че 80% от компаниите в момента работят на цена около 79 ст. „Опасенията са, че след като 80% от бранша оперира на цена под 80 ст. Общинският съвет служебно трябва да наложи решение с по-висока цена е извън пазарните механизми и на някои от съветниците извън убежденията им, че трябва да се случи. Затова темата е сложна, и се коментира дълго“, уточни Зарков. Максималната цена бе въведена през 2011 г. заради проблема с нелоялното и некоректно отношение на някои таксиметрови превозвачи. Това са т.нар. копърки, които наподобяват визуално колите на други компании и возят на изключително високи цени. Заради предизвиканото от тях обществено недоволство тогава Общинския съвет в реши максималната дневна тарифа да е 1.30 лв. , а нощната -1.60 лв. Според таксиметровият бранш тя трябва да се увеличи с 30% и да стане 1.70 лв. дневна и 2.10 лв. нощна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.28", "title": " Възможно най-бързо въвеждат минимални цени за такситата в София\t\t\t"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5%d1%80%d0%b1%d0%b5%d0%bd/", "text": "Водещи 65 световни компании обучават безплатно млади европейски предприемачи по първата българска програма в Европейския съюз A.L.E.C.O. Това каза пред „Труд” евродепутатът Андрей Новаков (ЕНП/ГЕРБ). Програмата е в топ три по интерес за финансиране от новите платформи и целта е тя да бъде продължена и през следващата година. Това става ясно от подадените заявления към платформата след официалния й старт през пролетта на 2018-а. Припомняме, че нейн идеолог е евродепутатът Андрей Новаков (ГЕРБ/ЕНП). От февруари месец до сега за средства по нея са кандидатствали над 260 европейци, а от одобрените кандидати 12 са българи, посочи още пред „Труд“ Андрей Новаков. Най-интерес има към секторите медии, реклама, инженерни и архитектурни дейности, IT-комуникации и др. Одобряват се предимно идеи за стартиращи бизнеси. Младите предприемачи избират обучения и престой във водещи световни компании от Сингапур, САЩ и Израел. В Брюксел бяха представени първите проекти за обмяна на опит в бизнес-практиките. Програмата A.L.E.C.O. е озаглавена на именития български писател Алеко Константинов. А абревиатурата A.L.E.C.O. означава „Постигане на лидерство в предприемачеството и бизнес възможности” (Achieve Leadership in Entrepreneurship and Cooperation Opportunities). Програмата ще предостави възможност на общо 120 млади предприемачи да обменят опит на място зад океана – Калифорния, Пенсилвания, Ню Йорк и др. с техни колеги от местни компании. Младите предприемачи получават от 1 до 3 месеца престои във водещи корпорации. Мария Габриел, еврокомисар по цифрова икономика и цифрово общество, представители на Европейската комисия, Европарламента и председатели на международни търговско-промишлени палати поздравиха първите одобрени кандидати по програмата A.L.E.C.O.", "date": "2018.11.28", "title": " Андрей Новаков, евродепутат от ГЕРБ/ЕНП пред „Труд”: Обучаваме безплатно иноватори в 65 световни компании"}
{"url": "https://trud.bg/%d0%ba%d0%be%d0%bb%d0%b0-%d0%bf%d1%80%d0%b5%d1%85%d0%b2%d1%8a%d1%80%d0%bb%d0%b8-%d0%bc%d0%b0%d0%bd%d1%82%d0%b8%d0%bd%d0%b5%d0%bb%d0%b0%d1%82%d0%b0-%d0%bd%d0%b0-%d1%85%d0%b5%d0%bc%d1%83%d1%81/", "text": "След като по обяд беше ограничено движението на всички автомобили по АМ „Хемус“ в участъка Шумен – Варна поради снегопочистване и беше посочен обходен маршрут по стария път I-2 Шумен – Варна, магистралата отново беше отворена. В един от обледенените участъци кола се прехвърли през мантинелата, алармираха в социалните мрежи. Във Варна започна да вали обилен сняг, а падналите температури под нула градуса предизвикаха заледяване на улици по кварталите в града. Има щормово предупреждение, но пристанище Варна все още е отворено за кораби. Вълнението на морето е около 3-4 бала, каза за „Труд“ дежурният на рейдовата кула. Сняг и лед блокираха улици в Добрич и предизвикаха верижни катастрофи. Пътят Варна-Добрич е проходим, най-затруднено е движението край Аксаково, където има и закъсали ТИР-ове. Заледени участъци са проблем за шофьорите и по пътя Златни пясъци- Албена и Балчик. Силният вятър е съборил ламаринения покрив на училище „Христо Ботев“ в Балчик, няма пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Кола прехвърли мантинелата на „Хемус“\t\t\t"}
{"url": "https://trud.bg/%d0%b3%d1%80%d0%b0%d0%bd%d0%b8%d1%87%d0%bd%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%ba%d0%b0%d0%bd%d0%b0%d0%bb%d0%b4%d0%b6%d0%b8/", "text": "Гранични полицаи задържаха 13 незаконни имигранти от Афганистан и Пакистан край Ново село. В гранично полицейско управление Ново село към 21.30 часа на 26 ноември е получена информация чрез технически средства за група от хора, преминаващи река Марица. Незабавно са проведени заградителни мероприятия, съобщиха от ГДГП. Граничните полицаи са спрели на около 2 километра от мястото оранжев микробус, управляван от 32-годишен мъж от Хасково. В микробуса те установили 13 мъже без документи за самоличност. 10 от чужденците заявили, че са от Афганистан, 3 – от Пакистан. Шофьорът и нелегалните имигранти са задържани. Уведомена е районната прокуратура в Свиленград. Срещу нелегалните имигранти е образувано бързо производство по чл.279, ал.1 от НК. Те са настанени в СДВНЧ-Любимец. Срещу водача на автомобила е образувано бързо производство по чл. 281 от НК. Работата по случая продължава.", "date": "2018.11.28", "title": " Гранични полицаи задържаха каналджия с 13 незаконни мигранти"}
{"url": "https://trud.bg/10-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be-%d0%b7%d0%b0-6-%d1%87%d0%b0%d1%81%d0%b0/", "text": "Само за 6 часа по пътищата в Шуменско в снежната сряда станаха 10 пътни произшествия. Всички катастрофи са се разминали само с материални щети, съобщават от пресцентъра на ОДМВР-Шумен. Половината от произшествията са възникнали в населено място – три на бул.“Симеон Велики“ в Шумен, две в кв.“Дивдядово“, останалите са извън населени места. По чудо без травми се е разминал сблъсък между тежкотоварен автомобил и бус до шуменското село Изгрев. До 13 см. достигна снежна покривка в Шумен следобяд. От полицията призоваха водачите да съобразяват скоростта си с пътните условия, защото се променят бързо Ц от мокър път до заледен, а изненадата настъпва мигновено. Водачите трябва да имат предварителна нагласа след съответния завой, че може да ги очаква друга обстановка. Пътуващите към далечни дестинации да бъдат подготвени с достатъчно гориво, заредени мобилни телефони, с вериги, които не са задължителни но са полезни при екстремни зимни условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " 10 катастрофи в Шуменско за 6 часа"}
{"url": "https://trud.bg/%d0%bd%d0%be%d0%b2%d0%b8-%d0%bf%d1%80%d0%b0%d0%b2%d0%b8%d0%bb%d0%b0-%d0%b7%d0%b0-%d1%88%d1%83%d0%bc%d0%b0-%d0%b2-%d1%81%d0%be%d1%84%d0%b8%d1%8f-%d0%be%d1%82-1-%d0%b4%d0%b5%d0%ba%d0%b5%d0%bc%d0%b2/", "text": "От 1 декември влиза в сила приетата от Столичния общински съвет Наредба за обществения ред. Наредбата разглежда шума в три направления. Първото е домашни дейности и съседи, второто са публични пространства, а третото шум от строително монтажни дейности по строежи. Физическите или юридическите лица, които вдигат шум от 22 до 8 ч. и от 14 до 16 ч. в делнични дни, и от 14 – 16 ч. и от 21 – 9 ч. през уикенда, ще бъдат глобявани. Санкцията за лицата, които вдигат шум в непозволеното време е между 100-300 лв., а при повторно нарушение от 300-500, за юридическите лица първоначалната глоба е в размер от 300-500, а при повторно провинение от 500-1000 лв. Според новата наредба уличните музиканти ще могат да свирят само на строго определени от районните кметове места, и след разрешение от тях. Тези мерки, обаче няма да бъдат въведени сега, а на 1 март, съобщи пред „Труд“ шефът на комисията по обществен ред в Столичната община Иван Илиев. Целта е дотогава да се създадат правила, по които да се организира дейността на артистите и да се осъществява контролът. Наредбата забранява и просията по светофарите, както и дейността на миячите на стъкла по кръстовищата. С новите правила се цели и справяне с измамниците, тръгнали по столичните улици да събират дарения за фалшиви каузи. Дарения ще могат да събират от БЧК и неправителствените организации, които докажат добрите си намерения и след изрично разрешение от общината, която ще посочва и местата, на които това може да се прави. За контрола по изпълнението на наредбата ще следят Столичната дирекция на полицията, Столичния инспекторат, АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.28", "title": " Нови правила за шума в София от 1 декември\t\t\t"}
{"url": "https://trud.bg/%d0%ba%d1%80%d0%b8%d0%b7%d0%b8%d1%81%d0%bd%d0%b8%d1%8f%d1%82-%d1%86%d0%b5%d0%bd%d1%82%d1%8a%d1%80-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b2-%d0%b3%d0%be%d1%82%d0%be%d0%b2/", "text": "Кризисният център на Община Търговище, за настаняване на бездомни хора, чиито живот може да бъде застрашен при тежки зимни условия, е в готовност да приеме до 7 човека. По данни на Районното управление на полицията в момента в града има 5-ма човека, които скитат по улиците и нощуват на закрити обществени места. С оглед прогнозите за рязко спадане на температурите в следващите дни, те ще бъдат издирени и настанени във временния център, където ще бъдат под надзор на общински служител. Там са осигурени отоплителни материали и условия за нощуване. В средата на ноември в Центъра вече пребиваваха 3 души. Сред скитащите хора в Търговище, според актуалната информация, са майка и син от Попово, които отказват да бъдат настанени в Търговище под наем. Има и жител на Омуртаг, който има къща в съседния град, но също не желае да се върне там. Община Търговище апелира гражданите, ако установят случай на човек, който е без подслон и чиито живот е застрашен, да подават сигнал на денонощния тел. 0601 6 35 85, на който отговора дежурния в Общинския съвет за сигурност. Общински служители, съвместно с полицаи, настаняват бездомните във временния Център, като преди това задължително ги придружават до ЦСМП, където установяват здравословното им състояние и при нужда се вземат мерки. Припомняме, че в общината официално няма кризисен център, а къщата, ползвана за тази цел, е отворена от местната администрация, за да не се допускат инциденти с бедстващи хора.", "date": "2018.11.28", "title": " Кризисният център в Търговище в готовност да приюти бездомни при тежки зимни условия"}
{"url": "https://trud.bg/%d0%bf%d1%80%d0%be%d1%81%d1%82%d0%b8%d1%82%d1%83%d1%82%d0%ba%d0%b0-%d0%bf%d1%80%d0%b0%d1%82%d0%b8%d0%bb%d0%b0-%d0%ba%d0%bb%d0%b8%d0%b5%d0%bd%d1%82%d0%b8-%d0%bf%d0%be%d0%b4-%d0%b4%d1%83%d1%88%d0%b0/", "text": "Районен съд – Варна наложи наказание от 3 месеца лишаване от свобода, чието изпълнение се отлага с изпитателен срок от 3 години, съобщиха от пресцентъра на съда. Подсъдимата бе призната за виновна по повдигнатото й обвинение, че в периода 10 – 31 март 2017 г., действайки в условия на продължавано престъпление, отнела от двама души парични суми и хазартен фиш с печалба, на обща стойност 2260 лева. 25-годишната жена чрез интернет обяви предлагала платени услуги като компаньонка. Клиентите се свързвали с нея на публикуваните в обявите телефонни номера, а самите услуги били предоставяни в апартамент под наем, обитаван от подсъдимата и нейния приятел. На посочените две дати през март миналата година, подсъдимата се срещнала в квартирата си с потърпевшите и разбрала, че са спечелили от хазарт. Тя получила предварително уговорената цена за съответните секс-услуги и настояла клиентите да си вземат душ, през което време успяла да отнеме останалите им налични в дрехите парични средства и печеливш фиш. При напускането на апартамента, пострадалите усетили веднага липсите, не могли да си върнат парите обратно и сигнализирали полицията. Ползваните от подсъдимата телефонни номера били регистрирани чрез предплатени сим-карти на името на непознати лица от други градове на страната. 25-годишната варненка е с чисто съдебно минало. Присъдата на Районния съд подлежи на обжалване в 15-дневен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Проститутка пратила клиенти под душа, за да ги обере"}
{"url": "https://trud.bg/%d0%b5%d0%ba-%d0%be%d0%b1%d1%8f%d0%b2%d0%b8-%d0%b3%d1%80%d0%be%d0%b7%d0%b4%d0%be%d0%b2%d0%b0%d1%82%d0%b0-%d1%80%d0%b0%d0%ba%d0%b8%d1%8f-%d0%be%d1%82-%d1%82%d1%8a%d1%80%d0%b3%d0%be%d0%b2%d0%b8%d1%89/", "text": "Европейската комисия призна гроздовата ракия от Търговище за продукт със „защитено географско указание“. Решението е взето на 21 ноември, но беше публикувано днес в официалния вестник на ЕС и според регламента ще влезе в сила след 20 дни. Гроздовата ракия от Търговище ще бъде включена в категорията „Винена дестилатна спиртна напитка“ в списъка на продуктите с подобна защита. Защитеното географско указание (ЗГУ) идентифицира продукт с произход от специфично място (регион или държава) чието качество, репутация или други характеристики се отдават предимно на този произход. В техническото досие на новия защитен продукт от Еврокомисията подчертават, че „Гроздовата ракия от Търговище“ се отличава с бледожълт цвят, приятен аромат на ванилия и хармоничен мек вкус. Тя се произвежда по класическа българска технология и има минимално алкохолно съдържание 40 об.%. Произвежда се само в област Търговище, със суровина от лозовите масиви в селата Кралево, Дългач, Овчарово, Певец, Стража и Руец. Производството започва с бране на гроздето, като при приемането се окачествява по сорт, общ външен вид и захарно съдържание, пресова се и получената каша се настойва в ротоотцедвачи за 4 — 12 часа. Следва избистряне на гроздовата мъст бистрата част се прехвърля за ферментация. Алкохолната ферментация протича приблизително за 20 дни при температура 14 — 18 °С. Готовият материал се изпраща за единична или двойна дестилация в колона К-5 до 65 об. % алкохол. Дестилационната система К-5 е българска конструкция. Полученият винен дестилат се съхранява в отделения за отлежаване на дестилата в дъбови бъчви и купажиране. До момента само два български продукта имаха регистрация за географско указание – горнооряховския суджук и розовото масло. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " ЕК обяви гроздовата ракия от Търговище за продукт със защитено географско указание"}
{"url": "https://trud.bg/gd-sport-%d1%81-5-%d0%b7%d0%bb%d0%b0%d1%82%d0%bd%d0%b8-%d0%bc%d0%b5%d0%b4%d0%b0%d0%bb%d0%b0-%d0%b8-%d0%bd%d0%be%d0%b2-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d0%bd%d0%b0/", "text": "5 златни медала за Благоевград спечели плувкиня от „GD SPORT“ на Национален шампионат по плуване на 25 м за родени през 2006/2007 година, съобщиха от общината. Калина Захариева спечели 5 златни медала от 5 възможни. Тя грабна златото в категории 100, 200, 400м свободен стил, 200 м гръб, 200 м съч. Тя подобри досегашния 31- годишен национален рекорд на 200 м свободен стил. Тя спечели общо 9 златни /от 10 индивидуални дисциплини/ медала от двете Държавни първенства по плуване на 25м и 50- метров басейн. Национален шампионат по плуване на 25м басейн за родени 2006/07г се проведе в Пловдив. В него участие взеха над 400 участници от 50 отбора. Калина Захариева се състезава в СК „GD Sport“, с ръководител Екатерина Георгиева. През 2017 година тя подобри 4 национални рекорда във възраст 10-11 годишни. Спечели 26 златни, 8 сребърни, 8 бронзови медала и 4 купи за най- добър състезател в нейната възраст на състезания в България, Сърбия, Македония, Гърция, Косово. Младата надежда става 7 пъти държавен шампион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " „GD Sport“ с 5 златни медала и нов рекорд на Национален шампионат по плуване"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d0%b0%d1%80%d1%85%d0%b5%d0%be%d0%bb%d0%be%d0%b3-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d1%81%d1%8a%d0%b4%d0%be%d0%b2%d0%b5-%d0%bd/", "text": "Археологът Мирослав Класнаков – специалист по праистория и ръководител на проучванията на Селищна могила – Бургас, в местността „Солна нива“, ще представи съдове на 7 000 години. Това ще стане по време на лекция в Бургаския музей в събота. През пролетните месеци на 2008-2009 г. се провеждат първите археологически разкопки на праисторически паметник на културата в община Бургас. При сондажните проучвания са открити голямо количеството (цели и фрагментирани) антропоморфни съдове-хранилища. Върху тялото им пластично е оформен женски бюст, а в шията им са пробити по два отвора, изобразяващи очи. Съдове-хранилища с подобна форма, същото разположение на украсата и сходни орнаментални мотиви, са открити и в други праисторически обекти, разположени по българското черноморско крайбрежие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Бургаски археолог представя съдове на 7 хиляди години"}
{"url": "https://trud.bg/%d1%81%d0%b0%d1%89-%d0%bc%d0%be%d0%b6%d0%b5-%d0%b4%d0%b0-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0-%d1%80%d0%b0%d0%b7%d0%ba%d0%be%d0%bf%d0%ba%d0%b8%d1%82%d0%b5-%d0%bf%d1%80%d0%b8-%d0%ba/", "text": "Добрият бизнес климат и новите възможности за развитието на бизнеса бяха сред обсъжданите теми на официалната среща на Н. Пр. Посланика на САЩ у нас Ерик Рубин с кмета на Община Севлиево д-р Иван Иванов. Д-р Иванов представи големите инвеститори в района и разказа как е постигнат през годините добрият инвестиционния климат в общината. По думите му в момента заради добрата бизнес среда се увеличават и доходите на населението. „Част от хората пътуват от Габрово и други областни градове на страната, за да работят тук”- подчерта кметът на Севлиево. Посланик Рубин благодари за гостоприемството на домакина д-р Иванов и изрази задоволството си от вложенията на американските компании в района. Той сподели, че образованието е от изключителна важност и изрази готовност да съдейства за повишаване на езиковата подготовка на заетите в севлиевските фирми. Посланик Рубин остана впечатлен от добрата бизнес среда, която предлага Севлиево и сподели мнението на кмета, че е по-голяма част от вложените в района средства трябва да остават тук. Посланикът прояви и сериозен интерес към културните забележителности на Севлиево. Американската страна ще търси възможности да финансира разкопките, които се правят в момента при средновековната крепост Хоталич, стана ясно още по време на срещата. Кметът д-р Иванов благодари за топлите думи и подари на посланик Рубин статуетка на Паметника на свободата – символ на града. Монументът е дело на италианския скулптор Арнолдо Дзоки, който е автор на множество известни творби, включително и на паметника “Цар освободител” в София. Посланик Рубин получи и ценна книга с уникалните забележителности на Севлиево, свързани с богатата история, култура и традиции на града. От своя страна посланикът подари на кмета албум със забележителностите на Вашингтон, след което се срещна с представители на основните инвеститори в района.", "date": "2018.11.28", "title": " САЩ може да финансира разкопките при крепостта Хоталич край Севлиево"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d0%be%d0%b6%d0%b0%d1%80%d0%b0-%d0%b2-%d0%ba%d0%b2-%d0%ba%d1%80%d0%b5%d0%bc%d0%b8%d0%ba%d0%be%d0%b2%d1%86%d0%b8-%d0%bf%d1%80%d0%b5%d0%b7-%d0%be%d0%b1%d0%b5%d0%ba/", "text": "Девет екипа на пожарната гасиха   в складове за дрехи в близо до складовата база на Агенция „Митници“ в столичния кв. Кремиковци. Няма данни за пострадали. Няма опасност за складовете на агенцията.  ", "date": "2018.11.28", "title": " Вижте пожара в кв. Кремиковци през обектива на „Труд“ (СНИМКИ)"}
{"url": "https://trud.bg/%d0%b1%d1%84%d1%81-%d1%80%d0%b0%d0%b7%d0%bf%d1%80%d0%b5%d0%b4%d0%b5%d0%bb%d1%8f-13-%d0%bc%d0%bb%d0%bd-%d0%bb%d0%b5%d0%b2%d0%b0-%d0%be%d1%82-%d1%83%d0%b5%d1%84%d0%b0-%d0%ba%d1%8a%d0%bc-%d0%b1%d1%8a/", "text": "Стартира изплащането на средствата, които УЕФА отпуска за развитие на футбола в страните-членки на централата. Сумата, генерирана във вид на солидарно плащане от страна на европейската футболна асоциация, се определя на базата на участието на представители на съответната държава в груповата фаза на континенталните клубни турнири. Въз основа на резултатите, постигнати от родния шампион „Лудогорец“, Българският футболен съюз разпредели сумите, както следва: 57 250 лева за всеки от клубовете в Първа лига, 24 500 лева за всеки от клубовете от Втора лига и по 2020 лева за клубовете от Трета лига. Преводът на солидарните плащания от УЕФА за отборите от Първа и Втора лига бива извършен посредством Професионалната футболна лига, към която БФС вече пренасочи финансовите средства. Общата сума, която европейската централа отпуска за клубовете, представители на отделните национални федерации за сезон 2017/2018, възлиза на 125 милиона евро, като над три четвърти от сумата отива за страните, излъчили участници в груповата фаза на Шампионската лига.", "date": "2018.11.28", "title": " БФС разпределя 1,3 млн. лева от УЕФА към българските клубове"}
{"url": "https://trud.bg/%d0%b8%d0%b7%d0%bf%d1%80%d0%b0%d1%89%d0%b0%d0%bc%d0%b5-37-%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%be%d0%bd%d1%82%d0%b8%d0%bd%d0%b3%d0%b5%d0%bd%d1%82-%d0%b2-%d0%b0/", "text": "Министърът на отбраната Красимир Каракачанов и началникът на отбраната генерал Андрей Боцев ще участват в официалното изпращане на 37-ия контингент на Българската армия, определен за участие в мисията на НАТО в Афганистан „Решителна подкрепа”. Тържественият ритуал ще се проведе утре, 29 ноември, на площад „Македония“ в  Благоевград и на него ще присъства и командирът на Сухопътните войски генерал-майор Михаил Попов, съобщиха от Министерство на отбраната. В 37-ия контингент на Българската армия са включени 158 военнослужещи. Той се състои от национален елемент, рота за охрана, екип от съветници и щабни офицери. Национален командир на контингента е полковник Митко Димитров, помощник-национален командир е полковник Румен Стамов, а командир на ротата за охрана е майор Калоян Стоянов от военно формирование 54 990 – Враца. В мисията на НАТО в Афганистан българските военнослужещи ще изпълняват задачи, свързани основно с организирането на контролно-пропускателния режим на автомобилния и пешеходния трафик на летището в Кандахар, както и с обучението и методическото подпомагане на формирования от Афганистанската национална армия. По време на тържествения ритуал за изпращането на военнослужещите от 37-ия контингент министърът на отбраната ще награди ефрейторите Десислав Йорданов и Евгени Георгиев и редник Кристиян Георгиев от състава на Бригадното командване – Благоевград, които на 11 септември спасиха възрастен човек при пожар в с. Пиперков чифлик, област Кюстендил.  ", "date": "2018.11.28", "title": " Изпращаме 37-ия български контингент в Афганистан утре"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b7%d0%b0-%d0%b4%d0%b0-%d1%81%d1%82%d1%80%d0%be%d1%88%d0%b8%d0%bc-%d0%be%d0%ba%d0%be%d0%b2%d0%b8%d1%82%d0%b5-%d0%bd%d0%b0-%d0%b8%d0%bc%d0%bf%d0%b5%d1%80/", "text": "Президентът на Турция Реджеп Таийп Ердоган призова да се използват местните валути в търговията на 34-ата среща на Комитет за икономическо и търговско сътрудничество към Организацията за ислямско сътрудничество (COMCEC) в Истанбул, съобщи електронното издание на турския ежедневник Yeni Safak. „Колкото повече увеличаваме търговията между членовете на организацията, толкова по-силни ще бъдем“, заяви турският лидер. „За да строшим оковите на империализма, от изключителна важност е да използваме собствените валути в търговията помежду си“, добави той. Изданието отбелязва, че COMCEC е един от четирите комитета към Организацията за ислямско сътрудничество (ОИС) и е основната многостранна икономическа и търговска платформа за сътрудничество в мюсюлманския свят. Повече не трябва да се хващаме на игрите на тези, които ни изправят едни срещу други, като използват нашите различия, заяви Ердоган, като добави: „Повече не трябва да падаме в капаните, на тези, които действат с логиката, че капка петрол е по-ценна от капка кръв“.  „В регионите, където границите са начертани с кръв, ние не трябва да издигаме нови граници, нови стени в нашите сърца“, добави държавният глава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.28", "title": " Ердоган: За да строшим оковите на империализма ще използваме собствените си валути"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bc%d0%b5%d0%b6%d0%b4%d1%83-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b8%d1%82%d0%b5/", "text": "Между парламентите на България и Франция има добро сътрудничество, което е отлична основа за още по-активно развитие на двустранните отношения. Това заяви председателят на Народното събрание Цвета Караянчева на среща с делегация на групата за приятелство с България в Националното събрание на Френската република, водена от нейния председател Антоан Ерт. Френските парламентаристи са на официално посещение в България по покана на председателя на Групата за приятелство България – Франция в Народното събрание Драгомир Стойнев. Поздравявам членовете на групите за приятелство в Народното събрание и в Националното събрание, които поддържат активен и ползотворен диалог, каза Цвета Караянчева. Тя подчерта, че парламентаристите много добре осъзнават отговорността си пред своите избиратели и се стремят да предприемат стъпки за решаване на техните проблеми. Председателят на Народното събрание благодари на френския парламент за ангажираното участие на негови представители в срещите, организирани в рамките на първото за България председателство на Съвета на ЕС. Ако искаме Европа да върви напред, нашите парламенти трябва да работят в добро сътрудничество по всички въпроси, които са общи за ЕС, отбеляза председателят на групата за приятелство с България в Националното събрание на Френската република Антоан Ерт. Той изрази задоволство от добрия диалог между представителите на парламентите на двете страни. На срещата си с френската делегация заместник-председателят на Народното събрание Емил Христов подчерта, че отношенията между двете страни на всички нива са добри и приятелски. Ние винаги сме се възхищавали на това, което французите правят като нация, и отчитаме лидерската роля на Вашата страна в ЕС, посочи той. Само обединени можем да се справим с предизвикателствата, пред които е изправена Европа, заяви Емил Христов. Споделяме общата загриженост за климатичните промени и приветстваме лидерската роля на Франция по този въпрос, отбеляза още заместник-председателят на парламента. Българската природа пречиства два пъти повече от замърсяването, което предизвиква нашата икономика, уточни Емил Христов. Франция играе ролята на лидер и си поставя за цел да бъдат променени политиките за климата, посочи Антоан Ерт. Всички страни трябва да са обединени в усилията си за борба с промените в климата, необходимо е да се въведат конкретни мерки и параметри, отбеляза той. Франция е лидер по въпросите на климата в ЕС, но тя трябва да направи така, че всички страни по света да вървим в една посока, уточни председателят на групата за приятелство с България. Френските парламентаристи разговаряха и със своите колеги от Групата за приятелство България – Франция. Нейният заместник-председател и председател на Комисията по образованието и науката Милена Дамянова отбеляза, че изучаването на френски език има добри традиции в българското образование. В 146 български училища се изучава френски език, като 47 от тях са профилирани гимназии, френският език е на трето място сред изучаваните от българските ученици, посочи тя. Милена Дамянова подчерта, че е необходимо да бъдат обсъдени възможностите за задълбочаване на двустранното сътрудничество в сферата на образованието. Френските парламентаристи бяха приветствани в пленарната зала на Народното събрание. По-късно те имаха среща с председателя на Комисията по земеделието и храните Десислава Танева. На 29 ноември 2018 г. френските депутати ще разговарят с председателя на Комисията по труда, социалната и демографска д-р Хасан Адемов и с председателя на Комисията по външна политика Народно събрание Джема Грозданова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Цвета Караянчева: Между парламентите на България и Франция има добро сътрудничество"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0%d0%bc%d0%b8%d0%bd%d0%b0%d0%b2%d0%b0-%d0%b7%d0%b0-%d0%be%d1%84%d0%b8%d1%86%d0%b8%d0%b0/", "text": "Министър-председателят Бойко Борисов ще бъде на официално посещение в Мароко на 29 и 30 ноември. В рамките на визитата българският премиер ще се срещне с министър-председателя на Кралство Мароко Саад Еддин Ел Отмани. По време на разговорите ще бъдат обсъдени двустранните отношения и новите възможности за сътрудничество в различни области от взаимен интерес. В Рабат българският премиер Бойко Борисов ще разговоря с председателя на Камарата на съветниците (Горната камара) в мароканския парламент Абделхаким Беншамаш. След срещата министър-председателят Борисов ще изнесе лекция за ролята на България за европейската интеграция на страните от Западните Балкани по време на нашето първо председателство на Съвета на ЕС. Предстоящата визита на министър-председателя Бойко Борисов в Рабат има важно значение за активизиране на политическия диалог на най-високо равнище и за насърчаването на обмена по линия на секторното сътрудничество с акцент върху сигурността, търговско-икономическите отношения и инвестициите. В делегацията, ръководена от премиера Борисов, са вицепремиерът и министър на външните работи Екатерина Захариева, министърът на труда и социалната политика Бисер Петков и министърът на икономиката Емил Караниколов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Премиерът Борисов заминава за официално посещение в Мароко утре"}
{"url": "https://trud.bg/%d1%87%d0%b0%d0%ba%d0%b0%d1%82-%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f/", "text": "До последно има шанс Александър Везенков да се присъедини към националния отбор по баскетбол за световните квалификации срещу Босна и Херцеговина и Франция. „ Очаква се нещо в последния момент – заяви президентът на федерацията Георги Глушков. – Ясно е, че ако „Олимпиакос“ пусне някой за гръцкия национален отбор, може би ще пуснат и Везенков.“ Със сигурност извън тима остава натурализираният американец Дий Бост, тъй като руският „Химки“ отказа да го освободи. Вчера пък започна 10-часовото пътуване с автобус на босненските национали от Зенице до Ботевград, където в петък е мачът с „лъвовете“. След това българите пътуват за Лимож, където в понеделник играят с домакините от Франция. „Петлите“ пък са без НБА звездата си Никола Батум, а в негово отсъствие капитан ще е Ален Кофи.", "date": "2018.11.28", "title": " Чакат Везенков в националния"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%b4%d0%b5%d1%82%d1%80%d0%be%d0%bd%d0%b8%d1%80%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d1%88%d0%b0%d0%bc%d0%bf%d0%b8%d0%be%d0%bd/", "text": "Цветан Соколов бе с основен принос за драматичната победа на италианския „Кучине Лубе“  ( Чивитанова )  с 3:2  ( -20, 22, -24, 23, 17 )  над „Зенит“  ( Казан )  на световното клубно първенство по волейбол в Полша. Мачът от група „А“ бе повторение на миналогодишния финал, а италианския тим взе реванш за поражението от предишната година, което короняса руския тим. С успеха „Лубе“ оглави класирането с 2 победи от 2 мача, а със същия актив е другият руски представител – „Факел“ (Нови Уренгой), воден от бившия селекционер на националния отбор на България Камило Плачи. Двата тима си осигуриха места на полуфиналите, а „Зенит“ и домакините от СКРА (Белхатув) отпадат предсрочно с по две поражения. Тимът от Казан на два пъти повеждаше в резултата, но италианците веднага връщаха пасива. В тайбрека обаче победата на „Зенит“ изглеждаше сигурна при 14:9. Шампионите обаче пропуснаха пет поредни мачбола, а малко по-късно се стигна до сензационния обрат. Соколов беше най-резултатен за „Лубе“ с 20 точки, а 18 т. добави кубинецът Робертланди Симон, който е бъдещ национал на България. Късно снощи бяха вторите мачове от другата група, в която са „Тренто“  (Италия), „Ресовия“ (Полша) „Сада Крузейро“ (Бразилия) и „Хатам Ардакан“ (Иран).", "date": "2018.11.28", "title": " Соколов детронира световния шампион"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b1%d1%81%d0%bf-%d0%bd%d0%b0%d1%80%d0%b5%d1%87%d0%b5-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%bf/", "text": "За разлика от БСП, изпълняваме обещанията си. Затова сме по-реални в предизборните обещания. Това заяви председателят на ПГ на ГЕРБ Цветан Цветанов по  . „Досега не сме имали проблем да задържим дефицита, да има устойчив икономически растеж. БСП казаха, че това е предизборен бюджет, което значи, че е добър бюджет. После започнаха да говорят, че не е добър”, коментира Цветанов. Той коментира още, че по коалиционното споразумение и управленската програма нямат разминаване с „Обединените патриоти”. „С нашите коалиционни партньори сме се уточнили, че ще има и т.нар. плаващи мнозинства“, обясни Цветанов. Цветанов обясни социологическите проучвания, които сочат, че БСП настига ГЕРБ, основно на натрупването на фалшива информация от страна на социалистите. „Действително се формира някакво напрежение, което го отдавам на това, че опозицията успя с натрупване на фалшиви новини да стопи донякъде разликата в процентите в социологическите сондажи. За нас е по-важно, че с реалните политики, които провеждаме, се надявам, че нещата ще си дойдат на мястото. За разлика от БСП изпълняваме ангажиментите по предизборните обещания, които даваме“, каза председателят на ПГ на ГЕРБ. При нас няма страх от служебно правителство. Ние казваме единствено, че когато имаше служебен кабинет на Радев, бяха забавени много реформи, беше забавено икономическото развитие и приходите в приходните агенции рязко намаляха. За нас е важна стабилността, каза още Цветан Цветанов.", "date": "2018.11.28", "title": " Цветан Цветанов: БСП нарече бюджетът предизборен, което значи, че е добър"}
{"url": "https://trud.bg/%d1%87%d1%83%d0%b6%d0%b4%d0%b5%d0%bd%d0%b5%d1%86-%d1%89%d0%b5-%d0%b2%d0%be%d0%b4%d0%b8-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5/", "text": "Двама бивши национални селекционери, както и две величия в треньорската професия, са вариантите за нов треньор на мъжкия национален отбор на България. На заседанието на управителния съвет на федерацията в Казанлък кандидатите бяха сведени до четирима – италианците Силвано Пранди и Камило Плачи, французинът Стефан Антига и черногорецът Игор Колакович. Пранди е последният треньор извеждал „лъвовете“ до медали – бронз на европейското през 2009-а. Антига е световен шампион с Полша от 2014-а, а Колакович има европейска титал със Сърбия  (2011-а).", "date": "2018.11.28", "title": " Чужденец ще води волейболистите"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%b2%d1%81%d0%b8%d1%87%d0%ba%d0%be-%d0%ba%d0%be%d0%b5%d1%82%d0%be-%d0%b8%d0%bc%d0%b0%d1%85%d0%bc/", "text": "Фирми, свързани с Иван Сариев, никога не са получавали обществени поръчки или субсидии. Това каза пред журналисти в парламента министърът на финансите Владислав Горанов във връзка с назначената от прокуратурата  . „В петък дадох всички фактически обяснения и повече факти не мога да добавя“, заяви финансовият министър. Попитан дали фирма, свързана с неговия кръстник, е получавала обществени поръчки, Горанов отговори, че това никога не е ставало. „Никога фирми, свързани с вече публично известния Иван Сариев, не са получавали обществени поръчки или субсидии“, заяви той. Горанов посочи още, че синът на Сариев е работил в Министерството на финансите. „Написал съм в моята декларация, която има за цел да разкрие всички факти и обстоятелства, че преценката ми е, че няма конфликт на интереси със Сариев“, заяви той. Всичко, което имахме като ангажимент за хората с увреждания, е изпълнено, но ще анализираме откъде идва новото неудовлетворение, коментира още Горанов. „Не искам да има конфронтация по темата за парите за хора с увреждания, защото всичко, което поехме като ангажимент според нашите разбирания – 150 млн. лв. повече за хора с увреждания, е изпълнено. Не съм участвал пряко в дебата в социалната комисия. Разбирам, че окончателните текстове, които са одобрили депутатите, по някакъв начин не удовлетворяват омбудсмана и част от майките на деца с увреждания. Тепърва анализираме откъде точно идва неразбирането, защото всички разговори, които съм имал с омбудсмана по повод Закона за хората с увреждания и Закона за личната помощ, се свеждаха до това, че през 2019 г. освен тези 150 млн. лв., обещани от премиера, няма да се налагат други разходи. Иначе ако се направят различни допускания, Законът за личната помощ може да струва и 1 млрд. лв. – някога обществото може да достигне и до тази сметка. Но най-важното, за което инструктирах моите експерти в работната група, е да направим така законодателството, че средствата в Бюджет 2019 г. да стигнат“, каза още Горанов. Попитан защо средствата за лична помощ са прехвърлени от бюджета на социалното министерство в централния бюджет, финансовият министър отговори, че се чака окончателно решение за технологията. „Няма никаква пречка от централния бюджет средствата да бъдат прехвърлени по бюджетите на общините или на министерството. Чакаме окончателни законодателни решения относно технологията на предоставяне на тази помощ. Ако ги бяхме предоставили по бюджета на социалното министерство, щеше да е по-сложно“, заяви Горанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Владислав Горанов: Всичко, което имахме като ангажимент за хората с увреждания, е изпълнено"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b8-%d0%bf%d0%be%d1%87%d0%b5%d1%82%d0%be%d1%85%d0%b0-%d0%b1%d0%be%d0%bd%d1%87%d1%83%d0%ba-%d0%b0%d0%bd%d0%b4%d0%be%d0%bd%d0%be%d0%b2/", "text": "Куп олимпийски шампиони и легенди на българския спорт почетоха доайена на спортната фотография Бончук Андонов, който откри изложбата си „Моят стадион, моят старт“ в Музея на спорта на националния стадион „Васил Левски“. Повечето от тях можеха и да се видят на кадрите, изобразяващи най-големите моменти, случили се в историята на стадиона. „ Благодаря на всички ви, че ме допуснахте до вас! – заяви Андонов, който тази година отпразнува 70-годишен юбилей. Противно на традицията, този път юбилярят раздаваше подаръци – снимки на спортистите, правени лично от него по време на техните успехи.", "date": "2018.11.28", "title": " Легенди почетоха Бончук Андонов"}
{"url": "https://trud.bg/%d0%b1%d0%b0%d0%b1%d0%b8-%d1%8f%d0%b3%d0%b8-%d1%81%d0%b5-%d0%b1%d0%b8%d1%8f%d1%82-%d1%81-%d0%ba%d0%b0%d1%80%d0%b0%d1%82%d0%b8%d1%81%d1%82%d0%b8-%d0%b2-%d1%88%d0%be%d1%83%d1%82%d0%be-%d0%bd%d0%b0/", "text": "Грандиозно представление с над 300 изпълнителни подготвя легендарната треньорка по художествена гимнастика Нешка Робева. Участие освен момичетата и момчетата на Нешка от формация „Нешанъл арт“, ще вземе и танцовият състав “Зорница”. Специално за спектакъла на сцената ще се качат няколко баби Яги, които ще влезат в епична битка с отбор… каратисти. Спектакълът „Има такова шоу“ е на 12 декември в зала 1 на НДК, а билетите са от 20 до 60 лв. Представлението е благотворително в помощ на подготовката на гимнастички и други спортисти от клуб “Левски”.", "date": "2018.11.28", "title": " Баби Яги се бият с каратисти в шоуто на Нешка Робева"}
{"url": "https://trud.bg/%d0%bf%d0%b5%d1%82%d1%8a%d1%80-%d1%81%d1%82%d0%be%d0%b9%d1%87%d0%b5%d0%b2-%d1%81%d1%82%d0%b8%d0%b3%d0%bd%d0%b0-%d0%b4%d0%be-%d0%b0%d1%80%d0%b6%d0%b5%d0%bd%d1%82%d0%b8%d0%bd%d0%b0/", "text": "Петър Стойчев отново е в „цивилизования свят“ след подвига си край бреговете на Антарктида. 42-годишният българин спечели първото плуване на Ледения континент в конкуренцията на 15 състезатели от 9 страни. „ Вече сме в Аржентина, приключи 12-дневното ни пътуване до седмия континент – разказа Стойчев. – Най-вече съм радостен, че успях да спечеля първото организирано състезание по плуване в ледените води на Антарктида и да постигна мечтата, която преследвах – да съм първият победител на студения континент.“ Сега плувецът заминава за Буенос Айрес, където му предстоят срещи с ръководството на Международната федерация по ледено плуване. Очаква се той да се прибере в България на 10 декември.", "date": "2018.11.28", "title": " Петър Стойчев стигна до Аржентина"}
{"url": "https://trud.bg/%d0%bf%d0%b8%d1%8f%d0%bd-%d0%b2%d0%b0%d0%bd%d0%b4%d0%b0%d0%bb-%d0%bf%d0%be%d1%82%d1%80%d0%be%d1%88%d0%b8-11-%d0%ba%d0%be%d0%bb%d0%b8-%d0%bf%d0%be%d1%80%d0%b5%d0%b4-%d0%b2-%d0%bf%d0%bb%d0%be/", "text": "Млад мъж потроши огледалата на 11 автомобил в Пловдив. Вандалството станало вчера на ул. „Факел” в града, съобщи Канал 3. На място е установена самоличността му – 23-годишен, който под въздействието на алкохол бил счупил странични огледала на общо 11 автомобила, паркирани на същата улица и на съседната „Петрохан“. Извършителят е задържан за срок до 24 часа в районното управление. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Пиян вандал потроши 11 коли поред в Пловдив"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d1%80%d0%b0%d0%bc%d0%ba%d0%b0%d1%82%d0%b0-%d0%bd%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b8/", "text": "Парламентът прие рамката на държавния бюджет за 2019 г. За текста гласуваха 100 народни представители, против бяха 66, а един се въздържа. Общият размер на приходите, помощите и даренията ще е 25 693 299 800 лв., от които данъчните приходи са 23 133 200 000 лв. Размерът на разходите ще е 13 323 731 600 лв., а на трансферите – 11 486 769 200 лв. От средствата за трансфери за общините са предвидени 3 745 750 500 лв., за държавното обществено осигуряване – 4 231 661 600 лв., а за НЗОК – 1 437 589 000 лв. Предвижда се вноската в общия бюджет на ЕС да е 1 282 127 700 лв. Бюджетното салдо ще бъде дефицит в размер на 399 328 700 лв. При дебатите Милен Михов от Обединените патриоти благодари за приетото предложение 29 400 000 лв. да бъдат заделени за ремонт на студентските общежития. Мнозинството в залата не прие предложения на опозицията. От БСП искаха повече пари да се отделят за спорт за млади хора, за ремонт на третокласни пътища и др. Дора Янкова заяви, че чрез бюджета за следващата година няма да може да се преодолеят големите разлики между регионите в страната. Красимир Янков отбеляза, че не са заложени политики за преодоляване на демографската криза. Вие сте социално неадекватни, обърна се той към управляващите. Румен Гечев пък коментира, че управляващите се движат в посока, обратна на посоката на държавите от ЕС. Не беше подкрепено и предложение на Юлиан Ангелов от Обединените патриоти за отделяне на 20 000 лв. за сдружение на българи от Македония. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.28", "title": " Парламентът прие рамката на държавния бюджет за 2019 г."}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%80%d1%83%d1%81%d0%b8%d1%8f-%d1%83-%d0%bd%d0%b0%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0/", "text": "Българската позиция във връзка със случилото се в Керченския пролив беше нормална и премерена. Това заяви посланикът на Русия в България, Анатолий Макаров, пред български медии във връзка с инцидента от 25 ноември, при който се стигна до конфронтация между руски и украински кораби, и последвалата позиция на България. „Чух изказването на г-н (президентът Румен) Радев на пресконференцията с президента на Полша, и становището на г-н (премиера Бойко) Борисов. Смятам, че изявленията са премерени. Това е абсолютно нормално проявление, израз на това че трябва да намалим напрежението между страните. Това е абсолютно нормално“, коментира Макаров. Посланикът представи и версията на Русия за случилото се. „Сега основно се прави акцент върху това, че Русия е провокатор и агресор и е готова към военни действия срещу Украйна. В действителност всичко беше абсолютно по друг начин“, каза Анатолий Макаров. На 25 ноември сутринта два военни катера и влекач навлязоха в териториални води на черноморския басейн, в Черно море. Те вървяха от Одеса и се движеха в посока мост през Керченския пролив. Разбира се, когато военни кораби навлизат териториални води на каквато и да е държава, включително България, сигурен съм, тази страна има право да попита кой е той, какво е това и накъде тези военни кораби вървят. Никакви отговори не сме получили. На запитванията ни корабите, тези два катера и влекач, мълчаха. У нас се появи въпросът какво се случва. Защото там, както ви е известно, се намира Керченски мост, вход в Керченския пролив, и съответно този мост има стратегическо значение за Русия. Той съединява Русия и Крим, напомни посланик Макаров. „В тази ситуация се опитахме да спрем тези кораби. Те правеха всичко възможно да избегнат съприкосновението с нас и маневрираха из акваторията недалеч от Керченския пролив.  След това определен период от времето сме се опитвали да ги спрем, след това, когато един от украинските катери въведе в бойна готовност оръдието, което имаше на борда, ние започнахме да реагираме по съответен начин – преминахме към активна фаза и към задържане на тези кораби. Тези кораби бяха задържани и след това докарани в порт Керч, след което беше проверено състоянието им“, каза Анатолий Макаров. По думите му, сред украинските екипажи са идентифицирани двама офицери от Службата за сигурност на Украйна, които са координирали провокацията. „По съответен начин тези хора са задържани и преместени в Симферопол, където се определя мярка за неотклонение. В дадения случай, доколкото разбирам, дума става за тяхното задържане поради незаконно пресичане на границата на Руската Федерация“, обясни Макаров. Тази провокация беше организирана от президента Порошенко в навечерието на президентските избори в Украйна, коментира посланикът: „Знаете, че на 31 март са насрочени президентските избори, и затова президентът прави всичко възможно тези избори да не се състоят с оглед на низкия му рейтинг. Затова беше въведено военно положение“. Според Анатолий Макаров, военното положение предвижда потискане на правата на гражданите, забрана за дейността на политическите партии, забрана на митинги и много други забрани, въвеждане на комендански час и т.н.              ", "date": "2018.11.28", "title": " Посланикът на Русия у нас: Българската позиция за инцидента в Керченския пролив беше премерена\t\t\t"}
{"url": "https://trud.bg/%d1%81-%d0%b1%d0%bb%d0%b8%d0%b7%d0%be-5-%d1%81%d0%b0-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b8%d0%bb%d0%b8-%d0%b2%d0%b8%d0%b7%d0%b8%d1%82%d0%b8%d1%82%d0%b5-%d0%be%d1%82-%d1%87%d1%83/", "text": "Повече от 8,423 млн. са чуждестранните туристически посещения в България за периода януари- октомври тази година. Отчита се ръст от 4,9% спрямо същия период на предходната година. Това сочат анализите на Националния статистически институт, публикувани днес. Данните са изключително позитивни и доказват, че България е все по-разпознаваема туристическа дестинация и привлича нарастващ брой чуждестранни гости, коментира министърът на туризма Николина Ангелкова. Тя допълни, че през 10-те месеца на годината се запазва устойчивата тенденция на увеличение и развитие на сектора от последните 3 години, което е и доказателство, че страната ни предлага висококачествен и конкурентен продукт. Надявам се да запазим добрите резултати в оставащия период на 2018 г. и да отчетем поредна успешна година за туризма, посочи министърът. Водещ пазар за входящ туризъм у нас е Румъния, като пътуванията от съседната страна надвишават 1,218 млн., достигайки увеличение от 24%. Гърция и Германия се нареждат на второ и трето място, като посещенията от тях са съответно близо 932 хил. и повече от 822 хил.  Класацията на топ 10 пазари за международни туристически посещения се допълва от Турция, Русия, Македония, Полша, Великобритания, Сърбия, Украйна. От януари до октомври значителни ръстове се отчитат на редица от пазарите, включени в топ 50 за входящ туризъм у нас. Гостите от Израел са с 19,5% повече, от Молдова – 12 на сто увеличение, от Испания се отбелязва 16 на сто нарастване. От САЩ ръстът на туристите е с 11,8 на сто, а от Словакия и Норвегия чуждестранните посещения нарастват съответно с 12,3% и 32,9 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " С близо 5% са се увеличили визитите от чужденци в България спрямо миналата година"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d0%be%d0%b4%d0%ba%d1%80%d0%b5%d0%bf%d1%8f%d0%bc%d0%b5-%d1%81%d1%82%d1%80%d0%b0%d1%82%d0%b5/", "text": "Подкрепяме стратегическата визия на Франция за суверенна, обединена, по-ефективна и самостоятелна Европа. За да е успешна, тази инициатива трябва да се случи с участието на всички държави от Европейския съюз. Това заяви президентът Румен Радев на среща с делегация на групата за приятелство с България в Националното събрание на Френската република, която е на официално посещение у нас. Делегацията е водена от Антоан Ерт – председател на групата за приятелство. Държавният глава и френските парламентаристи обсъдиха предизвикателствата пред Европа и необходимостта от задълбочаване на диалога между отделните страни в съюза. Президентът Радев подчерта, че вариантите за „ЕС на различни скорости“ противоречат на идеята за обединена Европа, както и на традиционните ценности, въплътени в конкретни политики като солидарността и кохезията. Всяка инициатива, която води до допълнително разделение на Европа, не би била продуктивна, заяви още Румен Радев. Държавният глава открои селското стопанство, културата, информационните технологии, туризма, отбраната като сектори от взаимен интерес с потенциал за развитие на сътрудничеството. Важно е да се създадат и повече възможности за партньорство в сферата на културата и образованието, особено между младежите на двете страни, защото бизнесът следва контактите между хората, заяви Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.28", "title": " Президентът Радев: Подкрепяме стратегическата визия на Франция за суверенна, обединена и по-ефективна Европа"}
{"url": "https://trud.bg/%d1%82%d0%b5%d1%81%d0%bd%d0%be%d0%bb%d0%b8%d0%bd%d0%b5%d0%b9%d0%ba%d0%b0%d1%82%d0%b0-%d0%b1%d1%83%d1%80%d0%b3%d0%b0%d0%b7%d1%8a-%d1%82%d1%80%d0%b5%d0%bd%d1%8a-%d1%82%d1%80%d1%8a%d0%b3%d0%b2%d0%b0/", "text": "След повече от 90 години бургазлии отново ще имат възможност да се „повозят“ на теснолинейката „Бургазъ Тренъ“. На празника на града – 6-ти декември, Никулден, влакчето ще „потегли“ от градинката до сградата на Общината, за да върне времето назад и покаже как е изглеждал градът в миналото. Възстановка на вагон от известния преди близо век влак, който е пътувал по линията Бургас – Анхиало, ще пренесе своите пътници с помощта на вълнуващи кадри от десетминутен черно-бял филм. В него са включени автентични снимки, предоставени от Държавен архив-Бургас, които показват знакови за морския град места, разположени по маршрута на влака. Tренът ще мине по маршрута на историческата железница, която е потегляла от жп гарата в Бургас, а първото й пътуване е на 14-и декември 1925 година. Маршрутът на влака е минавал покрай пристанището и вълнолома, през Булеварда, бургаската митница, Морската градина, по алеята на Централния плаж, стария мост и градските бани, Казиното, Женския и Офицерския плаж и старите казарми до първата спирка на теснолинейката – Солниците. Следващите спирки на историческия влак са били мина „Ходжа мар“ /“Черно море“/ и гарата в Анхиало /дн. Поморие/.  ", "date": "2018.11.28", "title": " Теснолинейката „Бургазъ Тренъ“ тръгва към Солниците"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b0%d1%82%d0%b0-%d0%b5%d0%bb%d1%85%d0%b0-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d1%81-%d0%bf%d1%8a/", "text": "Градската коледна елха пристигна в Сливен заедно с първия сняг. По традиция ще я монтират до сградата на общината. Смърчът е доставен от общинска гора в Балкана и е висок 12 метра. Светлините ще бъдат празнично запалени от кмета Стефан Радев на 6 декември, Никулден. На таза дата ще отвори врати и първата ледена пързалка в града, която също ще е разположена до сградата на общината. За събитието ще има концерт на Тита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Коледната елха пристигна в Сливен с първия сняг"}
{"url": "https://trud.bg/%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d0%be%d1%82%d0%bb%d0%b8%d1%87%d0%b8-%d0%b8%d0%b7%d1%8f%d0%b2%d0%b5%d0%bd%d0%b8-%d0%b4%d0%b5%d0%b9%d1%86%d0%b8-%d0%bd%d0%b0-%d0%b8%d0%b7%d0%ba/", "text": "„Това е една традиция на Министерството на културата от доста време – по случай двата най-български празника – 24 май и 1 ноември, да удостояваме за значими постижения в областта на изкуството и на културата родни, съвременни будители, продължители на традициите, пазители на духовността, хора, даващи всеки миг от своя живот в името на културата, на българското, на духа на нацията. За мен е чест да съм сред вас”. С тези думи министър Банов даде начало на официалната церемония в галерия „Средец”, на която отличи изявени дейци на изкуството и културата. Награждаването традиционно се проведе през месец ноември, в който честваме делото на народните будители. Наградените получиха грамота и „Златен век” за приноса си към българското изкуство и култура и за тяхното популяризиране. С почетен знак „Златен век” – печат на Цар Симеон Велики /златен/ и грамота за значим принос в развитието и утвърждаването на българската култура и национална идентичност: – Иван Цанев, поет, едно от най-ярките имена в българската литература на XX и XXI в. – Татяна Лолова, актриса, едно от най-ярките имена в българските театър и кино – Маргрет Николова, певица, едно от най-известните имена на българската естрада – Проф. Пламен Павлов – историк, публицист, общественик – Проф. Костадин Бураджиев, музикант, композитор и преподавател, посветил пътя си на развитието на българската музикална култура С почетен знак „Златен век” – печат на Цар Симеон Велики /златен/ и грамота за голям принос в развитието и утвърждаването на българската култура и национална идентичност: – Д-р Георги Саракинов, специалист и познавач на материята, свързана с авторско право и сродните му права, един от авторите на действащия Закон за авторското право и сродните му права – Теодора Георгиева – артистка, водещо име в състава на Държавния музикален театър „Стефан Македонски” С почетен знак „Златен век” – печат на Цар Симеон Велики /сребърен/ и грамота за принос в развитието и утвърждаването на българската култура и национална идентичност: – Петър Горанов, читалищен деец и общественик – Виктор Любенов, активен член и сътрудник към библиотеката на Националното читалище „Луи Брайл 1928” в София – Жанета Кацарова, пианист, творческият й път е свързан с хор „Родни звуци”. Корепетитор и хормайстор на хор „Бодра смяна при общинския детски комплекс в Шумен”, преподавател по пиано – Галина Костова, талантлива млада писателка и художничка от Стара Загора С почетен знак „Златен век” – печат на Цар Симеон Велики /златен/ и грамота за принос в развитието и утвърждаването на българската култура и национална идентичност бе отличена и една институция – Национален музикален театър „Стефан Македонски”, по повод 100 години професионален оперетен театър в България и 70 години Държавен музикален театър. Отличието получи Марияна Арсенова, директор на Музикалния театър. С грамота за принос в развитието и утвърждаването на българската култура и национална идентичност: – Народен хор „Станко Панайотов“ при НЧ „Просвета 1870“ – Свиленград – Вокална група „Хармония“ при НЧ „Просвета 1870“ – Свиленград АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Боил Банов отличи изявени дейци на изкуството и културата"}
{"url": "https://trud.bg/%d0%b8%d0%b7%d1%82%d0%be%d1%87%d0%b5%d0%bd-%d0%b5-%d0%b1%d0%bb%d0%b8%d0%b7%d0%be-%d0%bf%d0%be%d0%bb%d0%be%d0%b2%d0%b8%d0%bd%d0%b0%d1%82%d0%b0-%d0%bc%d0%b0%d0%b7%d1%83%d1%82-%d0%be%d1%82-%d0%bf%d0%be/", "text": "Извършени са 40% от дейностите по източване на нефтени продукти от потъналия през 1921 г. кораб „Мопанг“. Това заяви изпълнителният директор на ИА „Морска администрация“ к.д.п. Живко Петров пред журналисти във връзка с приключването на работата за този сезон. Той обяви още, че дейностите ще бъдат възобновени през пролетта при подходящи метеорологични условия, съобщиха от МТСП. Кап. Петров представи резултатите до този момент като посочи, че разплатените средства до сега са 687 405 лева, фактурираните са в размер на 1 098 000 лева, които възлизат на около 40 % от отпуснатия бюджет от 2,5 млн. лева. По отношение на физическото изпълнение той обобщи, че до приключване на работите за сезона са източени 400 кубика нефтоводна смес като под вода е работено 24 дни, подготовката и мобилизацията на екипите преди фактическите дейности е била 5 дни. По първоначални разчети и по договор са предвидени 64 дена за цялостното източване на резервоарите. „Веднага щом метеорологичните условия позволяват да бъдат подновени дейностите ще продължи източването, като усилията на екипите са насочени това да стане преди началото на активния туристически сезон 2019 г.“, каза в заключение кап. Живко Петров. На въпроси от журналисти дали на дъното на Черно море лежат още подобни кораби, той отговори, че има предположения за такива като за следващата година е планирано обследване на потъналия през Втората световна война кораб „Родина“. Кап. Петров уточни, че в цяла Европа има потънали кораби именно от този исторически период и те са предизвикателства за много държави, тъй като след 70-80 г. под вода започват да ерозират в голяма степен и създават предпоставки от ситуации като тази, която наблюдавахме при кораба „Мопанг“.", "date": "2018.11.28", "title": " Източен е близо половината мазут от потъналия кораб „Мопанг“"}
{"url": "https://trud.bg/%d1%85%d0%b0%d1%81%d0%b0%d0%bd-%d0%b0%d0%b4%d0%b5%d0%bc%d0%be%d0%b2-%d0%bc%d0%b0%d0%b9%d0%ba%d0%b8%d1%82%d0%b5-%d0%bd%d0%b0-%d0%b4%d0%b5%d1%86%d0%b0-%d1%81-%d1%83%d0%b2%d1%80%d0%b5%d0%b6%d0%b4%d0%b0/", "text": "Текстовете на законите за хората с увреждания и личната помощ не са приети окончателно и майките на деца с увреждания не бива да се притесняват, че исканията им не са изпълнени. Това каза председателят на парламентарната комисия по труда и социалната политика д-р Хасан Адемов по  . Вчера на заседание на комисията се разрази скандал между майките и омбудсмана Мая Манолова от една страна и членовете на комисията от друга. Майките възразиха, че от 930-те лева, които се отпускат на децата с най-тежки увреждания, 380 лв. отиват в общината, предоставяща социалните услуги. „Майката може продължи да получава тези 930 лева и с тях да решава проблемите, които са свързани с интеграция на детето, но ако тя реши да ползва личен асистент – да отдели тези 380 лева, които ѝ гарантират личен асистент. Ако те не са й достатъчни, по линия на допълнително финансиране на личната помощ ще има възможност да се възползва от тази помощ”, посочи Адемов. По думите му различията по текстовете могат да бъдат преодолени при добра воля от двете страни. „Единият от текстовете, които предизвикват напрежение, е възможността да се изключи двойно финансиране. Ако потребността от личен асистент е финансирана от държавния бюджет, както е записано в Закона за държавния бюджет. Идеята е да няма двойно финансиране на една и съща потребност – единия път от държавния бюджет, втори път от други източници“, уточни председателят на социалната комисия. Според него притеснението идва от това, че така написан текстът позволява тълкуване.", "date": "2018.11.28", "title": " Хасан Адемов: Майките на деца с увреждания да не се притесняват, че исканията им не са изпълнени"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-293/", "text": "Вдигат с 20% заплатите на чиновници отличници Висшите ръководители ще получават до 4500 лева месечно. Кметът ще взима колкото министър, ако общинският съвет реши.         Осигуровки на фермерка при бременност Данъчен консулт на „Труд“.             Академик Ваньо Митев е невинен Прокуратурата не протестира срещу оправдателната присъда. Делото започна след поръчков одит на Меглена Кунева.           Забравете думата цензура Няма конфликт между мен и Боил Банов, казва Вежди Рашидов, председател на комисията по култура в НС, в интервю за „Труд“.           Сорос, Евросъюзът и партийната развала „Ишиасният“ шеф на ЕК Жан-Клод Юнкер се превърна в своеобразен брюкселски Леонид Брежнев – коментар на д-р Борислав Цеков.               Милост към българите зад граница Логично е решението за закриване на ДАБЧ – анализ на Спас Ташев.         Новото начало за СГС Силует на новоизбрания председател на Софийския градски съд Алексей Трифонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Вижте акцентите в броя на вестник „Труд“ в четвъртък, 29 ноември 2018"}
{"url": "https://trud.bg/%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d0%b2%d0%b0%d0%bd%d1%8c%d0%be-%d0%bc%d0%b8%d1%82%d0%b5%d0%b2-%d0%b5-%d0%bd%d0%b5%d0%b2%d0%b8%d0%bd%d0%b5%d0%bd/", "text": "Делото започна след поръчков одит на Меглена Кунева Нарочената проверка на МУ не е кредитирана След като и на втора инстанция Апелативният съд оправда по всички обвинения бившия ректор на Медицинския университет в София – акад. Ваньо Митев, прокуратурата отказа да протестира срещу решението. Заедно с акад. Митев беше оправдан и бившият главен секретар на ВУЗ-а – Алексей Алексеев. В началото на ноември магистратите потвърдиха предишното решение на съда от месец юни тази година. Обвиненията срещу акад. Митев и Алексеев бяха за безстопанственост на Медицинския университет, неизгодно сключени сделки, които са ощетили учебното заведение и незаконен прием на чуждестранни студенти. Според съда обаче твърденията на прокуратурата са безпочвени, несъстоятелни и няма данни за извършено престъпление. Съдебната сага започна след нарочен одит от страна на тогавашния министър на образованието – Меглена Кунева, насочен срещу ВУЗ-а и неговото ръководство. В окончателното решение на магистратите се посочва, че одитът е бил взет предвид, но “съдът единствено е извършил преценка на относителната стойност на доказателствени материали (на Куневия одит), и като резултат не ги е кредитирал”. Решението от началото на ноември можеше да бъде обжалвано в 15-дневен срок, но прокуратурата отказа да внесе протест, с което на практика приема оправдателната присъда по всички обвинения. Освен всичко друго магистратите подчертават в мотивите си, че по времето на акад. Митев “всички договори са сключени в интерес на МУ-София и от тяхното изпълнение са произлезли само ползи”. Налице е и извършена проверка, според която бившият ректор не е бил в конфликт на интереси, докато е подписвал споразумения по време на управлението му на МУ-София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Академик Ваньо Митев е невинен\t\t\t"}
{"url": "https://trud.bg/%d0%bc%d1%8a%d0%b6-%d0%b5-%d0%bf%d0%be%d1%87%d0%b8%d0%bd%d0%b0%d0%bb-%d0%b2-%d0%b0%d1%80%d0%b5%d1%81%d1%82%d0%b0-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0/", "text": "69-годишен мъж е починал в ареста на Националната следствена служба вчера, съобщи  . От правосъдното министерство са обяснили, че той е бил извеждан до болници многократно. Мъжът бил с оплаквания за болки в корема. От министерството пояснили, че щом е бил връщан в ареста, в лечебните заведения не са установявани сериозни заболявания, налагащи той да бъде пуснат. Към момента не е ясна причината за смъртта, тъй като все още няма резултати от аутопсията. От министерството поясниха, че на арестанта не е отказвана медицинска помощ.", "date": "2018.11.28", "title": " Мъж е починал в ареста на Националната следствена служба"}
{"url": "https://trud.bg/%d1%81%d0%bb%d0%b5%d0%b4-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%bc%d0%b0%d0%b9%d0%ba%d0%b8%d1%82%d0%b5-%d1%81-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d1%82%d0%b5%d0%ba/", "text": "Текстове в Закона за личната помощ ще бъдат преразгледани и ще бъдат гласувани от парламента отново в петък. Това стана ясно след извънредната среща между майките на деца с увреждания с премиера Бойко Борисов. „Имаше промени на текстове между първо и второ четене, касаещи Закона за личната помощ. И имаме уверение, че те ще се преразгледат още утре и в петък ще се гласуват наново. С тези 150 млн. лв. проблемът е, че не се разпределят правилно. Надявам се, че след днешната среща се разбра още и че основният проблем са ТЕЛК-овете. Надяваме се много скоро да има основна реформа, която да започне с реформа именно в ТЕЛК“, заяви съобщи Вера Иванова – майка на дете с увреждане и един от инициаторите на протеста. „Благодаря за срещата. Беше доста припряно. Има много проблеми в енергетиката от десетилетия, както и проблемът ТЕЛК, наследени проблеми и особено за ТЕЦ-овете. Безумните договори, които са сключени и сега се чудим как да се оправим и не можем да се оправим“, заяви Бойко Борисов. „С майките, с цялото ми уважение към тях, през цялото време съм се отнасял с уважение и те се отнесоха с уважение, защото приеха извиненията. Ядосаха ме днес малко депутатите за това, че едните пари – сложени на едно място, другите – на друго. Ние ясно поехме ангажимент за този бюджет със 150 млн. лв. повече да има за хората с увреждания. Да ги разпределят правилно, да ги разпределят така, че до всеки един човек в затруднено положение да има тези средства. От тук нататък можем да си бъдем полезни с инерцията и гражданското доверие, които имат тези дами“, посочи премиерът. „Те (майките) казаха – да, парите, които са предоставени са добре. Ако не се откраднат с фалшиви ТЕЛК-ове ще има за всяко болно дете. Разбрахме се да бъдем партньори“, похвали се министър-председателят след срещата. „Промените в Закона за личната помощ ще се въвеждат поетапно, осигурени са достатъчно средства“, обясни председателят на Бюджетната комисия в Народното събрание и народният представител от ГЕРБ Менда Стоянова. „Тази година приемаме бюджета на социалното министерство с над 1,3 млрд. лв. – целият e фокусиран в социалната средства. Заедно с тези 150 млн. лв., част от които ще бъдат гаранция за изпълнение на закона за Личната помощ, и част – за Закона за хората с увреждания. Така че ангажимента, който поехме, вече е факт. Днес имахме среща с майките, защото те се притесняваха, че тези пари няма да бъдат достатъчно, за да осигурят изпълнението на Закона за личната помощ, но той ще се въвежда поетапно и пари ще има. Там е важно да се разпишат текстове за начина, по който ще се изпълнява тази помощ“, заяви Стоянова.    ", "date": "2018.11.28", "title": " След срещата на майките с премиера: Текстове от Закона за личната помощ ще бъдат преразгледани\t\t\t"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d1%81-20-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0-%d1%87%d0%b8%d0%bd%d0%be%d0%b2%d0%bd%d0%b8%d1%86%d0%b8-%d0%be%d1%82%d0%bb%d0%b8%d1%87/", "text": "Увеличават парите на новоназначени служители Повишение ще има и за майки след отпуск за раждане Служители с еднакви оценки ще взимат еднакъв бонус С 20% ще се увеличат заплатите на чиновниците, които получат отлична оценка за работата си. Това предвиждат промени в Наредбата за заплатите на служителите в държавната администрация, предложени за обществено обсъждане. Досега при такава оценка възнаграждението се повишаваше с 15 на сто. Повече ще взимат и тези, които получат оценка „Изпълнението надвишава изискванията”. Тяхната месечна заплата ще расте с 15%, вместо досегашните 10 на сто. При оценка “Изпълнението отговаря напълно на изискванията” вместо 5 на сто, увеличението ще бъде 10%. Промяната засяга около 130 хиляди човека, колкото са служителите в държавната администрация. Чиновниците ще получават и по-висока месечна база на възнагражденията от догодина. Степените на основните заплати за всяко длъжностно ниво се намаляват от шест на четири. Така например висшите чиновници, които имаха най-високата степен 6 и досега получаваха максимално до 4000 лева месечно, от догодина ще бъдат сложени на ниво 4 (най-високото), но ще получават до 4500 лева. За експерти ниво А1 максималната заплата досега беше 3100 лева, а от Нова година вече ще стига до 3400 лева.  Специалистите ще получават до 1700 лева, при 1600 досега, а за сътрудник възнаграждението расте от 1200 на 1250 лева месечно. По-високи заплати са предвидени и за новоназначените чиновници. Ако служителят постъпва за първи път в съответната администрация, възнаграждението му ще се определя в зависимост от притежаваната квалификация и професионалния опит. Ако стажът му надвишава минимално изискуемия за длъжността с до 7 години, той ще получава заплата, предвидена за втора степен. Така например, ако постъпи на висш ръководен пост месечно ще се разписва срещу сума от 1600 до 3800 лева. Досега за ниво 2 се изискваше стаж от 1 до 3 години и заплатата варираше от 1200 до 2800 лева. При стаж над 7 години новопостъпилият ще получава възнаграждението предвидено за степен 3, гласят още промените. Или например експерт с 15 години стаж може да взима от 870 до 3000 лева на месец, независимо че за пръв път започва работа в администрацията. Обясненията за промените – така ще се преодолее “изоставането” спрямо заплатите на новоназначени служители, както и ще се стимулира “желанието на административните структури за привличане на кадри чрез мотивиране с по-висок размер на заплатата”. Промените в наредбата въвеждат и ново правило – служителите в едно административно звено с еднакви годишни оценки на изпълнението да получават еднакво процентно увеличение на индивидуалната основна месечна заплата. Служителките, които се връщат след отпуск за бременност, раждане, отглеждане или осиновяване на дете, ще могат да получат увеличение на заплатата както при завръщането от отпуск, така и през следващата година, независимо, че не са получили годишна оценка.   Кметът ще взима колкото министър Кметовете ще могат да получават заплата колкото министър. Това предвиждат промени в Постановление № 67 от 2010 г. за заплатите в бюджетните организации и дейности. С тях се въвежда таван на възнагражденията на местната власт, които не могат да надхвърлят месечната на министър. В момента основната заплата на членовете на кабинета е 4574 лв. По закон министрите получават по 30% над основната депутатска заплата. Възнагражденията на местната власт ще се определят от общинските съвети, гласи друга промяна. Те ще решават колко да получават кметове, заместник-кметове на общини, кметове на райони и кметства и кметски наместници.  Според вносителите досегашната система за административното определяне от страна на централната власт на минималните и максималните размери на заплатите на местната власт е неправилна. Областните управители ще получават 80 на сто от основната месечна заплата на министър, или около 3660 лева.   Махат пенсионерите от системата Ведомствата ще получат от НОИ списък на служителите Пенсионери няма да може да бъдат назначавани като държавни служители. Тази промяна е заложена в Закон за държавния служител. Всички държавни служители, които вече получават и пенсия, ще бъдат освободени с едномесечно предизвестие. Ведомствата ще получат от НОИ списък на служителите, които вече са упражнили правото си на пенсиониране и трябва да бъдат освободени. За хората в администрацията, които са на трудов договор и не са държавни служители, промяна няма. Пенсионери ще може да бъдат назначавани като държавни служители само временно по заместване заради отсъствие на титуляра. Промяната засяга държавните служители, включително администрацията в МВР и Министерството на отбраната, но не и останалите служители в силовите ведомства. Целта на промените е да се даде път на младите за кариерно развитие в администрацията, обясниха депутатите. В момента държавните служители, които са упражнили правото си на пенсия, но продължават да работят на държавна служба, са 1650 души. Така те взимат и пенсия, и заплата.   Порожанов определя парите на шефовете в БАБХ и ДФ „Земеделие“ Регионалният министър решава за АПИ Министърът на земеделието ще решава каква да бъде заплатата на директорите и заместниците на Държавен фонд “Земеделие” и Българската агенция по безопасност на храните, предвижда нормативна промяна. Министър Румен Порожанов ще определя и месечното възнаграждение на шефовете на Изпълнителна агенция “Сертификационен одит на средствата от европейските земеделски фондове”. Промяната се прави, заради “изключително сериозните отговорности на някои институции”, твърдят от Министерски съвет. Индивидуалната основна месечна заплата на главния здравен инспектор пък ще се определя от министъра на здравеопазването, а министърът на регионалното развитите и благоустройството ще решава колко да получава шефът на Агенция “Пътна инфраструктура”. Месечното възнаграждение на членовете на Акредитационния съвет на Националната агенция за оценяване и акредитация, на председателите на постоянни комисии по области на висшето образование и на председателя на Постоянната комисия за следакредитационно наблюдение и контрол ще зависят министъра на образованието и науката. Вносителите обясняват, че подобен модел на заплащане вече се прилага за Изпълнителна агенция “Одит на средствата от Европейския съюз”, Агенция “Митници” и Националната агенция за приходите. Според тях с промените ще се промени досегашният начин на определяне на заплатите, който е базиран на категоризация на институциите по вид администрация – държавна агенция, държавна комисия, изпълнителна агенция, и т.н., без да се отчитат значителните разлики в отговорностите на органите на власт, проявяващи се в числеността на администрациите, които ръководят, бюджета, който управляват, и законовите правомощия и функции. Администрацията достига 130 000 души  Близо 130 000 души е броят на служителите в централната администрация и в администрациите на местната власт, комисии, агенции и др. през миналата година. Ръстът им спрямо 2016 г. е с 2 097 души, а в сравнение с 2015 година, когато заетите са били 118 965, бройката се увеличава с 9940 души. Това показват данните от последния доклад за състоянието на администрацията за 2017 г. В централната администрация са заети по-голяма част от служителите: 95 904, което е 91,8% от общата щатна численост. В териториалната администрация през 2017 г. са заети 33 001 щатни бройки или 93,9%. Най-голям е броят на жените, те съставляват 67 500 или 52,4% от всички. Щатните бройки, заети от мъже във всички структури на държавната администрация през 2017 г. са 61 405 или 47,6% от всички заети щатни бройки.  За миналата година държавата е платила близо 22 млн. лв. за телефонни разговори на чиновниците.  ", "date": "2018.11.28", "title": " Вдигат с 20% заплатите на чиновници отличници\t\t\t"}
{"url": "https://trud.bg/%d0%b4%d0%b2%d0%b0-%d0%b4%d0%bd%d0%b8-%d0%be%d1%81%d1%82%d0%b0%d0%b2%d0%b0%d1%82-%d0%b4%d0%be-%d0%ba%d1%80%d0%b0%d0%b9%d0%bd%d0%b8%d1%8f-%d1%81%d1%80%d0%be%d0%ba-%d0%b7%d0%b0-%d0%bf%d0%be%d0%b4%d0%b0/", "text": "Само два дни остават до крайния срок – 30 ноември, в който фирмите, които искат през 2019 г. да плащат такса смет според генерираното количество отпадък, трябва да подадат декларация в дирекция „Икономика и търговска дейност“ на Столична община. В противен случай таксата смет за бизнеса през 2019 г. е по 10 промила върху отчетната стойност на имотите, напомни зам.-кметът на София Дончо Барбалов. Единият вариант е фирмите да сключат договор с общината по чл. 23 от Наредбата за местните такси за определен брой съдове за смет и брой извозване на седмица. Цената на контейнерите за 2019 г. е 1340 лв. за един бобър, 1100 литра, с извозване веднъж седмично. Другият вариант е по чл. 24 от Наредбата – фирмите сключват договори директно с компании, лицензирани да извозват отпадъци, за което също трябва да подадат декларации в дирекция „Икономика и търговска дейност“ на СО до 30 ноември. През 2018 г. общо над 6700 фирми в София се възползваха от тези възможности да плащат такса смет според количеството отпадък. За собствениците на жилищни недвижими имоти таксата смет остава както през м.г. – по 1,6 промила върху данъчната оценка. Срокът за плащане без лихва на последната вноска за такса битови отпадъци също изтича на 30 ноември, напомнят данъчните. След това започват да се начисляват лихви върху дължимата сума. Промените в закона, с които ще се въведе облагане според количеството отпадък за всички граждани и фирми собственици на имоти, са отложени за 2022 г. Причината е, че през 2021 г. НСИ ще извърши планираното преброяване на населението, което ще уточни броя на ползвателите на услугите. Крайният срок за плащане на годишния данък сгради и данък МПС за граждани и фирми беше 31 октомври и върху неплатените задължения вече се трупат лихви, напомниха от дирекция „Общински приходи“ на Столична община. Плащане на местни данъци и такси може да се извършва във всеки от 22-та данъчни отдела на Столична община, независимо от адреса на имота или на задълженото лице. Всички каси разполагат с ПОС устройства за плащане с дебитни или кредитни карти. Друга възможност е по банков път или през  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Два дни остават до крайния срок за подаване на декларации от фирмите, които искат да плащат такса смет според генерираното количество"}
{"url": "https://trud.bg/%d0%bf%d1%80%d0%be%d0%b2%d0%b0%d0%bb-%d0%bd%d0%b0-%d0%bf%d0%be%d1%80%d0%b5%d0%b4%d0%bd%d0%b8%d1%8f-%d0%b7%d0%b5%d0%bb%d0%b5%d0%bd-%d0%b4%d0%be%d0%bd%d0%be%d1%81-%d1%81%d1%80%d0%b5/", "text": "Постоянният комитет към Бернската конвенция тази вечер отхвърли поредния донос на българските „зелени“, с който те се опитаха да спрат строежа на автомагистрала „Струма“ през Кресненското дефиле. Комитетът прие аргументите на представителите на българската държава – експерти от Министерството на околната среда и водите и от Министерството на регионалното развитие. Още от месец март „зелените“ започнаха клеветническата кампания, като пишеха писма до Комитета, пълни с лъжи и манипулации относно изграждането на аутобана през Кресненския пролом. След като българският съд окончателно постанови, че няма проблем с Оценката на въздействието върху околната среда (ОВОС) на лот 3.2 от „Струма“ и беше обявена обществената поръчка за изпълнители, атаката срещу държавата и проекта се засили. „Зелените“ изпратиха на заседанието на Комитета в Страсбург Андрей Ковачев, Даниел Попов и Ирина Матеева, които пишеха клеветническите писма заедно с друг „еколог“ – Петко Ковачев, който не присъстваше. Днес тримата се опитаха да убедят Комитета, че трябва да отвори така нареченото досие по случая „Струма“. След бурни дебати Постоянният комитет към Бернската конвенция реши, че няма да има оценка отвън на направената през 2017 година ОВОС на лот 3.2, като отхвърлиха и искането у нас да бъде изпратена мисия, която да проучи случая. Досието остава затворено поне до края на 2019 година, когато строежът АМ „Струма“ през дефилето вече трябва да е започнал – тоест няма никакви пречки за неговия старт. България се присъединява към Бернската конвенция, която гарантира спазването на екологичното законодателство в Европа  през 1991 година. Решенията на нейния Комитет имат сериозна тежест и обикновено Европейската комисия се съобразява с тях. Ако клеветите на „зелените“ бяха приети за истина, Брюксел едва ли щеше да одобри финансирането на лот 3.2, България щеше да закъснее много с изграждането на магистралата, част от Паневропейския транспортен коридор номер 4, свързващ Германия и Гърция. В такава ситуация държавата ни трябваше да върне всички 1.5 милиарда лева, дадени от ЕК за аутобана. Според одобрения от българските власти „източен вариант“ лот 3.2 ще бъде разделен на две трасета. Магистралата в посока Гърция ще минава през Кресненското дефиле, като сегашният път ще бъде ремонтиран и разширен. Към София ще се пътува през Кресненското плато. По този начин трафикът през пролома ще се намали поне с 50%, като се очаква и катастрофите там да намалеят драстично. В момента пътят през Кресненското дефиле е един от най-смъртоносните в България.  ", "date": "2018.11.28", "title": " Провал на поредния „зелен“ донос срещу магистрала „Струма“"}
{"url": "https://trud.bg/%d1%88%d1%83%d0%bc%d0%b5%d0%bd%d1%81%d0%ba%d0%b8%d1%8f%d1%82-%d0%bc%d1%83%d0%b7%d0%b5%d0%b9-%d0%bf%d0%be%d0%ba%d0%b0%d0%b7%d0%b2%d0%b0-400-%d0%bd%d0%b0%d0%ba%d0%b8%d1%82%d0%b0-%d0%b8-%d1%8e%d0%b2/", "text": "Изложба, пълна с накити, ювелирни предмети за бита и църковна утвар, подреди Регионалният исторически музей в Шумен. Експозицията „Гривни звънкат под възглаве… Майсторство и изящество в куюмджийския занаят” е реализирана и обикаля страната благодарение на Етнографски музей на открито „Етър” и колегите им от Шумен, Ловеч и Габрово. 400 уникати ще видят посетителите, от тях сто са излезли от ръцете на шуменски майстори и най-вече на златаря Иван Христов Куюмджиев. Артефактите са от края на ХVІІІ до първите години на ХХ в. По това време куюмджийството е толкова престижен занаят, че майсторите са почитани наравно със свещениците, учителите и другите първенци на общността, разказват уредници. Затова изложбата запознава посетителите със съдбата на известни в миналото занаятчии, с използваните от тях техники, със специфичните им инструменти и модели. Стотиците експонати представят двете направления при художествената обработка на метали – златарството /изработка на ювелирни предмети от благородни метали/ и дюкмеджийство /създаване на предмети от неблагородни метали/. Заедно с присъствието на накити, в изложбата е отделено място и за носиите, които те са допълвали. Показана е характерната за Габровско женска сукманена носия със сокайното забраждане и Преславско-смядовска двупрестилчена, носена в Шуменско. Интересни са и изделията за бита. В началото на ХХ в. в градските среди навлизат подноси, чаши, зарфове, вилици и лъжици, изработени от български майстори. Много от тях, както и новите модели накити, са подражание на западни образци. Църковната утвар е представена от предмети, с които свещениците изпълняват служби и тайнства. Дюкмеджийството е малко познато днес, но в миналото е било важна част от дейността на майсторите. Свързано е с изработка на практични предмети от олово, мед, бронз, дудия, пиринч. Изработваните изделия са предназначени за домакинството – дръжки и резета за врати и прозорци, вилици и лъжици, барутници, оловни павурчета за ракия, светилници. За занаятчийски потреби пък са служели дюлгерски отвеси и везни за кантари. В изложбата, открита в сряда, специален модул е предназначен за децата, които имат възможност да научат много за куюмджийството, докато играят. Видеоматериали показват как се гласи сокай и основни техники в производството на изделия, които сега са истински уникати.", "date": "2018.11.28", "title": " Шуменският музей показва 400 накита и ювелирна посуда\t\t\t"}
{"url": "https://trud.bg/%d0%bf%d1%80%d0%b5%d0%bf%d1%8a%d0%bb%d0%bd%d0%b5%d0%bd%d0%b0-%d0%b7%d0%b0%d0%bb%d0%b0-%d0%b7%d0%b0-%d0%bf%d1%8a%d1%80%d0%b2%d0%b0%d1%82%d0%b0-%d1%81%d1%80%d0%b5%d1%89%d0%b0-%d1%81-%d0%bf%d0%b8%d1%81/", "text": "В препълнена зала с млади хора протече първата от срещите със съвременни творци – с писателя Георги Господинов, която Столична община чрез дирекция „Култура“ и Софийската градска художествена галерия организира на 28 ноември 2018 г. „С тази среща Столична община поставя началото на поредица от събития“ – каза кметът на София Йорданка Фандъкова. По думите ѝ София е град на младите хора. „Досега по различен начин общината подкрепя четенето, книгата и срещите с писатели. Творците създават облика на нашия град – каза кметът на София – и срещите с тях са голям шанс“, съобщиха от общината. Кметът Фандъкова посочи, че софийските деца имат привилегията да са в града, в който живеят и творят голяма част от българските творци и да се срещнат с тях, да разговарят е изключително запомнящо се. На срещата с писателя, с модератор Яна Генова – директор на фондация „Следваща страница“, присъстваха над 120 ученици от столични училища като Испанската гимназия, Софийската математическа гимназия, Американския колеж и др. Георги Господинов е един от най-четените съвременни писатели, автор на стихове, разкази, проза. Сред най-търсените му книги са: „И други истории“, „Естествен роман“, „Физика на тъгата“, „Невидимите кризи“, „И всичко стана луна“, „Аз живях социализма“. Още за първата си стихосбирка „Лапидариум“ (1992) Георги Господинов е отличен с Националната награда за дебют „Южна пролет“. „Един от първите съвети, които дава писателят Ърнест Хемингуей към младите писатели, е да слушат музика и да гледат живопис“ – обърна се към младите хора писателят Георги Господинов. В София по думите му в Градската художествена галерия можем да изпълним първия съвет на световноизвестния писател. Освен това в нашия град са места, където са били класици на българската литература като Яворов, Вазов…. Господинов говори пред младите хора повече от час. Разказа как е започнал да пише. „Личните истории са лични истории за всички по света – каза писателят – и в България, и в Исландия. „Естествен роман“ е първата книга, преведена в Исландия. Писателят на „Физика на тъгата“ и „Сляпата Вайша“ е носител на Специалната награда на София за изключителни постижения и принос в националната култура. Наскоро Георги Господинов бе избран и за един от менторите в националния конкурс и стипендия „С усилия към звездите“ заедно с Недко Солаков, Красимира Стоянова, Галина Борисова и Явор Гърдев.", "date": "2018.11.28", "title": " Препълнена зала за първата среща с писателя Георги Господинов"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b0%d0%bd%d0%be%d0%b2-%d0%b2%d1%80%d1%8a%d1%87%d0%b8-%d0%b7%d0%bb%d0%b0%d1%82%d0%b5%d0%bd-%d0%b2%d0%b5%d0%ba/", "text": "Татяна Лолова и Иван Цанев са сред лауреатите Изявени дейци на изкуството и културата бяха отличени с наградата “Златен век”. Отличията връчи министърът на културата Боил Банов. “Това е една традиция на Министерството на културата от доста време – по случай двата най-български празника – 24 май и 1 ноември, да удостояваме за значими постижения в областта на изкуството и на културата родни, съвременни будители, продължители на традициите, пазители на духовността, хора, даващи всеки миг от своя живот в името на културата, на българското, на духа на нацията. За мен е чест да съм сред вас”. С тези думи министър Банов даде начало на официалната церемония в галерия “Средец”, на която отличи видни артисти и деятели на културата. Награждаването традиционно се проведе през месец ноември, в който честваме делото на народните будители. Наградените получиха грамота и “Златен век” за приноса си към българското изкуство и култура и за тяхното популяризиране.   Отличието “Златен век” Списък на наградените: С почетен знак “Златен век” – печат на Цар Симеон Велики /златен/ и грамота за значим принос в развитието и утвърждаването на българската култура и национална идентичност: • Иван Цанев, поет, изявен творец в българската литература на XX и XXI в.  • Татяна Лолова, актриса, едно от най-ярките имена в българските театър и кино  • Маргрет Николова, певица, една от най-известните изпълнителки в българската естрада  • Проф. Пламен Павлов – историк, публицист, общественик  • Проф. Костадин Бураджиев, музикант, композитор и преподавател, посветил пътя си на развитието на българската музикална култура С почетен знак “Златен век” – печат на Цар Симеон Велики /златен/ и грамота за голям принос в развитието и утвърждаването на българската култура и национална идентичност:  • Д-р Георги Саракинов, специалист и познавач на материята, свързана с авторско право и сродните му права, един от авторите на действащия Закон за авторското право и сродните му права  • Теодора Георгиева – артистка, водещо име в състава на Държавния музикален театър “Стефан Македонски” С почетен знак “Златен век” – печат на Цар Симеон Велики /сребърен/ и грамота за принос в развитието и утвърждаването на българската култура и национална идентичност:  • Петър Горанов, читалищен деец и общественик  • Виктор Любенов, активен член и сътрудник към библиотеката на Националното читалище “Луи Брайл 1928” в София  • Жанета Кацарова, пианист, творческият й път е свързан с хор “Родни звуци”. Корепетитор и хормайстор на хор “Бодра смяна при общинския детски комплекс в Шумен”, преподавател по пиано  • Галина Костова, талантлива млада писателка и художничка от Стара Загора С почетен знак “Златен век” – печат на Цар Симеон Велики /златен/ и грамота за принос в развитието и утвърждаването на българската култура и национална идентичност бе отличена и една институция – Национален музикален театър “Стефан Македонски”, по повод 100 години професионален оперетен театър в България и 70 години Държавен музикален театър. Отличието получи Марияна Арсенова, директор на Музикалния театър. С грамота за принос в развитието и утвърждаването на българската култура и национална идентичност:  • Народен хор “Станко Панайотов” при НЧ “Просвета 1870” – Свиленград  • Вокална група “Хармония” при НЧ “Просвета 1870” – Свиленград", "date": "2018.11.28", "title": " Министър Банов връчи „Златен век“\t\t\t"}
{"url": "https://trud.bg/%d0%b1%d0%be%d1%80%d1%8f%d0%bd%d0%b0-%d0%ba%d0%b0%d0%bc%d0%b5%d0%bd%d0%be%d0%b2%d0%b0-%d0%bc%d0%be%d1%81%d0%b2-%d0%b0%d0%ba%d0%be-%d0%bd%d0%b5-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc/", "text": "Изчисленията показват, че ако не се предприемат действия, изменението на климата ще окаже негативно влияние във финансово отношение, като е възможно да ликвидира икономическия растеж на страната до 2050 г. Това заяви Боряна Каменова, директор на дирекция „Политики по изменение на климата“ в Министерство на околната среда и водите, на пресконференция във ведомството. „Нужни са проактивни действия за справяне с последиците от изменението на климата“, добави тя. В рамките на проект „Национална стратегия за адаптация към изменението на климата и План за действие“ за първи път в България е изготвен макроикономически анализ, като част от рамковия документ. В анализа са оценени социално-икономическите последици от въздействията от изменението на климата. Заплахите за България са с очаквано средно повишение на температурите между 2 и 4°С до 2100 г. според различните сценарии. Последиците от изменението на климата са: намаляване на водните запаси, последици за здравето, особено за уязвимите групи от населението, смущения в цикъла на земеделското производство, стрес за биоразнообразието и горите, щети по инфраструктурата и частната собственост, промяна в туристическите модели. Макроикономическите въздействия могат да бъдат смекчени в значителна степен, ако се предприемат действия за адаптация. Секторните анализи показват, че инвестициите в мерки за адаптация се изплащат, каза Боряна Каменова. Стратегията е подкрепена от оценки на уязвимостта и риска за 9 ключови сектора: „Селско стопанство“, „Енергетика“, „Транспорт“, „Туризъм“, „Градска среда“, „Горско стопанство“, „Води“, „Биоразнообразие и екосистеми“ и „Човешко здраве“. Приемането на стратегията, плана и бъдещото изпълнение на мерките в тях ще бъдат условие за подготовка на оперативните програми в тези сектори през следващия програмен период. В плана за действие към стратегията се определят цели и приоритети за подобряване на адаптивния капацитет и мерки по сектори с график за изпълнение, необходими ресурси и отговорни институции. Основните типове дейности са насочени към: изграждане на институционален капацитет; повишаване на осведомеността по въпросите, свързани с адаптация към климатичните промени; интегриране на мерките по адаптация в дейностите във всички сектори; постигане на устойчивост към изменението на климата за инфраструктурата и материалните активи – с особен акцент към защитата на т.н. критична ифраструктурата, като ВиК, електропреносна мрежа и пътна мрежа.", "date": "2018.11.28", "title": " Боряна Каменова, МОСВ: Ако не предприемем мерки, климатичните промени ще ликвидират икономическия растеж на страната до 2050 г.\t\t\t"}
{"url": "https://trud.bg/%d1%87%d0%b0%d1%81%d1%82%d0%bd%d0%b8-%d0%b4%d0%b0%d1%80%d0%b8%d1%82%d0%b5%d0%bb%d0%b8-%d0%ba%d1%83%d0%bf%d0%b8%d1%85%d0%b0-%d0%bd%d0%be%d0%b2-%d0%ba%d1%83%d0%b7%d1%8c%d0%be%d0%b7-%d0%b7%d0%b0-%d0%b3/", "text": "Нов транспортен кувьоз – дарение от Десислава Николова, ще бъде връчен на 9 декември от 13.00 часа, в Акушеро- гинекологичното отделение в МБАЛ „Свети Иван Рилски“. Младата жена е от Видин и заедно с фондация „Капачки за бъдеще“ и частни дарители вече подари кувьоз на АГО в болницата в Червен бряг. АГО в горнооряховската болница се нуждае от транспортен кувьоз, тъй като в момента разполага само със стационарни, а често се налага транспортирането на недоносените новородени до Неонатологичното отделение в МОБАЛ или до УМБАЛ в Плевен. Средствата за кувьоза в Горна Оряховица, от който има нужда отделението и чиито параметри са консултирани с началника му д-р Михаил Милатович, са събрани от продажба на книгата на Десислава „Щастлива и красива бременност като моята“, както и от дарения на десетки милосърдни българи, които са се включили в акцията за закупуването му. В кампанията са се включили с желание и българи от САЩ и Великобритания. Голяма част от средствата са набрани от двойки от цяла България, които по време на сватбения ритуал са поканили госитите си да подкрепят каузата и вместо цветя да дарят средства за кувьоза. Книгата на Десислава се е превърнала в своебразен бестселър, тъй като вече е продала над 2 300 екземпляра от първия й тираж както на бъдещи млади майки, така и за подарък. Тя ще продължи с кампанията, като следващата болница, която ще подпомогне, е тази в Гоце Делчев. На 9 декември Десислава Николова ще бъде придружавана и от други дарители, както и от представители на фирмата- доставчик, които ще монтират и тестват кувьоза на място. На отделението ще бъде подарен и билирубинметър, с който безболезнено се измерват нивата на билирубин в кръвта на бебетата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Частни дарители купиха нов кузьоз за горнооряховската болница"}
{"url": "https://trud.bg/%d0%be%d1%82%d0%ba%d1%80%d0%b8%d1%82-%d1%83%d1%80%d0%be%d0%ba-%d0%b7%d0%b0-%d0%b3%d1%80%d0%b8%d0%b6%d0%b0%d1%82%d0%b0-%d0%b7%d0%b0-%d0%ba%d1%83%d1%87%d0%b5%d1%82%d0%b0%d1%82%d0%b0-%d0%b7%d0%b0%d1%80/", "text": "Открит урок за грижата за домашните и безстопанствените кучета зарадва третокласници от Основно училище „Патриарх Евтимий“ във Велико Търново. Организатори на инициатива бяха доброволци от фондация „Приятели на животните ВТ“, с подкрепата на Общината. Пред малчуганите Анастасия и Цветелина от неправителствената организцаия разказаха житейски истории, показващи, че все повече хора от Велико Търново и дори от други градове помагат на бездомните животни и на Общинския приют за бездомни кучета, разположен край с. Шемшево. Чрез фондацията доброволците осигуряват храна, ваксини, играчки за животните, а два пъти в месеца ходят до приюта и разхождат шаровците. Община Велико Търново подкрепя инициативите на „Приятели на животните ВТ“ – за поредна година, в партньорство с Общинската агенция по туризъм“, фондацията ще има специална къщичка на Коледния базар, в която ще се предлагат най-различни сувенири, календари, играчки и пособия за домашните любимци. Събраните средства се използват за кастрация на бездомни котки, лечение на пострадали животни, както и за закупуване на храна и ваксини за кучетата в приюта. Всеки, който желае, може да дари хранителни продукти, одеяла или завивки, които вече не използва. Гост на открития урок беше заместник-кметът на Община Велико Търново Ганчо Карабаджаков. Приютът край село Шемшево отваря врати в края на 2015 година, а оттогава досега над 380 четириноги вече са намерил своя дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Открит урок за грижата за кучетата зарадва великотърновски третокласници"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b4%d0%b2%d0%b0%d0%bc%d0%b0-%d0%b7%d0%b0-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d1%80%d0%b0%d0%b1%d0%be%d1%82%d0%bd%d0%b8%d0%ba-%d0%bf%d0%b0%d0%b4/", "text": "Окръжна прокуратура – Габрово внесе в съда обвинителен акт срещу двама за причиняване на смърт на работник при трудова злополука. Обвинението срещу Г. Д., като технически ръководител и срещу В.Ц. като отговорник по безопасност и здраве е за това, че на 19.05.2017 г. в гр. Габрово, около 14.00 часа, на бул.“Хемус“, при санирането на блок, изпълнявано от АБА трейд ЕООД Плевен, при независимо съпричинителство, причинили смъртта на Г. В. на 33 години, поради немарливо изпълнение на задълженията си при строително – монтажни работи, допуснали Г. В. до работа на обекта на скеле, което не отговаря на нормативните и технически изисквания. Пострадалият паднал от скелето, докато с още няколко строители работели на фасада на сградата на обекта, където на деветия етаж довършвали полагането на изолация около прозорците на апартаментите и шпакловането й. При извършен на същата дата оглед на местопроизшествието било установено, че на работната площадка, от която е паднал пострадалият работник, липсвал средният предпазен парапет на скелето. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.28", "title": " Съдят двама за смъртта на работник, паднал от 9-тия етаж от необезопасено скеле в Габрово"}
