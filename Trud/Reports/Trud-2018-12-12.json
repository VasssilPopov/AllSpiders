{"url": "https://trud.bg/%d0%bf%d1%80%d0%b5%d0%b4-%d1%81%d1%80%d0%b8%d0%b2-%d1%81%d0%b0-%d0%bf%d1%81%d0%b8%d1%85%d0%b8%d0%b0%d1%82%d1%80%d0%b8%d1%87%d0%bd%d0%b8%d1%82%d0%b5-%d0%b3%d1%80%d0%b8%d0%b6%d0%b8-%d0%b2-%d0%b1%d1%8a/", "text": "Системата е хронично недофинансирана Психиатричните грижи в България са пред срив. Системата е крайно недофинансирана, а човешкият ресурс от здравни специалисти в нея – под минимума за нормалното й функционирането. Без спешни мерки, предвид средната възраст на лекари и сестри, миграцията на специалисти и непривлекателността на професията, до десет години няма да има кой да обслужва пациентите. Душевно болните, които са хоспитализирани, масово живеят при тежки хигиенни и санитарно-битови условия, обект са на дискриминация и се нарушават основните им човешки права; психично болните у нас са лишени от възможността да имат лично пространство, от адекватни рехабилитиращи грижи и последващи програми. Това са само част от констатациите на Европейската психиатрична асоциация (ЕПА), изложени в доклад за състоянието на психиатричната помощ у нас. Документът беше представен вчера в Народното събрание от националния консултант на България по психиатрия – проф. Дроздстой Стоянов, а събитието бе под патронажа на Комисията по здравеопазване. Освен лошите битови условия, сградите на много от лечебните заведения за психично болни, са разнебитени, мръсни и пренаселени. Отбелязват се фрапиращи случаи като например 35 пациенти, ползващи една-единствена тоалетна и нямащи място за съхранение на лични вещи (Университетска болница “Свети Наум”), се отбелязва още в доклада. Консултантите отчитат още високо ниво на изтощение на персонала, демотивация и липса на доверие и че системата ще се реформира успешно. Бюджетът за психиатрични грижи у нас варира годишно между 1 и 2% от всички пари за здраве, което е крайно недостатъчно, отбеляза проф. Стоянов. В доклада на ЕПА се посочва, че освен това като цяло финансирането на сектора е сложно и произтича от различни потоци – държавния бюджет, общините, преки плащания от пациенти или техни близки, които формират голям процент от всички договори с НЗОК. У нас Националният център по обществено здраве и анализи стартира поредица от обучителни семинари за общопрактикуващи лекари, психолози и социални работници от цялата страна. Те са в рамките на проект „Повишаване на капацитета на специалистите от първичната здравна помощ в България за ранно откриване и превенция на психичноздравни проблеми”, подкрепен от СЗО с финансиране от Германия.   Краен недостиг на медицински персонал 7,4 лекари на 100 000 население Лицата с психиатрични разстройства, които получават някаква форма на обезщетение заради състоянието си, са около 300 000. За сравнение към момента броят на психиатрите в страна е 447, което представлява 7,4 на 100 хил. души население, при средно за Европа 18 за страните от ЕС. Медицинските сестри за психично здраве са 978, психолозите са 89, а социалните работници в сектора – 50. Броят на тези здравни работници е крайно недостатъчен и предвид, средната им възраст, е предвидимо, че без спешни реформи, през следващите 10 години, системата на здравните психиатрични грижи в България ще е изправена пред срив, се посочва в доклада на ЕПА. Един от основните проблеми е мотивиране на младите специализанти и задържането им в страната, в системата на психиатричната помощ.   68 специализирани легла на 100 000 души Над 6000 лица под попечителство Психиатричните легла на 100 000 души са 68, което е около средната стойност за Европа. 16 са психиатричните отделения в многопрофилни болници в страната ни, които разполагат с 425 легла и 48 места за дневни грижи. Броят на леглата е в диапазона от 10 до 79 на болница. По актуални данни у нас има шест университетски психиатрични клиники с 375 легла и 168 места за дневни грижи, като борят на леглата е в диапазона 35-199. Данни на Националната база данни “Население” през юни 2012 г. сочат, че в страната ни е имало 6249 лица под пълно настойничество и 791 – под частично. 3679 от тези хора са в социални услуги от жилищен тип за деца и възрастни, показва статистиката на Агенцията за социално подпомагане.   10% от парите за здраве са нужни в сектора По-високи заплати Увеличение на заплатите на персонала в заведенията за психично-здравни грижи и заделяне за сектора на 10% от бюджета за здравеопазване. Това са част от препоръките на консултанти от ЕПА. Сред останалите е създаване на национална работна група, председателствана от национален клиничен ръководител, която да консултира, ръководи и изпълнява програмата за промяна. Докладът на Европейската психиатрична асоциация изтъква нуждата от сътрудничество между здравното министерство и социалното министерство, както и от подобряването на образованието в психотерапията и психосоциални интервенции. Осигуряване на хуманни среди за грижа за пациенти с психични заболявания, установяване на метод основан за измерване на качеството на услугите, както и изпълнение на независим преглед за редовно оценяване на напредъка, съветват още те. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Пред срив са психиатричните грижи в България\t\t\t"}
{"url": "https://trud.bg/%d1%87%d0%b0%d1%81%d1%8a%d1%82-%d0%bd%d0%b0-%d0%bf%d1%80%d0%b8%d0%ba%d0%b0%d0%b7%d0%bd%d0%b8%d1%8f-%d1%80%d0%b0%d0%b7%d0%ba%d0%b0%d0%b7%d0%b2%d0%b0%d1%87-%d0%bf%d1%80%d0%b5%d0%bd/", "text": "При голям интерес протече третата вечер на най-обичаната инициатива от децата на Благоевград „Часът на приказния разказвач“. Днес за малчуганите се погрижиха актьорите от ДТ „Никола Вапцаров“- Благоевград. Те представиха приказната постановка „Нощта преди коледа“. Малките гости във фоайето на Общината гледаха с огромен интерес магичното представяне на приказката. Детският кът около елхата, пред камината, бе изпълнен с детски усмивки и вълшебство. По време на представлението, децата на Благоевград пиха топло мляко, чай и хапваха коледни бисквитки. След края на приказката директорът на ДТ „Енчо Халачев“ – Благоевград Бранимир Митов се погрижи доброто настроение да продължи, като изненада малчуганите с детска дискотека. „Часът на приказния разказвач“ продължава и утре, отново в 18:00 часа, във фоайето на Община Благоевград с Детско шоу, подготвено от актьорите Игор и Иван. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " „Часът на приказния разказвач“ пренесе децата на Благоевград в „Нощта преди Коледа“"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bd%d0%b0%d0%b3%d1%80%d0%b0%d0%b4%d0%b5%d0%bd%d0%b0-%d0%b7%d0%b0-%d0%bc%d0%be%d0%b4%d0%bd%d0%b0-%d0%b8%d0%ba%d0%be%d0%bd%d0%b0/", "text": "Академията за мода с председател проф. Любомир Стойков отличи за десета поредна година най-елегантните и успешни българи. Мая Манолова, омбудсман на Република България, получи специална награда за най-стилен политик и общественик. Призът „БГ модна икона 2018“ отиде при: Мая Антова и Юлияна Дончева в категория „Бизнес“, Жаклин Вагенщайн в категория „Култура“, Кристина Патрашкова в категория „Медии и журналистика“ и Яна Маринова, и Орлин Павлов в категория „Изкуство“. Официалната церемония се състоя на 12 декември в столичния „Витоша Парк Хотел“. Събитието събра едни от най-влиятелните личности в обществото и публичното пространство. Отличията връчиха предишни носители на приза „БГ модна икона“: Илиана Раева, Илияна Захариева, Капка Амзина, Ники Сотиров, Ники Кънчев и Ники Илиев. В церемонията участваха още и Кристина Манолова – мениджър маркетинг и комуникации на Автомотор Корпорация АД, официален представител на Ситроен за България. В началото на церемонията проф. Любомир Стойков изтъкна: „Днешното ни общество изпитва остра необходимост от стойностни лидери на мнение и положителни образци за стил и поведение. Силно се надявам, че със своите награди Академията за мода дава своя принос за издигане на визуалната култура и за открояване на добрата репутация и професионализма от фалша, имитациите и съмнителната популярност“. В ревю-спектакъла по повод десетото юбилейно издание на наградите „БГ модна икона“ за първи път в България беше показано ревю с метални рокли – творби на българския скулптoр Живко Седларски. Актуални колекции представиха: луксозният бранд за мъжка мода Desizo Monni с дизайнер Иван Гинчев, носителят на „Златна игла 2018“ за булчинска мода – Христо Чучев, модна къща „Блинк“ с дизайнер Радослава Лазарова, „Аксел Харди“, модна къща „Бандерол“ с дизайнерски екип Десислава и Никола Карадамянови, Диляна Матеева, създател на модния бранд Art.Look, Елена Златева, носител на „Златна игла“ 2018 в категория „Най-добър млад дизайнер“ и талантливите млади дизайнерки Александра Петрова и Мария Делчев. По един тоалет, тематично подбран за събитието, показаха и носителите на „Златна игла“: Жана Жекова, Иван Донев, Мариела Гемишева, Вяра Георгиева, Теодора Спасова, Антония Йорданова, Меги Петкова и Николай Божилов. Студентите на проф. Любомир Стойков от Национална художествена академия, специалност „Мода” със сериозно международно присъствие също показаха по един специално подбран аутфит: Тао Цинюй (Китай), Рима Юнис (Израел), Ирина Матов (Сърбия), Ивана Стаменов (Сърбия), Давид Стояновски (Македония), Сияна Иванова, Лора Лилова, Лидия Христова, Стамена Константинова и Инанч Неджибова. Сред гостите, които уважиха събитието се откроиха носителите на приза „БГ модна икона“: Валерия Велева, Йордана Димитрова, Ива Екимова, както и Ирина Папазова, Румяна Маринова, Стела Йорданова, Росица Стойчева, Цвети Радойчева, Анелия Иванова, Гергана Стоянова, Елена Караколева, Валентина Иванова, Красимира Богданова, Десислава Бъчварова, Гергана Зефирова, Явор Цаков и др. Водеща на „БГ модна икона 2018“ беше чаровната Гери Дончева, която по време на ревю-спектакъла беше облечена в рокля на дизайнерката Радослава Лазарова, а за церемонията – с рокля на Христо Чучев. Подготовката и хореографията на ревю-спектакъла бяха поверени на Боян Караиванов. „БГ модна икона 2018“ се реализира с любезното съдействие на: кафе „Кимбо“, „Витоша Парк Хотел“, „A1”, „Банка ДСК“ „Ситроен“, „Агресия“, сладкарници „Неделя“, вината Pixels, „Рай кетъринг“, „Жарден Флорист“, Марина Младенова, Ники Тонев и салоните за красота – Hair Box и V & A Glamour.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Мая Манолова наградена за „модна икона“ в политиката"}
{"url": "https://trud.bg/%d0%b2%d1%8a%d0%bb%d1%87%d0%b5%d0%b2-%d0%b2-%d0%bc%d0%be%d0%bc%d0%b5%d0%bd%d1%82%d0%b0-%d0%b8%d0%bc%d0%b0-%d1%82%d1%80%d0%b8-%d0%b8%d0%bd%d1%81%d1%82%d1%80%d1%83%d0%bc%d0%b5%d0%bd%d1%82%d0%b0/", "text": "Обвързването със задължителен етап на образованието е свързано с определено ниво на грамотност. Така просветният министър Красимир Вълчев коментира пред   лансираната от вицепремиера  основното образование да стане задължително. Просветният министър заяви, че правото на образование осигурява по-добър живот на децата и осигуряването на това право е задължение на родителите. Красимир Вълчев изтъкна, че новите учебни програми ще се стремят към по-голяма интердисциплинарност, развиване на независимата мисъл и институционалната култура. Просветният министър подчерта, че няма риск от закриване на Медицинския факултет към СУ заради преструктурирането на болница „Лозенец“. В момента има три инструмента на принуда родителите да изпращат децата си на училище, които не са достатъчни, обясни министър Вълчев. Санкциите са според Закона за предучилищното и училищното образование и включват глоби, които налагат кметовете. До тази мярка обаче рядко се стига, заяви министърът. Най-крайният инструмент за наказание е преместването на ученика в друго училище, но това не е желателна санкция, тъй като стремежът е учениците да бъдат приобщавани, допълни Вълчев. „Правото на образование на децата е задължение на родителите. Мнозинството от родителите го осигуряват, но има семейства, където няма отношение към образованието. Правото на образование е право за пълноценен и щастлив живот на детето“, каза той. Постоянно надграждаме микса от умения, които изискваме от образователните системи да предадат на децата, заяви министър Вълчев. Той допълни, че се работи по въвеждането на изучаването на два чужди езика, дигитална креативност, не само умение да се ползват дигитални услуги. Вълчев подчерта, че ще се развиват редица компетентности, не само базовите такива. „Новите учебни програми са на принципа да се вплетат новите компетентности като умение за мислене, граждански умения… Учейки история, акцентът да не бъде толкова върху фактологията, а върху осмислянето на причинно-следствените връзки и връзките с настоящето, провокиране на търсене на информация. Това означава взаимно проникване в програмите на различните компетентности“, каза още министърът. Креативността ще бъде капиталът на човечеството, когато повечето работни места се автоматизират. Няма да се стигне до отнемане на акредитацията на Медицинския университет към СУ, увери министър Вълчев. Преподавателите са най-важни и те са лекари към Правителствената болница, заради което преместването им в друга болница ще означава, че тя ще трябва да стане университетска, допълни той. Към момента не е предложена конкретика.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Вълчев: В момента има три инструмента на принуда родителите да изпращат децата си на училище, които не са достатъчни"}
{"url": "https://trud.bg/6-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be-%d0%bd%d0%b0/", "text": "Въвеждат и глоба до 100 хил. лв. Със затвор от 1 до 6 години и глоба от 20 хил. до 100 хил. лв. ще се наказва всеки, който незаконно произвежда алкохол или цигари. Това решиха окончателно депутатите като приеха на второ четене промени в Наказателния кодекс. Същото ще бъде наказанието и за всеки, който държи с цел разпространение алкохол или тютюневи изделия и няма изискваната от закона регистрация. Който в нарушение на установения ред изготвя, държи или укрива предмети, материали или технически съоръжения, за които знае, че са предназначени за производство на алкохол или цигари ще се наказва със затвор до три години. Промените в Наказателния кодекс бяха поискани от прокуратурата след като през лятото полицията разкри няколко фабрики за незаконно производство на цигари.", "date": "2018.12.12", "title": " 6 г. затвор за незаконно производство на цигари"}
{"url": "https://trud.bg/%d0%b6%d0%b8%d0%b2%d0%b5%d0%b5%d0%bc-%d0%b2-%d0%bf%d1%80%d0%b5%d0%bd%d0%b0%d1%81%d0%b5%d0%bb%d0%b5%d0%bd%d0%b8-%d0%b4%d0%be%d0%bc%d0%be%d0%b2%d0%b5/", "text": "41% от българите живеят в пренаселени жилища, обявиха от Евростат. Това означава, че за съпрузите и за всеки пълнолетен член на домакинството няма самостоятелна стая в жилището. Само Румъния ни води в класацията с 47%, докато хората в Малта (2,6%) и Кипър (2,8%) живеят в най-просторни жилища. Холандия (4,1%), Белгия (5%) и Финландия (6,1%) също имат нисък дял на пренаселените жилища. Делът на младежите между 15 и 29 години в Европейския съюз (ЕС), които живеят в пренаселени домакинства, достига 26,7%. У нас те са около 62%. Единствено в Румъния младежите, които нямат собствена стая в жилището са повече, отколкото у нас – 65%. Страните, в които голям процент от младежите делят стаята си с брат, сестра или друг член от семейството, са Италия (42,3%), Словакия (51%), Латвия (52,7%), Полша(53,8%), Хърватия (54,9%) и Унгария (57,4%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.12", "title": " Живеем в пренаселени домове\t\t\t"}
{"url": "https://trud.bg/%d0%b8-%d0%b8%d1%81%d0%bf%d0%b0%d0%bd%d0%b8%d1%8f-%d1%89%d0%b5-%d0%b2%d0%b4%d0%b8%d0%b3%d0%b0-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d1%80%d0%b0%d0%b1%d0%be%d1%82%d0%bd/", "text": "Испанското правителство ще одобри увеличение с 22% на месечната минимална работна заплата, заяви вчера премиерът социалист Педро Санчес, цитиран от Ройтерс. По този начин минималното заплащане в страната ще достигне 900 евро. Съобщението идва два дни, след като френският президент Еманюел Макрон също обяви увеличение със 100 евро до 1600 месечно на минималната заплата. Повишението в Испания, което трябва да влезе в сила от януари, е било съгласувано между социалистите, които оглавяват кабинет на малцинството, и лявата партия “Подемос”, която подкрепя кабинета. Двете партии обаче нямат мнозинство в парламента и разчитат на подкрепата на по-малки формации. Първоначално се очакваше решението за това да бъде официално взето на 28 декември. Но това ще стане на извънредно заседание на правителството в Барселона на 21 декември, както заяви Санчес, в знак, че целта е да се подобри благосъстоянието на жителите на цялата страна. Напрежението в Каталуня и сепаратистките стремежи на автономната област остават един от най-големите тръни в петата на премиера. През последните седмици в Барселона имаше протести срещу мерките за икономии.", "date": "2018.12.12", "title": " И Испания ще вдига минималната работна заплата"}
{"url": "https://trud.bg/60-%d1%85%d0%b8%d0%bb-%d0%bf%d0%be%d0%b4%d0%ba%d1%80%d0%b5%d0%bf%d0%b8%d1%85%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d0%b8%d1%82%d0%b5/", "text": "Не политизирайте посланията ни, призоваха от сектора Над 60 хил. души подкрепиха мирния протест на строителите за нови правила на работа и спиране на използването на сектора “за евтини политически трикове”. От Камарата на строителите в България внесоха в парламента подписката, малко след като паркираха 1000 машини на бул. “Цариградско шосе” в София за мирна демонстрация. Представителите на сектора се срещнаха с председателя на парламента Цвета Караянчева, която заяви, че осъжда “всеки опит за дискредитация на българските строители и на работата им в страната и чужбина”. След срещата стана ясно, че ще бъде създадена работна група с експерти, в която ще бъдат обсъдени предложенията на бранша за законови промени. В подкрепа на бранша се изказа и регионалният министър Петя Аврамова, като обеща да бъде безкомпромисна по отношение на качеството и сроковете на изпълнение на строителните дейности по европроектите. Председателят на пътната агенция инж. Светослав Глосов също заяви, че не трябва да се компрометира името на българския строител. Представители на Камарата на строителите се срещнаха и с премиера Бойко Борисов. Министър-председателят подчерта, че не одобрява линията за дискредитиране на сектора, но призова за качествено изпълнение на проектите. По време на разговорите представителите на бранша заявиха, че спазват всички европейски стандарти при строенето на пътища и призоваха за подкрепа срещу риториката за дискредитиране на строителния бранш. Президентът Румен Радев, който също прие представители на Камарата, от своя страна заяви “моето доверие и доверието на обществото няма да бъде спечелено с протести, декларации и пресконференции, а с качество и прозрачност”. Председателят на Камарата на строителите инж. Илиян Терзиев пък призова държавният глава, ако има данни, че българските фирми работят скъпо и некачествено, да ги предостави. И подчерта, че по-евтино от родното строителство няма в Европа, а за качеството на изграждане има гаранции. Строителите имат прости и разбираеми послания, не ги политизирайте, призова и изпълнителният директор на Камарата инж. Мирослав Мазнев. Изплатиха на фирмите 158 млн. лв.  На строителния сектор да бъдат изплатени 158 млн. лв. за вече извършени строителни работи, беше решено на заседанието на Министерски съвет. Това стана ясно след срещата на представителите на бранша с премиера Бойко Борисов. “Ние като министерство носим отговорността да разплащаме всичко в срок, за да могат да работят спокойно всички в бранша”, заяви регионалният министър Петя Аврамова. Само през последната седмица браншът е завършил и въвел в експлоатация 30 километра пътища. След броени дни ще бъде отворен за движение и новият 24-километров участък от магистрала “Струма”, който бе завършен с пет месеца предсрочно, посочи шефът на пътната агенция инж. Светослав Глосов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.12", "title": " 60 хил. подкрепиха строителите\t\t\t"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d1%82%d0%be%d0%b2%d0%b0%d1%80%d0%bd%d0%b8-%d0%b0%d0%b2%d1%82%d0%be%d0%bc%d0%be%d0%b1/", "text": "Интензивен е трафикът за товарни автомобили на пунктовете „Кулата“, „Капитан Андреево“, „Дунав мост- Русе“ и „Дунав мост- Видин“. Това съобщиха от пресслужбата на ГД „Гранична полиция“. На ГКПП „Кулата“ трафикът е интензивен на влизане в страната, а на останалите пунктове- на изход. Нормален е трафикът по границите с Македония и Сърбия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Интензивен трафик на товарни автомобили по границите на България"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%bf%d1%80%d0%b8%d0%b5-%d0%b4%d0%b5%d0%bb%d0%b5%d0%b3%d0%b0%d1%86%d0%b8/", "text": "Премиерът на Република Македония Зоран Заев днес прие делегация на Южното крило на обединените сили на НАТО, водена от командира на тази формация на Алианса адмирал Еймс Фого, които бяха придружени и от делегация на Службата на НАТО в Скопие, съобщава македонският информационен портал A1 On. Премиерът Заев на срещата подчерта, че посещението на делегацията на Южното крило на обединените сили на НАТО, водена от командващия адмирал Фого е още едно важно признание и поощрение за Македония в един изключително важен период, когато процесът на промени в конституцията влиза в крайната си фаза и когато успешният епилог на процеса ще активира процедурата за подписване на Протокола за присъединяване на Република Македония към Алианса. По време на срещата премиерът Заев информира адмирал Фого и членовете на делегацията на НАТО за текущите процеси на реформи в страната, необходими за адаптиране към стандартите на ЕС и особено на НАТО, най-вече през последната година.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Премиерът на Македония прие делегация на Южното крило на обединените сили на НАТО"}
{"url": "https://trud.bg/%d0%ba%d1%80%d0%be%d0%bd%d0%be%d1%88%d0%bf%d0%b0%d0%bd-%d0%b8%d0%b7%d0%b3%d1%80%d0%b0%d0%b6%d0%b4%d0%b0-%d0%b0%d0%b2%d1%82%d0%be%d0%bc%d0%b0%d1%82%d0%b8%d1%87%d0%bd%d0%b0-%d1%81%d1%82%d0%b0%d0%bd/", "text": "Автоматична станция за контрол качеството на атмосферния въздух трябва да изгради дървопреработващото предприятие „Кроношпан“ във Велико Търново, съгласно издаденото преди дни Комплексно разрешително. Това съобщи инж. Ваня Дикова от РИОСВ. Тя обясни, че резултатите от изследването ще могат да се виждат в реално време както там, така и от Общината. Фирмата има намерение двойно да увеличи производствения си капацитет с въвеждане на нова инсталация. Това може да стане само, ако бъде направена и автоматичната станция. Процедурата по съгласуване вече е започнала. Местоположението на новата автоматична станцията ще бъде уточнено с Община Велико Търново. Показателите от нея ще анализира Регионалната лаборатория в старата столица, в която работят експерти с подходяща квалификация. Специфичните миризми, които се усещат от „Кроношпан“ в района са от сушенето на дървесина. Получените сигнали са проверени от комисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " „Кроношпан“ изгражда автоматична станция за контрол на въздуха\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-303/", "text": "Джендър и футбол – най-търсени от българина Нито една личност в родния списък според класацията на Гугъл за 2018 година.           Пред срив са психиатричните грижи в България Системата е хронично недофинансирана. Пациентите се лекуват при тежки битови и хигиенни условия, нарушават се основни права, сочи доклад на Европейската психиатрична асоциация.         Атаките срещу строителите са национално престъпление КРИБ подкрепя протеста на бранша срещу невярното политическо говорене – коментар на изпълнителния директор работодателската организация Евгений Иванов.         Фирмите да могат да съдят за уронване на имидж Огромният проблем с чуждите фирми е техният синдром на недосегаемост, казва Искрен Веселинов, шеф на комисията по регионална политика в НС, в интервю за „Труд“.           Греховете на олигарха Николай Банев & сие Приватизаторът твърди, че почнал бизнес с 2 лв. и 40 ст. Направи грешка, изкуши се от властта – статия на Антон Гицов.         Буферът на Макрон Силует на френския премиер Едуар Филип. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Вижте акцентите в броя на вестник „Труд“ в четвъртък, 13 декември 2018"}
{"url": "https://trud.bg/%d0%b4%d0%b5%d0%ba%d0%b0%d0%bd%d1%8a%d1%82-%d0%bd%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%8f-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b5/", "text": "Законен е изборът на проф. Виктор Златков в качеството му на настоящ декан на Медицинския университет (МУ) в София, тъй като и Общото събрание на учебното заведение, което е провело гласуването му за декан, е било легитимно. Това постанови Върховният административен съд като решението не подлежи на обжалване. Припомняме, че съдебната сага по казуса законен ли е бил изборът на проф. Златков започна преди малко повече от две години заради претенции на проф. Вихра Миланова, която беше втори претендент за декан на МУ. Протекции над нея имаше от страна на тогавашния министър на образованието – Меглена Кунева. Г-жа Кунева предприе серия от медийни и съдебни атаки срещу висшето учебно заведение и неговото ръководство, за да получи влияние над ВУЗ-а, твърдят представители на Общото събрание. Наскоро приключи и друго дело – срещу бившия ректор акад. Ваньо Митев и бившия секретар на МУ – Алексей Алексеев за безстопанственост и неизгодни за ВУЗ-а сделки. Присъдата беше оправдателна по всички обвинения.", "date": "2018.12.12", "title": " Деканът на Медицинския университет е законно избран\t\t\t"}
{"url": "https://trud.bg/%d0%b4%d0%b4%d1%81-%d0%bf%d1%80%d0%b8-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d0%be%d1%82-%d1%87%d0%b0%d1%81%d1%82%d0%b5%d0%bd-%d1%81%d1%8a%d0%b4%d0%b5%d0%b1%d0%b5%d0%bd-%d0%b8%d0%b7%d0%bf/", "text": "Много фирми имат финансови проблеми и се стига до принудителна продажба на тяхно имущество от частен съдебен изпълнител. Затова в рубриката на „Труд“ “Данъчна консултация” представяме позицията на НАП за това имат ли длъжниците право на избор дали да се начислява ДДС при продажбата. Димитрина Захаринова е управляващ съдружник в одиторско дружество „Захаринова Нексиа“ ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Във връзка с изпълнително дело частен съдебен изпълнител (ЧСИ) е наложил запор върху банковите сметки на дружеството „XYZ“ ЕАД, в резултат на което неговата дейност е затруднена. Делото касае имот на дружеството (комплекс за отдих, туризъм и спортен център), в който фирмата „ABC“ ЕООД е извършила сериозно разширение и подобрения, които не са й разплатени. ЧСИ е наложил запор на банковите сметки на дружеството, възбрана на имота и е подготвил обявление за публична продан, като е изготвил Уведомление-1 до дружеството с цел упражняване на избор по чл. 45, ал. 7 от ЗДДС – т.е. дали имотът да бъде изнесен на публична продан като облагаема доставка. Дружеството е уведомило писмено ЧСИ, че желае данъкът да бъде включен в началната цена. Поставен е следният въпрос: Може ли при повторен опит за продажба на сградата сделката да бъде без ДДС и това зависи ли от съгласието на дружеството? Отговорите четете в броя на вестник „Труд“ в четвъртък.", "date": "2018.12.12", "title": " ДДС при продажба от частен съдебен изпълнител"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d1%82%d1%83%d1%80%d1%81%d0%ba%d0%b8-%d0%ba%d0%b0%d0%bc%d0%b8%d0%be%d0%bd-%d0%b7%d0%b0%d1%82%d0%b2%d0%be%d1%80%d0%b8-%d0%b7%d0%b0/", "text": "Петчасов екшън се разигра край Дунав мост заради турски камион. След катастрофа той затвори международния път, а шофьорът и собственикът на фирмата-превозвач отказаха да платят за издърпването му, предаде БТВ. Камионът превозвал цитрусови плодове от Турция за Румъния, но излязъл от пътя и блокирал движението. Автомобилните инспектори не са успели да го преместят, защото по закон могат само да свалят номерата и да съставят акт за нарушение. След няколкочасови преговори, камионът е издърпан, а шофьорът глобен. „В друга държава, като се случи това нещо, хората въобще не се разправят. Идват, вадят те, слагат те на наказателен паркинг, вземат ти парите, и това е”, обясни Деян Дацев – ръководител на аварийния екип.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Катастрофа с турски камион затвори за пет часа движението на „Дунав мост“ "}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b0%d1%82%d0%b0-%d0%bf%d1%80%d0%b5%d1%81%d0%b0-%d0%b8%d0%bd%d1%82%d0%b5%d1%80-%d0%bf%d1%8a%d0%bb%d0%bd%d0%b8-%d0%b8%d0%b4%d0%b8%d0%be/", "text": "Италианската преса срина със земята „Интер“ за гръмкото и отпадане от Шампионската лига. Футболистите на Лучано Спалети направиха 1:1 с ПСВ (Айндховен) насред „Джузепе Меаца“. Интересно е, че гостите от Холандия не играеха за нищо. Камъчето, което обърна колата на „нерадзурите“, дойде в края, когато стана ясно, че „Тотнъм“ е изравнил на „Барселона“ (1:1) чрез Лукас Моура. Това означаваше, че италианците трябваше задължително да бият ПСВ, но това не се случи и ще продължат, но в турнира на Лига Европа. „Пълни идиоти – гласеше заглавието от първа страница на спортния вестник на Ботуша „Газета дело Спорт“. – Холандски кошмар за тима на Спалети“. „Ще се видим в четвъртък“, написа италианският ежедневник „Кориере дела сера“, визирайки денят на срещите в Лига Европа. Провалът разтърси Уанда Нара, съпруга на звездата на „нерадзурите“ Мауро Икарди. Половинката на футболиста бършеше сълзи в ложата на „Джозепе Меаца“. „Бесен съм – заяви Икарди, автор на попадението за „Интер“ срещу ПСВ. – Искахме да продължим в турнира, но не успяхме да отбележим втори гол.“ Футболистите в „синьо-черно“ бяха сломени. Те се разплакаха още на терена, след като стана ясно, че не те, а „Тотнъм“ продължава напред с „Барселона“. „Шпорите“ взеха точка от „Камп Ноу“, която им се оказа достатъчна за класирането на елиминациите. Усман Дембеле бе точен за каталунците. Той бе глобен със 100 хил. евро непосредствено преди срещата за пропусната тренировка. С ремито пък „Барселона“ постигна рекорд. Тимът записа 29 домакински мача без загуба в Шампионската лига, като по този начин бе изравнено постижение на „Байерн“ (Мюнхен). И още нещо любопитно – за първи път от декември 2006 година в мач срещу „Вердер“ (42,9%) насам „Барселона“ има по-слаб показател от съперника си при владеенето на топката в двубой от груповата фаза. Тимът от Испания записа 48,8% срещу 51,2% в срещата с „Тотнъм“. Снимка: Instagram", "date": "2018.12.12", "title": " Италианската преса: „Интер“ – пълни идиоти!"}
{"url": "https://trud.bg/%d0%be%d1%82%d1%80%d0%b8%d1%86%d0%b0%d1%82%d0%b5%d0%bb%d0%bd%d0%b0-%d0%b8%d0%bd%d1%84%d0%bb%d0%b0%d1%86%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d0%b5%d0%b2%d1%82%d0%b8%d0%bd%d0%b8%d1%82/", "text": "Понижиха се цените на ябълките и доматите Инфлацията през ноември е отрицателна като основната причина за това е падането на цените на горивата. Най-масовият бензин А95H през ноември е поевтинял със 7,4%, а цената на дизела се е понижила с 2,5%, обявиха от Националния статистически институт. В резултат инфлацията за ноември е минус 0,1%. Това е най-ниската инфлация от месец април насам. През ноември са се понижили цените и на редица храни като например на зелето (-11,6%), цитрусовите и южни плодове (-10,2%), ябълките (-6,6%) и доматите (-5,6%). Поевтинели са и дрехите и обувките (с по 0,1%), мобилните телефони (-4,7%) и телевизорите (-2,1%). Като цяло цените на плодовете са паднали с 6%, а на млякото и млечните продукти – с 0,3%. През ноември най-много са поскъпнали краставиците – с 26%. Цените на зрелия лук и чесъна са нараснали съответно с 9,9% и 4,6%, а на малотрайните и трайните колбаси – с 1,1% и 0,6%. Продължава и повишаването на цената на хляба, който само за месец е поскъпнал с 2,5%. В резултат в рамките на година цената на хляба е нараснала с 10,9%. Цената на парното през ноември е била с 14,9% по-висока от същия месец на миналата година. Най-много обаче за година са поскъпнали застраховките за колите – с 38,3%, и отсядането в хотел – със 17,2%. Зеленчуците са с 9,3% по-скъпи от ноември миналата година. Редица основни храни обаче са поевтинели в рамките на година, като например шоколадовите и захарни изделия (-3,9%), чая, кафето и какаото (-3,5%), плодовете (-2%), млякото и млечните продукти (-1,6%), месото и колбасите (-0,1%). Годишната инфлация към края на ноември е 3,1%, сочат данните на НСИ. Тя е доста по-висока от лихвите по банковите влогове на граждани, които вече са под 0,3% за година. Лихвите по фирмените влогове са още по-ниски. Така реално спестяванията на хората и бизнеса в банките намаляват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Отрицателна инфлация заради евтините горива\t\t\t"}
{"url": "https://trud.bg/%d0%bf%d1%80%d0%be%d1%84-%d0%bb%d1%8a%d1%87%d0%b5%d0%b7%d0%b0%d1%80-%d0%b0%d0%b2%d1%80%d0%b0%d0%bc%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d1%80%d0%b0%d0%ba/", "text": "Знаете ли, че над 20 млн. души в света живеят в кошмара на диагнозата „рак“? Наясно ли сте, че броят на злощастните онкоболни расте ежегодно и през 2020 г. те ще бъдат вече над 30 милиона? Според световната статистика има вероятност всяка 5-а жена и всеки 4-ти мъж в България, още преди да навърши 75-годишна възраст, да попадне в плен на това заболяване. А то води към смъртта, като причинява на болния човек страдания, сравними с тези в деветте кръга на ада. От проф. Лъчезар Аврамов научаваме обаче нещо, което ни обнадеждава. Група наши лекари – д-р Христо Дамянов, д.м., д-р Владимир Павлов, д-р Иван Маслев, д-р Стоян Алексов и самият проф. Аврамов – са постигнали световен успех в борбата с коварната болест. – Проф. Аврамов, можете ли да ни обещаете в обозримо време победа над рака? – Мога само да съобщя, че нашият Медицински център за интегративна медицина създаде един иновационен метод за лечение на онкологични заболявания. На традиционния Конкурс за иновативно предприятие (организиран от фондация „Приложни изследвания и комуникации“, Enterprise Europe Network – България и Генералната дирекция по промишлеността и предпримачеството към Еврокомисиата) този метод получи правото да носи марката „Високи постижения в иновациите“. За първи път в световната медицина ние демонстрираме една важна и практически приложима възможност: болни от рак с метастази, без никакъв шанс за стандартно лечение и с перспектива за живот до 2-3 месеца само, да бъдат доведени до състояние на пълно клинично здраве. – Браво! Но вие знаете, професоре, колко често по медиите се появяват сензационни съобщения за иновации, чудни билки и лекарства, които побеждават светкавично рака. Водородни йони го убивали за 20 дни!“ Апаратът на един кюстендилец за 3 дни го ликвидирал! От змийска билка раковите клетки се изпарявали яко дим! А отрова от син скорпион вдигала болни от смъртно легло! – Дааа…Уви. Всеки човек с диагностиран рак попада между две големи беди. Или да тръгне по пътеките на конвенционалната онкология, т.е. да го режат, облъчват и тровят – в България грубо и безогледно, а в чужбина по-внимателно и луксозно…Или да потърси алтернативно лечение, което в нашите условия означава безпросветно лутане в съветите на доброжелателни профани или откровени измамници. Понякога преглеждам пациентски форуми. И ме побиват тръпки от мъката, която се излива там. И от безумието, с което малограмотни събеседници в социалните мрежи си обменят малоумни съвети за лечение – с урина, сода, газ, с всякакви отвари и с посещения при самозвани знахари. На върха на шарлатанската пирамида се е издигнал, като че ли, препаратът с отрова от син скорпион. Агресивни реклами за уж доказан антитуморен ефект представят един хомеопатичен продукт „Видатокс“ за експерименталния препарат „Ескозул“, който не се продава. Спекуланти трупат пари върху излъганите надежди на тежко болни хора – това е. – Надеждата умира последна, нали знаете. Всеки, който се е грижил за безнадеждно болен близък човек, е готов да даде мило и драго за лек… Пък и алтернативното лечение е модерно. – В цивилизованите държави алтернативно лечение на рака не означава дилетантски експерименти върху пациентите. А означава приложение на научно или клинично доказани методи под стриктен лекарски контрол. Такива методи са инсулин-потенцираната терапия и биомагнитната терапия с магнитни двойки. Те още не са възприети за масова употреба от консервативната здравна система. Но аз съм дълбоко убеден, че те представляват бъдещето на онколечението. Според мен, лечението на тежкото, комплексно заболяване рак не е възможно извън триединния подход в грижите към пациента, който е сложна съвкупност от тяло, психика и дух. Такива грижи липсват у нас. И това е причината интелигентни, културни пациенти да търсят помощ при малограмотни врачки и магьосници. Аз лично съм убеден, че интегративната онкология – тази, в която се съчетават и координират различни терапии, е безалтернативно, а не алтернативно лечение на рака. За голямо съжаление, вече е обществено признато, че съвременните методи за лечение на рака, най-общо казано, претърпяха пълен провал. В България този провал има мащабите на национална онкологична катастрофа. – Онкологична катастрофа?! – Да, защото в България не само лечението е нискокачествено, а е и разрушена цялата система на регистрация, статистически анализ, превенция, диагностика и терапия на онкологичните заболявания. Известно е само, че болните се увеличават главоломно, възрастта им се понижава, смъртността расте, а броят на регистрираните в Националния раков регистър или по-точно в остатъците от него намалява. Всеки българин, който може да си го позволи, търси лечение в Турция, Германия или при всякакви врачки и знахари, у нас и по света. Здравната статистика в САЩ, която е на най-високо ниво, показва, че първите две причини за смъртността са сърдечносъдовите и онкологичните заболявания, а третата е в стандартните медицински грижи. За лекарски грешки не става дума. Предвид ниските резултати на онколечението, излиза, че основна причина за смъртта на хората по целия свят е ракът и неговото безуспешно лекуване. Ето защо в последните десетилетия се влагат огромни интелектуални и финансови ресурси за създаване на нови подходи и нови технологии за лечение на рака. Безспорен факт е, че той представлява хронично отклонение от нормалната човешка физиология и в повечето случаи не може да бъде преодолян с локалистични мерки – изрязване на туморите, облъчване , отравяне. Единственият перспективен подход за лечение е персонализираното възстановяване на химическата, биофизичната и микробиологичната среда на човешкото тяло, които в сложна взаимосвързаност поддържат организма здрав. – По-конкретно? Какво означава това? – През юни 2018 г всички световни медии отразиха случая с Джуди Перкинс, жена с терминален (напреднал, прогресиращ, неизлечим – б.а.) рак на гърдата, която след като е била подложена на експериментално ново лечение, станала „клинично здрава“. Президентът на Института за ракови изследвания в Онтарио, Канада заявява, че това е „безпрецедентен резултат при подобен рак на гърдата“. Медиите – The Guardians, „Еxpress“, BBC News и др. са единодушни в оценката си, че това медицинско постижение е „първото в света“ – но! – без да споменат, че Джуди Пъркинс е била включена в клинично изпитване, което е с многомилионно финансиране от Националния раков институт на САЩ, започнало е през 2010 г., обхванало е 332 пациента и тя е единственият от тях, който е получил този ефект. Само в една медия се споменава, че самата тя се е простила с две приятелки, болни от рак на гърдата. И двете са починали, въпреки лечението в същата лаборатория – едната от тях с тежки странични ефекти от самата терапия. – Е, и? Защо припомняте случая с Джуди? – Ние демонстрирахме два аналогични случая, при които за първи път в световната практика е извършено успешно комбинирано лечение на жени с рак на гърдата по методите „Инсулин потенцирана терапия“ и „Биомагнитна терапия с магнитни двойки“. След лечението контролните изследвания показват пълно отсъствие на тумор, лимфни, белодробни и костни метастази. Още десетина подобни резултати очакват окончателното си потвърждение, след което ще ги оповестим не само пред специализираната, но пред широката публика. – Широката публика е нетърпелива. Тя иска бърза победа над рака! И това е обяснимо, предвид нечовешките болки и мъки, които той предизвиква. – От 1971 г., когато Ричард Никсън кандидатстваше за президент на САЩ и споменаваше във всяка своя реч „войната с рака“, тя стана водещ политически и медицински приоритет. Трилиони долари бяха вложени в тази война оттогава досега, но резултатът е, че промяната на раковата смъртност в САЩ е почти нулева, а смъртността у нас се е повишила с 12 % за жените и с 30 % за мъжете. – А химеотерапията? Не е ли в нея е спасението? – Всички проучвания, извършени в Австралия и САЩ върху употребата на химиотерапията в борбата с рака показват, че нейният принос към 5-годишната преживяемост на болните е едва 2,1 – 2,3%. При най-често срещаните тумори – на бял дроб, на ректум, гърда, простатна жлеза и меланом 5-годишната преживяемост на лекуваните е 1,6%. Систематизирани проучвания доказват, че смъртността по причина на самата терапия достига 7,5%. Въпреки въведените нови медикаменти и комбинации от медикаменти, през последните години резултатността от лечението се е подобрила съвсем незначително. И няма подобрение по отношение на страничните ефекти. Изводът от тези проучвания е, че химиотерапията има много ниско терапевтично значение и е необходима преоценка на съотношението между цената и ефективността на лечението с нея, както и на влиянието на химеотерапията върху качеството на живот на болните. Двукратният лауреат на Нобелова награда д-р Линус Полинг, казва: „Всеки трябва да знае, че войната с рака е една голяма лъжа“. – Но защо?! Защо д-р Полинг казва това? – Защото основната цел на т.нар. „война с рака“ е изземане на милиарди долари от данъкоплатците и наливането им в една кауза, която може би предварително е обречена на провал. Свръх комерсиализацията на онкологията засегна и самите Нобелови награди. Аз се опасявам, че след наградите „За мир“ и „За литература“, които вече са компрометирани заради политическата конюнктура, ще се компрометира и наградата „За физиология или медицина“. По финансови причини. Вземете например първата Нобелова награда за терапия срещу рак, присъдена на американеца Джеймс Алисън и японеца Тасуку Хонджо. От Нобеловия комитет обявяват, че тя е за „откриването на ракова терапия чрез инхибиране на отрицателното имунно регулиране“. – Каквото и да значи това, ракът пак тържествува. – По-внимателният анализ показва, че наградата на Алисън и Хонжо е дадена за резултати от изследвания на възможностите за стимулиране на имунната система за борба срещу раковите клетки. И двамата са изследвали протеини, които пречат на тялото и на основните му имунни клетки да атакуват ефективно туморните клетки. Ключовите открития на двамата лауреати представляват ориентир в борбата с онкологичните заболявания, казват от Комитета. Самият Тасуку Хонджо заявява, че експериментите с животни дават обещаващи резултати в борбата срещу рака, а последвалите клинични разработки водят до дългосрочна ремисия ( освобождаване от болките и другите симптоми на болестта – б.а.) и възможно излекуване на няколко пациенти с метастазирал рак. Става дума за случаи, смятани дотогава за нелечими. Има обаче и странични ефекти от свръхактивирането на имунната система, които могат да бъдат животозастрашаващи. Тук ще отбележа, че тази заслужена Нобелова награда е за физиология, а се представя като награда за медицина по чисто комерсиални съображения – заради нуждата от нови милиарди инвестиции в създаването на „нови молекули“. Фармаиндустрията запълва нова ниша – т.нар. генна терапия. – Генна терапия ли? Тя се смята за новата панацея в борбата с рака, ако не греша? – Не грешите. Голямата измама набира нови сили. През април 2017 г. д-р Стоян Алексов, който е член на Управителния съвет на Европейската асоциация по патология ни писа от Световния форум по малигнен меланом в Париж: „Тук стана съвсем ясно, че таргетни терапии няма, не е имало и няма да има. В момента разполагаме единствено и само със скъпо струващи онкофармакологични мечти“. – Милиарди за лекарства против рака! Нека е така. Но защо е толкова разочароващ резултатът? – Причините са три и те са много прости. Първо, всеки тумор е тъкан, много различна от нормалната тъкан, от която произхожда. Той е крайно хетерогенен (нееднороден – б.а.) в много отношения, включително генетично. Доказано е, че във всеки тумор има от 50 до над 500 мутации! Не е възможно да се атакуват всички. При Джуди Перкинс са атакувани 4 от 62 мутации и резултатът е позитивен, но той е като в лотария – Джуди е извадила късмет… Това едно. Второ, туморните клетки са близки с нормалните, дотолкова че всяко химично, генетично или имунологично въздействие върху тях има и върху целия организъм на човека огромни странични ефекти. И трето, туморните клетки са изключително адаптивни ( присобими към околната среда–б.а.), имат самостоятелно хранене и си изграждат в дългогодишна еволюция механизми за борба с клетъчните отрови, наречени лекарства. Лекарствената резистентност ( когато туморите не реагират на медикаментите – б.а) при всеки химически или биохимичен подход е непреодолим проблем. – Ами тогава? Какво да се прави? – Ще се борим, път за отстъпление нямаме. Нашият гост  Проф. Лъчезар Аврамов е роден през 1952 г. в София. Завършил е Физическия факултет на СУ “Кл. Охридски”. Първото му работно място е в Института по електроника на БАН. Защитил е дисертация в Биологическия факултет на московския университет “Ломоносов”. Хабилитиран е по инженерни науки в софийския Технически университет. Доктор е на физическите науки в БАН. Има над 40-годишен опит в научните изследвания за взаимодействията на светлинното и лазерното лъчение с живата материя и човешкия организъм. Ръководител е на десетки съвместни проекти с европейски, руски и индийски научни колективи. Основател е на високотехнологичния Медицински център “Интегративна медицина”, който постига много добри резултати и при лечението на рака.", "date": "2018.12.12", "title": " Проф. Лъчезар Аврамов пред „Труд“: Ракът не се бори със змийски билки и сини скорпиони\t\t\t"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d1%81%d0%b0-%d1%85%d0%b2%d0%b0%d0%bd%d0%b0%d0%bb%d0%b8-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d0%be%d1%80/", "text": "17 газови пистолета, револвер и 1330 патрона задържаха митническите служители на МП Капитан Андреево през изминалите три месеца на 2018-та при извършване на щателни митнически проверки на влизащи в страната превозни средства, съобщиха от пресслужбата на Агенция „Митници“. При един от случаите, на 03.12.2018 година, митническите служители откриват газов пистолет, револвер и 347 патрона, укрити в барбекю и плодове. Контрабандната стока е открита при проверка на микробус с немска регистрация, влизащ в страната от Турция. Шофьорът, турски гражданин, който пътувал сам заявил, че не внася лични вещи, стоки или валутни ценности за деклариране. Превозното средство е селектирано за щателна митническа проверка. В багажното отделение, сред множество кашони и чанти, е пренасяна и употребявана скара на жар. При огледа митническите служители откриват зад чекмеджето за пепел на скарата, укрит газов пистолет с два пълнителя. В друг кашон, пълен с мандарини митническите служители откриват увит в найлонов плик – револвер. В дървен сандък в багажното отделение на автомобила са открити и 347 газови патрона. Само преди месец, при проверка на лек автомобил с чужда регистрация влизащ в страната от Турция, митническите служители са открили в багажа на шофьора газов пистолет, боен пълнител и 21 бойни патрони, калибър 7.65 mm. Още 15 газови пистолета и 962 патрона за тях, укрити в личния багаж на пътници, са открити на МП Капитан Андреево през последните три месеца при щателни митнически проверки на влизащи в страната от Турция леки автомобили. Контрабандните пистолети, револверът и патроните са задържани. На нарушителите са съставени актове по Закона за митниците. По случаите са образувани административно наказателни производства.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Митничари са хванали контрабандни оръжия, укрити в барбекю и плодове на „Капитан Андреево“"}
{"url": "https://trud.bg/%d0%ba%d0%b0%d0%ba-%d1%85%d0%b0%d0%bd-%d0%ba%d1%80%d1%83%d0%bc-%d0%be%d1%82%d0%b8%d0%b4%d0%b5-%d0%bf%d1%80%d0%b8-%d1%82%d0%b0%d0%bd%d0%b3%d1%80%d0%b0/", "text": "Като символ на живота и смъртта, вързаното на клуп въже олицетворява Космоса Древният обичай да се погубват способните по-късно мутира в прочутата нашенска завист Легендата и истината в българската история са като шарена черга. Изтъкана така, че едното не може без другото. Истината е дописана от легендата, която носи романтиката на народните приказки. Кой е Крали Марко? Къде са мощите на Патриарх Евтимий? Левски или негов двойник увисва на бесилото? Що за пророк е Петър Дънов? Майка или мащеха е партията за Смирненски и Вапцаров? И още много въпросителни… Тази поредица на “Труд” ще се опита да проникне в тайните на шарената българска черга. Не да зачерква легендата и да коронясва истината. Да потърси пресечните точки между двете в националната ни история. Започваме с хан Крум Страшни. Могъщият владетел, който става жертва на жесток езически обичай. Пратен при върховния бог Тангра да помага в небесните му дела. Хан Крум Страшни е жертва на жесток езически обичай. От дълбока древност прабългарите пращали при Тангра най-талантливите люде от племето. Нашите деди вярвали, че със своите способности избраниците ще помагат на върховния бог в небесните му дела. „Обичаят препоръчвал такъв човек да бъде удушен с въжета, докато от устата, ноздрите и ушите му потечала кръв“, пише проф. Йордан Андреев. Като съпоставя фактите около кончината на владетеля, историкът заключава: “Случаят с Крум изглежда приблизително същият. Няма съмнение, че той се радвал на изключителен респект сред своя народ. Следователно може наистина да имаме работа със “сакрално цареубийство”.” Според прабългарските вярвания Крум черпел мощ от главите на сразените врагове. Да се превръща черепът в чаша е стара източна традиция. Древните били убедени, че заедно с виното се отпива и от силата на мъртвеца. С чаши-черепи се черпели българските владетели преди и след хан Крум. Летописецът Акрополит твърди, че цар Калоян направил от главата на Балдуин Фландърски бокал за вдигане на наздравици. През юли 811 г. Крум причаква във Върбишкия проход войската на византийския император Никифор I Геник. Ромеите понасят невиждано дотогава поражение. “И цялата християнска красота загинала. Всичкото оръжие било загубено заедно с царския багаж. Дано християните не изпитат пак грозната история на този ден, тъй като надвишава всякакво ридание”, надяват се византийските хронисти. Никифор е заловен и обезглавен. Императорската глава е побита на кол, пред нея войните приветствали своя пълководец. Като минава опиянението от победата, Крум нарежда да се измайстори чаша. Знатният череп е обкован със сребро и попълва ханската колекция от подобни трофеи. През 813 г. в битка при Версиникия Крум разбива и новия император Михаил І Рангаве. Ромеите бягали презглава, най-отпред тичал василевсът. Спасявал главата си от езическо поругаване. Тогавашните жреци хвърлят око на Крум, заради неговото крещящо превъзходство над останалите простосмъртни. Ханът притежава свърхестествена сила, внушават си те. Той се бие като хала, печели победа след победа, а и чудодейно се спасява от коварна ромейска засада. Като разгромява Рангаве, Крум иска среща с наследника Лъв V Арменец. Онзи приема, за да скрои клопка на българина. Трима изкусни стрелци трябва да се спотаят наблизо и по даден знак да ликвидират страшилището. Крум обаче усеща капана и успява да се метне на коня, а майсторите на лъка изпускат мишената. След избавлението разяреният хан опустошава околностите на Константинопол и поема към Одрин. Превзема града, а обитателите подлага на мъчения. “Българският княз Крум дойде с войската си в тракийския град Адрианопол (Одрин), победи противниците си и като хвана епископ Мануил, най-напред отсече едната му ръка, а след това нареди да го пресекат на две половини и да го хвърлят за храна на зверовете”, пише в пергаментен пролог от ХIV век. Книжовният паметник е открит през 1979 г. от Константин Мечев в ленинградската библиотека “Салтиков-Шчедрин”. Ръкописът е ценен извор за кончината на Крум. “Заради този грях той ослепя и беше възненавидян от своите и беше удавен от тях, завързан с въже. И прие българската власт безбожният Четкат”, описва последните дни на Крум пергаментът. Средновековната историография не познава владетел Четкат. Приемник на Крум е хан Омуртаг, който се смята за негов син. Вероятно Четкат е забъркан в умъртвяването на хана и е играл някаква роля в настъпилото междуцарствие. Възможно е обаче Четкат и Омуртаг да са едно и също лице, предполага откривателят на ръкописа. Крум умира внезапно на 13 април 814 г., когато трескаво се готви да щурмува Константинопол. Най-безобидната версия за края му е разрив на сърцето. Почти всички автори приемат обаче, че става дума за насилствена смърт. Те се позовават на различни извори, в които пише, че ханът е заклан или удушен. Съвременници твърдят, че през устата, ноздрите и ушите на жертвата бликнала кръв. Според древната символика въжето е връзка между живота и смъртта. То опредметява и пъпната връв, и пътя към небето, към Бога. Ритуалните екзекуции са извършвани с коноп около шията, за да може по него душата да се изкачи в отвъдното. Обреченият е стяган докато се появат кървавите следи. Гръцките летописци майсторски извъртат нещата и обясняват умъртвяването на Крум с многобройните му злодейства. Ако владетелят наистина е ослепял, дворцовите шамани са се уплашили, че ще изгуби божествената сила и са хукнали да я “вържат с въже”. Целта е качествата да се съхранят и предадат на наследника. Възможно е и някой заинтересован Четкат да е подшушнал на жреците да побързат с екзекуцията. По-вероятно е обаче Крум да е изпратен за помощник на Тангра. Талантливият пълководец отива на оня свят в навечерието на мащабна военна кампания. Той ще е полезен повече на небето, отколкото на земята, преценили са шаманите и са му секнали дъха. Като символ на живота и смъртта, вързаното на клуп въже олицетворява Космоса. В онази епоха, когато животът е нямал стойност, примката се свързва повече с положителни, отколкото с отрицателни емоции. Оттогава е останало вярването, че въжето на обесения носи щастие. През следващите столетия палачите го режели и продавали на парче. Звучи невероятно, но клупът около врата на хан Крум е далечен предтеча на днешните вратовръзки. Този белег на елегантност се налага в облеклото като пазител от зли сили. Възелът заключва лошото и не му позволява да превземе душата. Още от Адамово време хората си връзвали възел на шията срещу уроки. После забравили за какво служи и го използвали само за декорация. “Българският възел” има и друг смисъл, неописан в справочниците по символика. Древният обичай да се погубват способните по-късно мутира в прочутата нашенска завист. Предците ни са били прями и направо надявали въжето на най-даровитите. Днес методите за затриване на ближния са по византийски изтънчени. Което доказва, че все нещо сме научили от старите гръцки хронисти.                    ", "date": "2018.12.12", "title": " Как хан Крум отиде при Тангра\t\t\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-430-%d0%bb%d0%b8%d1%82%d1%80%d0%b0-%d1%80%d0%b0%d0%ba%d0%b8%d1%8f-%d0%bc%d0%b0%d1%81%d0%ba%d0%b8%d1%80%d0%b0%d0%bd%d0%b0-%d0%ba%d0%b0%d1%82%d0%be-%d1%8f/", "text": "Служители на Митница Лом задържаха 430 литра ракия без документи, пренасяна в картонени опаковки с обозначение за сок от ябълки, съобшиха от пресслужбата на Агенция „Митници“. На 11 декември, около 3 часа през нощта, в района на Дунав мост 2 мобилен митнически екип спира за проверка камион, пътуващ от България към Румъния. По документи товарният автомобил превозвал групажна стока. При проверка на товарното помещение на камиона в митническото хале митническите инспектори забелязват, че единият от палетите е фолиран с полиетиленово фолио. На него са натоварени 24 кашона с етикети на ябълков сок. Всеки от кашоните е съдържал картонени кутии със графично лого на ябълка. При отварянето на една от опаковките се установява, че тя съдържа прозрачната течност със силно изразен мирис на ракия. Замерването на течността с денситометър отчита стойност от 45 алкохолни градуса. При щателна проверка на кашоните се установява, че 10 от тях съдържат по три 5-литрови кутии, а в останалите 14 кашона има по четири кутии. Общо количество на открития алкохол е 86 опаковки по 5 литра или общо 430 литра. По случая предстои образуване на административнонаказателно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Хванаха 430 литра ракия, маскирана като ябълков сок"}
{"url": "https://trud.bg/%d1%81%d1%82%d1%80%d0%b5%d0%bb%d0%b5%d1%86%d1%8a%d1%82-%d0%be%d1%82-%d1%81%d1%82%d1%80%d0%b0%d1%81%d0%b1%d1%83%d1%80%d0%b3-%d0%b8%d0%bc%d0%b0-27-%d0%bf%d1%80%d0%b8%d1%81%d1%8a%d0%b4%d0%b8-%d0%bb/", "text": "Стрелецът от Страсбург е имал 27 присъди, издадени в три държави. Излежал е няколко от тях в затвори в три държави. Нападателят все още се издирва. Общо четирима души, свързани с него, са задържани тази нощ във Франция, заяви главният прокурор Реми Хайнц на брифинг, предаде телевизия France 24. Издирваният Шериф Шекат е бил осъждан 27 пъти във Франция, Германия и Швейцария за престъпления, включително насилие и грабеж. През 2015 г., докато излежава присъда в затвор, той е набелязан от силите за сигурност като евентуален екстремист. През 2016 г. е осъден на 2 години и три месеца затвор в Германия за обир на стоматологичен кабинет и аптека, но излежава година преди да бъде екстрадиран във Франция. лежал е и година и половина в швейцарски затвор за грабеж. Реми Хайнц информира също, че двама души са били убити на място по време на стрелбата, а трети е в състояние на мозъчна смърт, други 12 бяха ранени, шест от които – сериозно.      ", "date": "2018.12.12", "title": " Стрелецът от Страсбург има 27 присъди, лежал в затвори в 3 държави"}
{"url": "https://trud.bg/%d1%81%d1%8a%d0%b4%d0%b8%d0%b8-%d0%b0%d0%b4%d0%b2%d0%be%d0%ba%d0%b0%d1%82%d0%b8-%d0%b8-%d0%b3%d1%80%d0%b0%d0%bd%d1%82%d0%be%d0%b2%d0%b8-%d0%b0%d0%bd%d0%b0%d0%bb%d0%b8%d0%b7%d0%b0%d1%82%d0%be%d1%80/", "text": "Седем организации, общото между които е че са финансирани с грантове от чуждестранни донори, са изпратили донос срещу България до високопоставени представители на Европейската комисия (ЕК) и на Европейския парламент (EП), разочаровани от позитивния тон на Мониторинговия доклад по Механизма за сътрудничество и проверка (МСП), оповестен на 13 ноември 2018 г. В писмо до Франс Тимерманс, първи вицепрезидент на ЕК, Вера Йоурова, комисар по правосъдието на ЕК, Антонио Таяни, председател на EП, представители на Съюза на съдиите в България, Български хелзинкски комитет, Български адвокати за правата на човека, Български институт за правни инициативи, Институт за пазарна икономика, Програма “Достъп до информация” и Център за либерални стратегии, изразяват недоволството си от заявеното намерение за отпадане на Мониторинговия механизъм над България, както и се обявяват срещу приемането ни в Шенген, тъй като, “то не съответства на реалната обстановка в страната и на завишените рискове за сигурността”. Представляваните от Калин Калпакчиев (председател на УС), Красимир Кънев (председател на УС), Биляна Гяурова (учредител и член на УС), София Разбойникова (председател на УС), Иван Брегов (правен експерт), Александър Кашъмов (ръководител на правния екип) и Даниел Смилов (програмен директор – правни изследвания) организации изразяват недоволството си и от решението на ЕК да промени механизма по изготвяне на доклада, което както се разбира от писмото им, ги е изключило като страна в “написването на черновата”. Това е така, защото точно преди година Европейската комисия освободи от поста му на съветник към представителството в София лицето Юри Бюрер Тавание, който от години работеше за интересите на икономически и политически лобисти, с апетити към овладяване на правосъдната система. “За нас остават неизвестни основанията на Комисията за новите й изводи за наличие на гаранции за независимост на съдебната власт, без която върховенството на закона и демокрацията остават уязвими”, пише в доноса до Комисията и още: “Докладът от 13.11.2018 г. заключава, че независимостта на съдебната власт в България е гарантирана и наблюдението по този показател следва да бъде временно прекратено. Тези констатации са изненадващи”. Финансираните с чужди грантове съдии, адвокати и анализатори, освен че твърдо настояват ЕК да продължи унизителния за България Мониторингов механизъм, посочват и че за периода 2007-2018 г. от Структурните фондове на Европейския съюз за подобряване на състоянието на българското правосъдие са похарчени над 7 млн. евро, поради което искат отговор от Комисията: наистина ли смята, че България е изпълнила заложените през 2006 г. цели на МСП. Изготвилите доноса срещу България седем организации освен общото финансиране – по “грантови” схеми, са обвързани помежду си и по друга линия – медиите, които популяризират техните “опорни точки”, са сайтове и вестници на подсъдими и обвиняеми издатели като Иво Прокопиев и Огнян Донев. Нещо повече, членове на Управителния съвет на една от организациите, изготвили доноса, са и сред адвокатите на въпросните олигарси. Друго от НПО-тата е основано от провалилия се бивш правосъден министър и провален партиен лидер Христо Иванов, чийто доверен човек бе авторът на черновите по предишните Мониторингови доклади – Юри Тавание. Има и още един любопитен нюанс в доноса до ЕК, изпратен още на 3 декември. Той е адресиран и до “заинтересовани медии”, очевидно свързани с подсъдими издатели, които, обаче, не са го публикували и до днес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.12", "title": " Съдии, адвокати и грантови анализатори с донос срещу България до ЕК\t\t\t"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b1%d0%be%d1%80%d0%b8%d1%81%d0%be%d0%b2-%d0%b8%d1%81%d0%ba%d0%b0%d1%88%d0%b5-%d1%81%d1%80%d0%b5%d1%89/", "text": "„Зная, че българският премиер Бойко Борисов е искал да направи среща между европейските лидери и руския президент Путин във Варна. Идеята му е била да се проведат откровени разговори между двете страни – ръководствата на ЕС и на Русия, и така да бъде снето напрежението между тях.“ Това разкри за първи път посланикът на Русия Анатолий Макаров по време на годишната си пресконференция пред български журналисти в деня на Руската Конституция 12 декември. „Не се получи, ми каза г-н Борисов, защото много страни ми отказаха“, разказа дипломатът. Всъщност, идеята е била да се разговаря без заобикалки и с взаимно уважение. Подобна среща е трябвало да бъде като тези, които бяха проведени по време на Българското европредседателство в София и другата с лидерите на страните от Западните Балкани в Евксиноград. „Съжалявам, че такава идея на вашия премиер Борисов не можа да бъде осъществена, защото само чрез диалог могат да се развиват отношенията в света и да се решат много от проблемите без истерия. Съжалявам също и за това, че не се осъществи разговор между руския и американския президенти – Путин и Тръмп, неотдавна в Буенос Айрес по време на срещата на страните от Г-20 там“, сподели откровено пред медиите руският посланик у нас Н. Пр. Анатолий Макаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Руският посланик: Борисов искаше среща на Путин и европейските лидери във Варна"}
{"url": "https://trud.bg/%d0%bf%d0%be%d1%81%d1%82-%d0%bc%d0%be%d1%80%d1%82%d1%83%d0%bc-%d1%82%d0%b5%d1%80%d0%bc%d0%b8%d0%bd%d0%b0%d0%bb-%d0%b2-%d0%ba%d0%be%d0%bb%d0%b8%d1%82%d0%b5-%d0%bd%d0%b0-%d0%ba%d0%b0%d1%82/", "text": "Доживяхме да видим големия пробив на политическа партия „Воля“, с която се хвалят хората на Марешки. Не, не е закон, който ще подсигури някоя сериозна реформа. Не е нещо, което ще доведе до просперитет. Гордостта на най-малката парламентарна група е един абсурден акт. Със 143 „за“ и нито един против, народните представители приеха на първо четене предложението в колите на КАТ да се сложат ПОС-терминали. Дори само като описвам идеята, ме напушва смях. Представям си как ще изглежда една катаджийска кола само след няколко месеца. Представете си и вие. Спира една патрулка, за да си върши работата и разгъва сергията. Първо се вадят камерите, след това се развръща (хубава униформена дума) офис мястото – принтер, място за писане, компютър. Камерите, за да се засичат нарушителите, офисът – за да се оформи наказанието. И ето тук идва и банковата част – ПОС-терминал, може би и банкомат, място за попълване на формуляри за бързи кредити, защото при вече убийствените глоби, на хората ще им трябват кредити, за да се изплащат на полицаите. Предвиждам, че малко след това катаджийските автомобили ще бъдат въоръжени и с малък агрегат, защото всичко това трябва да се захранва на терен. Най-вероятно, ще трябва да има и коркова дъска, на която да забождат листа във формат А4, на които да пише „Тук не е информация“, „ПОС-терминалът не работи“ „Само в кеш“, „Почивка между 16 – 16 и 15“ и други познати ни административни трикове. И ето така ще стигнем и до момента, в който на униформените може да им бъде позволено да развиват дребна търговия, като например да предлагат разхладителни напитки, сладоледи, кафе, талони от лотарията или просто една студена вода на тройна цена. Вероятно все още не са жалени катаджиите, защото въпреки безумните идеи на политиците, все още е по-трудно да станеш катаджия, отколкото министър. Виж, ние сме за жалене. Въпросът не е за битието на униформените и мъдрите решения на един или друг политик, а за сигурността на пътя. Доколко поставянето на ПОС-терминал ще помогне на патрулите да си вършат работата ефективно и доколко всичките мерки, които парламент и правителство вземат, за да усмирят трагедиите, опаковани с медийното клише „войната по пътищата“. Тъй като тази битка срещу тази война е дежа вю, отсега може да се предскаже, че в един момент тази гениална идея на Марешки ще се изврати на терен и няма да се случи нищо позитивно. Хайде, депутатите от „Воля“ са като сирачета, изтървани в сладкарски цех, но сред останалите народни избраници има много разумни хора, такива, дето са врели и кипели в сферата на сигурността и нямам обяснение защо се връзват на това. В десетки страни по света оборудването на полицейските коли е прецизирано, работата облекчена, а ефективността е голяма. Много е просто. Има камера, която записва всичко от колата. Водещият офицер в двойката има камера на джоба. Щом има нарушение, има два записа и няма как да се направи компромис – разбирай корупция. Компютърът отбелязва мястото, само се въвежда код за нарушение и след минута вече има фиш. Той се връчва на нарушителя, който има срок да плати в банката. Ако го направи веднага, получава отстъпка. Ако закъснее с повече от месец, глобата става двойна. Ако пак не плати, нещата стават много сериозни. Просто и лесно. Така патрулът след две минути отново е на лов за нарушители. Ако опитите да се намали касапницата, дивотиите по пътищата се провалят след толкова много промени в законите, правилниците и след като жестоките глоби и новите коли не помагат, това означава, че има и още едно неизвестно в уравнението. Това според мен е отговорността на скрития участник в движението по пътищата. Това са институциите, отговорни за качеството на пътищата, отговорни за маркиране на нередностите. Това са органите, които трябва да поддържат инфраструктурата – знаци, маркировки, осветление. Чак тогава идват катаджиите. Очевидно е, че когато на осемлентов път има пешеходна пътека, без светофар, рано или късно някой ще бъде размазан (както всички входно-изходни артерии на столицата). Ясно е, че когато на магистрала на завой си поставил нарочно ограничение до 60 километра в час (както е на магистрала „Хемус“, точно до „Джъмбо“ край Околовръстен път), няма кой да го спази. То е сложено там, за да може да се отчитат за хванати нарушители с превишена скорост, а не заради безопасността.  Когато хората, които отговарят за безопасността на пътя, започнат да носят същата административна и наказателна отговорност, както шофьорите, тогава нещата ще тръгнат към добро. Само че не полицаите да дебнат в храсти и да спират за щяло и нещяло, а само участниците в пътя, които карат безотговорно, които нарушават правилника. Второто безусловно нещо, което трябва да се случи, е да не се допуска някой да се измъкне. Това сега се случва и никакви ПОС-терминали не могат да помогнат. И ето тук е уловката. Политиците няма да пожелаят нормални полицейски коли и работещи закони, защото ако случайно бъде спрян депутат, общински съветник, че дори и полицейски началник, прокурор или съдия, той ще трябва да носи отговорност. Кой обаче би допуснал това, а?   Марешки предпочита в кеш Бензиностанциите на лидера на „Воля“ Веселин Марешки не работят с ПОС-терминали. В неговия бизнес предпочитат плащанията в кеш. Защо? „Не искам да натоварвам плащанията на клиентите, не искам да натоварвам моята цена с банкови такси. Защо аз трябва да слагам 2-3 стотинки отгоре, за да плащам на банката? Това няма как да го обяснявам на клиентите”, заяви Марешки в интервю за бТВ. „Който иска, ще може да плаща с карта, когато ние имаме възможност да слагаме банковата такса над нашата цена. Нека хората да знаят коя е моята цена и каква надценка слага банката за тази услуга с плащане с карти, всичко трябва да е прозрачно”, допълни той.", "date": "2018.12.12", "title": " ПОС(т)-мортум терминал в колите на КАТ\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d1%81-%d0%bf%d0%be%d1%87%d0%b5%d1%82%d0%b5%d0%bd-%d0%b7%d0%bd%d0%b0/", "text": "Носителят на златен медал от тазгодишното Национално състезание „Най-добра бизнес идея“ и единственият ученик от град Свищов – стипендиант на Фондация „Атанас Буров“ Лъчезар Богомилов бе специален гост на кмета Генчо Генчев. Ученикът от ХІІ-а клас, специалност „Икономическа информатика“ в ПДТГ „Димитър Хадживасилев“ бе награден от градоначалника с почетен знак и грамота за постигнати високи резултати и въздигане на качественото образование в Свищов. Заедно с талантливия ученик бяха директорът на училището Румяна Иванова и учителката Юлия Величкова, която Лъчезар определи като свой ментор. В разговора с кмета, Лъчезар сподели за последния успех на училището в Шестото национално ученическо състезание по „Банкиране, финансиране и бюджетиране” на Стопанска академия „Димитър А. Ценов”, където той и неговите съученици спечелили втора награда за училището, с проект „Най-добра регионална идентичност”. В съревнование с още 27 отбора те успели да впечатлят журито с отлично разработена идея за регионалното развитие на своя регион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Кметът на Свищов награди с почетен знак изявен ученик"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d1%81%d0%bf%d0%b8%d0%bf%d0%b0%d1%85%d0%b0-%d0%bd%d0%b5%d0%b4%d0%b5%d0%ba%d0%bb%d0%b0%d1%80/", "text": "Недекларирани 23 500 евро в дамска чанта на българска гражданка откриха митническите служители на ГКПП „Лесово“, при проверка на напускащ страната лек автомобил. Колата e пристигнала на митническия пункт на 7 декември 2018 г., в нощните часове. Жената, която пътувала в лекия автомобил заедно с други чуждестранни лица, не декларирала нищо пред митническите служители. При последвалата проверка, митническите инспектори открили в дамската й чанта недекларирани 23 500 евро, в банкноти с различни купюри – от 10 до 500 евро. Недекларираната валута с левова равностойност 45 962 лв. е иззета. Срещу българската гражданка с инициали М.Х. и адресна регистрация в област Сливен е съставен акт за нарушение на Валутния закон. Само в рамките на десет дни, митническите служител на МП Лесово иззеха недекларирана валута с левова равностойност за близо 350 000 лв., като 155 000 недекларирани евро бяха открити наскоро у трима пътници, пътуващи също с лек автомобил. Контрабандно пренасяна валута в евро, щатски долари, швейцарски франка, турски лири и др. с левова равностойност над 1, 972 млн. лв. е иззета от Митница Бургас за периода от началото на януари от края на месец ноември тази година. Валутата подлежи на отнемане в полза на държавата, след приключване на образуваните административнонаказателни и наказателни производства по случаите.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Бургаски митничари спипаха недекларирани 23 500 евро в дамска чанта "}
{"url": "https://trud.bg/%d0%b6%d0%b0%d0%bd%d0%b4%d0%b0%d1%80%d0%bc%d0%b5%d1%80%d0%b8%d1%8f%d1%82%d0%b0-%d0%be%d1%81%d1%82%d0%b0%d0%b2%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%b8-%d1%81%d0%b5%d0%bb%d0%b0%d1%82/", "text": "Силите на жандармерията остават в Сливен и селата до края на годината, съобщиха от МВР. При последната проведена операция на 10 и 11 декември четири екипа, сформирани съвместно от полицията в Сливен и жандармеристи от Бургас, са извършвали обходи в циганския кв.“Надежда“ в областния град и малките населени места от общината. Проверени са 196 бица, 126 автомобила. Извършен е контрол на криминално проявени лица и такива, склонни към противоправни деяния. Съставени са били 12 акта и 30 фиша по Закона за движение по пътищата. В хода на операцията екипите са реагирали на 4 сигнала за междусъседски скандали в „Надежда“, на участниците са били съставени протоколи. Операцията се провежда с цел опазване на обществения ред и противодействие на конвенционалната престъпност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Жандармерията остава в Сливен и селата до края на годината"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%b5-%d1%82%d0%be%d0%bf-%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%b7%d0%b0-%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d1%82%d1%83%d1%80/", "text": "На Третите Годишни награди на Министерството на туризма, Банско отново получи приза в категорията „Община за планински туризъм 2018”. Наградата дойде след гласуване на страницата на ресорното министерство, като хиляди потребители подкрепиха планинския град в конкуренцията на общините Самоков, Петрич и Сапарева баня. Престижният приз бе получен от заместник-кмета Асен Кирицов, който поздрави всички участници в конкурса и разбира се, браншовото министерство за добрата инициатива. „Благодаря на министър Ангелкова и нейният екип затова, че създадоха Годишните награди в туризма. Конкурсът отличава добрите практики, дестинации, събития и иновации, като по този начин стимулира отличниците и мотивира останалите да положат още усилия. Но преди всичко благодаря на всички хора, които дадоха своят глас за Банско. Планинският курорт нееднократно доказа своята класа, но уверявам всички, че това само ни задължава да продължим да работим още по-усилено за развитието на курорта” допълни той. Церемонията се проведе в Централния Военен Клуб, и бе домакинствана от министър Николина Ангелкова, в присъствието на председателят на 44-то Народно събрания Цвета Караянчева, министърът на труда и социалната политика Бисер Петков, министърът на младежта и спорта Красен Кралев, посланици, народни представители и други.  ", "date": "2018.12.12", "title": " Банско е ТОП общината за планински туризъм за 2018"}
{"url": "https://trud.bg/%d1%81%d0%be%d0%bd%d0%b4%d0%b0%d1%82%d0%b0-%d0%bd%d0%b0-%d0%bd%d0%b0%d1%81%d0%b0-%d0%b8%d0%bd%d1%81%d0%b0%d0%b9%d1%82-%d1%81%d0%b8-%d1%89%d1%80%d0%b0%d0%ba%d0%bd%d0%b0-%d1%81%d0%b5%d0%bb%d1%84/", "text": "Американският космически апарат „ИнСайт“ (InSight), който к , си направи селфи с изглед отгоре, използвайки камера и дългата си роботизирана ръка, съобщава Асошиейтед прес. „ИнСайт“ направи и поредица от други снимки, които НАСА превърна в удивителна мозайка. Космическият апарат кацна на Марс на 26 ноември. През изминалите две седмици учените с интерес изследват зоната пред сондата, в която няма много скали, хълмове и вдлъбнатини. Това е безопасно място за „ИнСайт“, който трябва да извърши два геоложки експеримента през следващите седмици. Свободното пространство пред апарата е добро начало за експериментите, коментира ръководителят на мисията Брус Банерд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Сондата на НАСА „ИнСайт“ си щракна селфи на Марс (СНИМКА)"}
{"url": "https://trud.bg/%d1%81%d0%bb%d0%b5%d0%b4-%d0%b4%d0%b2%d0%b0-%d0%b4%d0%bd%d0%b8-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5-%d0%be%d1%82%d0%ba%d1%80%d0%b8%d1%85%d0%b0-%d0%bc%d1%8a%d1%80%d1%82%d1%8a%d0%b2/", "text": "След два дни издирване бе открит мъртъв турист в Стара планина. Това съобщиха от Планинската спасителна служба. „В 15:10 часа туристът, който беше в неизвестност от 19:00 часа на 10 декември 2018 г., беше намерен. За съжаление, не е имал късмет да оцелее. Планинска спасителна служба при Българския червен кръст изказват съболезнования към близките на пострадалия“, съобщават от ПСС. Над 30 спасители от отрядите в Троян, Ловеч, Сопот, Карлово, София и Банско се включиха в издирването в Централния Балкан между хижите „Добрила“ и „Амбарица“. В предишните дни времето в района бе много неблагоприятно с видимост под 40 метра и вятър от 18 м/с. По-рано днес от ПСС съобщиха, че е открита раницата на туриста, а два часа по-късно излезе и съобщението, че е намерено и тялото. Не се съобщава къде точно е открит мъжа, като от ПСС уточняват, че по-късно ще дадат подробности за акцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " След два дни издирване откриха мъртъв изчезнал турист в Стара планина"}
{"url": "https://trud.bg/%d1%86%d1%8a%d1%80%d0%ba%d0%b2%d0%b0%d1%82%d0%b0-%d0%be%d0%b4%d0%be%d0%b1%d1%80%d1%8f%d0%b2%d0%b0-%d1%82%d1%80%d0%b0%d0%bd%d1%81%d0%bf%d0%bb%d0%b0%d0%bd%d1%82%d0%b0%d1%86%d0%b8%d0%b8%d1%82%d0%b5/", "text": "Светата църква приема трансплантациите, както и всичко останало, свързано със здравето на човека и борбата му със смъртта, с особен интерес, разбиране и необходимата сериозност. Напълно разбира измерението на проблема, както и възможностите, които трансплантациите откриват и съответно огромния дълг на Църквата пред обществото, пред медицинската практика, пред реципиентите и пред евентуалните донори. В случая Църквата желае да се помогне на реципиента, но да не се забравя и за уважението към донора и той да не бъде подценяван. Това пише в позиция на Св. Синод на Българската православна църква по повод Закона за трансплантация на органи, тъкани и клетка. Публикуваме пълния текст без редакторска намеса: Желанието на човека да разшири границите на земния си живот е благословено от Православната Църква, виждаща в това възможност за покаяние, добри дела и духовно развитие, изпълнение на божествения призив “бъдете свети, защото Аз (Господ, Бог ваш) съм свет” (Лев. 11:44). Мъдростта на Свещеното Писание ни учи, че човекът е “венецът на творението” – “образ и подобие” на божествената Личност, – и в изпълнение на своето предначертание той е връзката между Твореца и творението. Човекът е отражение на божественото, защото създанието говори за своя Създател. Най-съвършеният дар, даден в притежание на човека от безначалното и безгранично Битие, е неговата свобода. Свободата е независим акт на волеизявление, дарена на човека като духовно същество. Човешката личност притежава от самия Бог правото самостойно да насочва своята воля към приемане или отхвърляне на решения. Всичко, което засяга живота, смъртта и духовния образ на човека, предполага драговолно изразяване на индивидуална позиция. Без свобода любовта не съществува, а “Бог е любов” (1 Иоан. 4:8). Българската православна църква възприема донорството, и в проекция – трансплантациите, като изява на любов, като вид алтруизъм. Да обичаш означава безкористно и безрезервно себеотдаване, така както Всемогъщия по неизмеримата Си милост е изпълнил света с благà за всички – „Благ е Господ към всички, и Неговите щедрости са върху всичките Му дела” (Пс. 144:9). Донор означава “дарител”, събрат, който дарява не просто орган, а живот и надежда. Даряване означава осъзнато, ненасилствено и свободно взето решение. Да дариш означава да проявиш обич и съпричастие. В човешката любов говори Всевишния. Извън свободната воля решението никога не е автентично. Съгласието е неприкосновен акт на личността, израз на нейния индивидуален избор. Ето защо налагане господството на чужда воля, която “подразбира” личната, е недопустимо. В този случай “подразбиране” заявява интерес и Църквата го отхвърля като морално неприемливо, защото то опорочава съгласието. Извън съзнателното съгласие няма акт на даряване. Църквата отстоява своето учение, че човекът е уникална и неповторима идентичност: психотелесна свързаност между вечната му душа и неговото тяло, а не просто биологична единица. Човекът не е предпоставка на себе си, неговото съществуване е дар от Бога. И въпреки че животът е даден на човека така, че той да притежава правото дори да го дари на своя ближен като саможертва пред Всемилостивия, човешката душа и човешкото тяло принадлежат единствено на самия човек и на Бога. Българската православна църква не приема, че незаявеният отказ трябва да се тълкува като съгласие, защото липсата на отказ, освен на възможно съгласие, може да се дължи и на множество други причини – като неинформираност, липса на възможност за волеизява, не на последно място – липса на взето решение. За приемането на трансплантациите от Църквата, са налице три основни положения: 1. Църквата съзнава хуманния си дълг спрямо реципиента, който иска да живее, но себе си съзира по-скоро в ролята на защитник на донора, комуто следва да се запази възможността на свободен избор, т. е. свободно да избере дали да стане такъв и да даде от себе си. Църквата по никаква причина или повод няма да пожертва дължимото уважение към донора заради нужда от оцеляване на реципиента. Защото тук целта следва да е доброволното дарение от страна на донора, а не удължаването живота на реципиента на всяка цена. Реципиентът приема само тленен орган от смъртно тяло, докато донорът дарява, движен от своята душа, която е безсмъртна. С колкото душата е по-висшестояща от тялото, с толкова духовната полза на донора е по-голяма от тази на биологичната изгода на реципиента, защото “по-блажено е да се дава, нежели да се взима” (Деян. ап. 20:35); 2. При даряването на орган задължително трябва да се взима “съзнателното съгласие” на донора, т. е. донорът трябва да осъзнава действието си или, ако по някаква причина е изпаднал в мозъчна смърт, свободно и не по принуда да е изявил съгласие за взимането на органите му. Донорът трябва винаги да е дарител; 3. Църквата може да приеме трансплантациите единствено като изява на обич, взаимност, или на саможертвен порив, на освобождаване от мрежите на егоизма. Но Тя няма никога да ги приеме, ако те са изражение на алчността и користолюбието, отчуждаващи дарителя от самото му дарение. По отношение на мозъчната смърт се изисква да се гарантира точното спазване на международно приетите критерии за диагностициране на мозъчната смърт. Затова е необходимо: 1. Достоверно и ясно констатиране на причините за мозъчната смърт; 2. Потвърждаването на мозъчната смърт да се извършва на основата на съществуващи клинични, инструментални и лабораторни критерии от експертна комисия, която да не е в никаква зависимост от екипите за трансплантации; Като се има предвид всичко гореизложено, следва, че даряването на органи от донори в мозъчна смърт, както и трезвото и съзнателно съгласие на здрав човек да дари свой орган на страдащ свой събрат, като акт на алтруизъм и обич е в съгласие с учението и мнението на нашата Църква. Резервираността на Църквата Църквата е длъжна да защитава донорската институция, нейната практика и свързаните с нея лица, от всяко евентуално оскверняване, принудителна диагноза или прибързаност в спазването на критериите за мозъчна смърт, комерсиализация или сделка, от какъвто и да било вид по отношение даряването на органи, избор на реципиенти на основата на расистки критерии, нарушаване реда за чакане на подходящ донор и т. н. Заключение Българската православна църква – Българска патриаршия дава благословение за извършване на трансплантациите при изпълнение на следните условия: 1. Строго и регламентирано спазване на фундаменталните биоетични принципи; 2. Установяването на мозъчната смърт да се извършва по строго определени клинични критерии, чрез високоспециализирани инструментални изследвания /ангиография, ЯМР и др. методи/ от абсолютно независима /външна/ комисия. Понастоящем, законът и наредбите в Република България допускат диагностицирането на мозъчна смърт и без осъществяването на инструментални доказателствени изследвания, което църквата не би могла да приеме; 3. Писмено информирано съгласие /волеизявление/ от донора и близките му /кои органи, клетки и тъкани да бъдат взети при евентуална мозъчна смърт/, а не презумпция за повсеместно съгласие с донорството; 4. Необходимо е целият клиничен процес на трансплантацията да се координира и осъществява от утвърдени национални транплантационни болнични центрове, които да имат доверието на обществото и да гарантират по възможно най-добър начин изпълнението на процедурата по установяване на мозъчна смърт и цялостните права на донора, както и да гарантират постигането на най-високи нива на успеваемост на процедурата по трансплантация, в интерес на реципиента; 5. Българската православна църква – Българска патриаршия си запазва правото да промени своята позиция, при промяна в законодателството и закона за трансплантациите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.12", "title": " Църквата одобрява трансплантациите, но само с изрично съгласие и доказана мозъчна смърт"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d1%82%d0%bf%d1%83%d1%81%d0%bd%d0%b0-135-%d0%bc%d0%b8%d0%bb%d0%b8%d0%b0%d1%80%d0%b4%d0%b0-%d0%bb%d0%b5%d0%b2/", "text": "Правителството отпусна 1,35 милиарда лева за строителство на магистрала „Хемус“ до Велико Търново. Добрата новина за Старата столица и цяла Северна България съобщиха премиерът Бойко Борисов и регионалният министър Петя Аврамова. Със средствата ще бъде изградена 134-километровата отсечка от местността „Боаза“ след Ябланица до Велико Търново. Кметът Даниел Панов присъства на заседанието на Министерски съвет заедно с колегите си кметове на Варна, Ловеч, Севлиево, Търговище и заместник-кмета на Плевен. Даниел Панов благодарих на премиера Борисов и на правителството от името на всички 122 общини и 13 области в Северна България за поетия и изпълнен ангажимент. „Магистрала „Хемус“ е от огромно значение за икономиката на север от Стара планина и чертае бъдещето на Северна България. Благодарение на правителството, за магистралата вече няма да говорим за уточняване на трасета и срокове, а ще има реално изпълнение“, коментира Панов по време на заседанието на Министерски съвет. Магистрала „Хемус“ ще преминава на около 13 километра северно от Велико Търново, а планираните пътни връзки ще бъдат край с. Момин сбор и край с. Поликраище. Дълги години трасето бе проектирано да отстои на повече от 40 километра от старопрестолния град, а приближаването му е кауза на Даниел Панов още от първия му мандат. Промяната стана факт през 2015 година, по времето на Кабинета „Борисов 2“. Трасето бе приближено до Велико Търново след продължителни разговори между Панов, тогавашния регионален министър Лиляна Павлова и представители на редица институции. Важна подкрепа оказа също народният представител от Великотърновски регион и председател на най-голямата парламентарна група в 44-о Народно събрание Цветан Цветанов. При настоящето правителство АМ „Хемус“ бе определена като национален приоритет в сферата на инфраструктурата. Велико Търново бе домакин на две национални дискусии за необходимостта от изграждане на магистралата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Правителството отпусна 1,35 милиарда лева за магистрала „Хемус“ до Велико Търново\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2%d0%b5%d0%bd-%d0%bd%d0%b0%d0%bc%d1%83%d1%88/", "text": "48-годишен мъж е задържан в в Шесто Районно управление – СДВР за опит за убийство. На 8 декември, около 1 часа от столична болница е подаден сигнал за приети пациенти – двама мъже с прободни рани, настанени за лечение без опасност за живота, съобщиха от пресцентъра на МВР. По данни на пострадалите, малко по-рано същата нощ, пред игрална зала на бул. „Тодор Каблешков“ били нападнати от непознат, който им нанесъл рани с нож в гърдите и избягал. В резултат на предприетите оперативно-издирвателни и процесуално-следствени действия в рамките на образуваното досъдебно производство е установен извършителят – 48-годишен, криминално проявен столичанин. Задържан е с полицейска мярка до 24 часа в Шесто РУ. След доклад на събраните материали в Софийска градска прокуратура той е привлечен като обвиняем по чл. 115 ал 1 от НК. Наложена му е мярка за неотклонение „задържане под стража“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Арестуваха криминално проявен, намушкал двама мъже в гърдите на 8 декември в София"}
{"url": "https://trud.bg/49-%d0%b0%d0%ba%d1%82%d0%b0-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%bf%d0%be-%d0%bf%d1%8a%d1%82%d0%b8%d1%89%d0%b0%d1%82%d0%b0-%d0%b2-%d0%bd%d0%b5%d1%81%d0%b5%d0%b1%d1%8a%d1%80/", "text": "49 акта за нарушения са били съставени за седмица в Несебър, след акция на КАТ. Проверени са общо 360 автомобила и 480 водачи, съобщи Цветелина Рандева, говорител на ОД на МВР. От съставените общо 49 акта, 2 са за шофиране на МПС след употреба на алкохол и наркотични вещества над 1,2 промила, други два-за шофиране след употреба на алкохол под 1,2 промила, 3 акта за шофиране от неправоспособни водачи, 6 акта за управление на МПС без сключена застраховка „Гражданска отговорност“ и 29 акта за други нарушения на Закона за движение по пътищата. За нарушения на Закона за българските лични документи са съставени 13 акта. Наложените глоби по фиш са 94. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " 49 акта за седмица по пътищата в Несебър"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%b8-%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d1%81%d0%b8-%d1%80%d0%b0%d0%b7%d0%b4%d0%b0%d0%b2%d0%b0%d1%82-%d0%b0/", "text": "Христо Стоичков и Вежди Рашидов си размениха книги с автографи. Това стана непосредствено преди началото на турнето на Камата, на което ще представи биографията „Историята“ на своите фенове в страната. Кавалерът на „Златната топка“ разписа един екземпляр с лично пожелание към председателя на Комисията по култура в Народното събрание. Рашидов върна жеста, като подари своята книга „Изкуство и власт“ на Стоичков, също с автограф. Днес турът на „Историята“ започна в Зала 6 на НДК. На 13-и Стоичков ще е в Пловдив в хотел „Тримонциум“ от 17:30 часа. Следва визита в зала „Диана“ в Ямбол на 15 декември (събота), а ден по-късно е в Бургас в хотел „Приморец“. Обиколката завършва на 18-и (вторник) в Гранд Мол във Варна.", "date": "2018.12.12", "title": " Стоичков и Вежди Рашидов си раздават автографи (СНИМКИ)"}
{"url": "https://trud.bg/%d1%82%d0%be%d0%b4%d0%be%d1%80-%d0%bd%d0%b5%d0%b4%d0%b5%d0%bb%d0%b5%d0%b2-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%b8%d0%b3%d1%80%d0%b0%d1%8f-%d1%81%d0%b0%d0%bc%d0%be/", "text": "Тодор Неделев попари феновете на ЦСКА, като заяви, че в България ще играе само за любимия му „Ботев“ (Пловдив). Националът добави, че към момента няма оферта от „Българска армия“, но за всеки случай си остави вратичка, ако такава постъпи. „През лятото ми звъняха от ЦСКА – каза Неделев. – Искаха да ме привлекат, но прецених, че искам да остана в Пловдив. Сега няма нищо конкретно. Казал съм си, че в България ще играя само в „Ботев“. Ще остана, ако няма оферта от чужбина. ЦСКА е един от най-големите отбори в България. Ако има оферта през зимата, ще се обсъди с ръководството и ще вземем най-доброто решение за клуба, а и ще се види моето желание. В Германия не искам да се връщам. Желая трансфер в Испания или Италия“. Неделев бе избран за най-добър играч на последните два кръга от Първа лига. Халфът вкара общо четири гола при победите на „Ботев“ срещу „Локомотив“ (Пловдив) (2:0) и „Витоша“ (3:0).", "date": "2018.12.12", "title": " Тодор Неделев: В България ще играя само за „Ботев“ (Пд)"}
{"url": "https://trud.bg/%d0%bd%d0%be%d0%b2%d0%b8-%d1%82%d1%80%d0%b8-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%b2%d0%b8%d1%80%d1%83%d1%81%d0%b5%d0%bd-%d1%85%d0%b5%d0%bf%d0%b0%d1%82%d0%b8%d1%82-%d0%b2-%d0%bf%d0%b5/", "text": "Нови три случая на остър вирусен хепатит са регистрирани в област Перник през изминалата седмица, предаде  . Сред заболелите има и 10-годишно дете. Епидемична връзка между случаите не е установена.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Нови три случая на вирусен хепатит в Пернишко, сред заболелите има и 10-годишно дете"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b8-%d0%b0%d0%b3%d0%b0%d1%81%d0%b8-%d1%81%d0%b5-%d1%81%d1%8a%d1%81%d1%82%d0%b5%d0%b7%d0%b0%d0%b2%d0%b0%d1%82-%d1%81-%d0%bb%d0%b0%d0%bc%d0%b1%d0%be/", "text": "Григор Димитров явно има нужда да изразходва енергията, която му остане след тренировките в Лас Вегас. Родната тенис звезда пусна снимка, на която със  „супертреньора“ си Андре Агаси позират до жълто „ламборгини“. „Бърза спирка след тренировка. Кой мислите, че ще спечели състезанието“, пита тенисистът феновете си в социалните мрежи. Иначе негов партньор в тренировките е американецът Райън Харисън, с когото често играят на двойки по турнирите.  Междувременно Виктория Томова отпадна във втория кръг на турнира в Дубай. Първата ни ракета при жените отстъпи с 4:6, 2:6 на Евгения Родина (Русия).", "date": "2018.12.12", "title": " Григор и Агаси се състезават с „ламборгини“"}
{"url": "https://trud.bg/%d0%b0%d0%bd%d1%82%d1%8a%d0%bd%d0%b8-%d0%b8%d0%b2%d0%b0%d0%bd%d0%be%d0%b2-%d1%81-%d0%bd%d0%be%d0%b2-%d1%80%d0%b5%d0%ba%d0%be%d1%80%d0%b4/", "text": "Антъни Иванов счупи още един национален рекорд, но това не се оказа достатъчно за да премине сериите на 100 метра бътерфлай на световното първенство по плуване в малък басейн в Ханджоу (Китай). 19-годишният българин завърши за 51,31 секунди, което го остави на 25-о място в дисциплината. Половин секунда не достигна на Иванов за място на полуфиналите, но пък търновецът свали 4 стотни от предишното си върхово постижение от миналата година. Най-бърз в сериите беше Кейлъб Дресел (САЩ) – 49,23 сек, пред Чад ле Кло (ЮАР, 49,34 сек).  17-годишният дебютант Йордан Янчев пък остана 37-и на 200 м свободен стил с 1:48,23 минути.", "date": "2018.12.12", "title": " Антъни Иванов с нов рекорд"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b8%d0%b7%d0%bf%d0%be%d0%bb%d0%b7%d0%b2%d0%b0-%d1%81%d1%82%d1%80%d0%b5%d0%bb%d0%b1%d0%b0%d1%82%d0%b0-%d0%b2-%d1%81%d1%82%d1%80/", "text": "Президентът на САЩ Доналд Тръмп използва в сряда масовата стрелба на коледния пазар във Франция, за да подкрепи исканията си за финансиране за изграждането на гранична стена с Мексико, предава AFP. Публикацията в социалната мрежа „Туитър“ свързва темите, въпреки, че заподозреният за атаката в Страсбург, Франция, е роден в града с криминално минало и екстремистки възгледи. Тръмп споменава атаката само повърхностно, използвайки първия си публичен коментар за инцидента, за да подкрепи аргументите си за финансирането на гранична стена между САЩ и Мексико. „Нова много лоша терористична атака във Франция, Ние ще бъде подсилим границите си още повече.“ Чък (Шуимър) и Нанси (Пелоси)трябва да гласуват за допълнителна гранична сигурност! „, написа той. Тръмп се конфронтира с лидера на Сената по въпросите на малцинствата Чък Шумер и лидера на демократите Нанси Пелоси за финансирането на стената във вторник в заседание на Овалния кабинет, предавано по телевизията, припомня агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.12", "title": " Доналд Тръмп използва стрелбата в Страсбург, за да настоява за построяването на гранична стена с Мексико"}
{"url": "https://trud.bg/%d1%81%d0%ba%d0%b0%d0%b9-%d1%81%d0%bf%d0%b8%d1%80%d0%b0-%d0%bf%d0%b0%d1%80%d0%b8%d1%82%d0%b5-%d0%b7%d0%b0-%d0%ba%d0%be%d0%bb%d0%be%d0%b5%d0%b7%d0%b4%d0%b5%d0%bd%d0%b5/", "text": "Най-успешният отбор в шосейното колоездене в последните години „Скай“ остава без основния си спонсор. Едноименният телевизионен гигант ще преустанови финансирането на тима след края на 2019-а, а от британския отбор се оттегля и миноритарният акционер „21st Century Fox“.  В последните 10 години, откакто е под това име, „Скай“ спечели 8 гранд тура (6 пъти Тур дьо Франс), 52 многоетапни състезания и 25 еднодневни надпревари. Отборът и звездите му Брадли Уигинс и Крис Фрум обаче отнесоха множество обвинения в употреба на допинг, като се стигна дори до разследвания от страна та британските власти. Директорът на тима Дейв Брейлсфорд се надява до следващия Тур дьо Франс да намери нов спонсор, който да осигури оцеляването на отбора.", "date": "2018.12.12", "title": " „Скай“ спира парите за колоездене"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b8-%d0%b4%d0%b5%d0%b2%d0%b5%d1%82-%d0%b4%d0%b0%d0%bc%d0%b8-%d0%b2-%d1%82%d0%be%d0%bf-10-%d0%bd%d0%b0-%d1%81%d0%bf%d0%be%d1%80%d1%82%d0%b8/", "text": "Само двама мъже и цели девет дами намериха място в анкетата за „Спортист на 2018 година“ на „Нове АД Холдинг“. Церемонията е на 20 декември, а за пръв път домакин ще е „Арена Армеец“.  139 спортни журналисти от 49 медии са гласували в анкетата, а в топ 10 попаднаха (по азбучен ред) Александра Начева (лека атлетика), Александра Жекова (сноуборд), Биляна Дудова (борба), Габриела и Стефани Стоеви (бадминтон), Катрин Тасева (художествена гимнастика), Кирил Милов (борба), Кубрат Пулев (бокс), Мирела Демирева (лека атлетика), Стойка Петрова (бокс) и Тайбе Юсеин (борба).  Три отборни спорта пък присъстват с тимове за „Отбор на годината“ – мъжките национални отбори по баскетбол, волейбол и футбол. Освен в топ 5 са женският национален отбор по борба и националният ансамбъл по художествена гимнастика.  На церемонията ще бъде обявен и победителят в 35-ото издание на анкетата на „Труд“ за „Треньор на годината“. В гласуването участваха 43 медии, които посочиха 13 специалисти, а първите пет са (по азбучен ред) Весела Димитрова (художествена гимнастика), Иван Петков (волейбол), Петър Касабов (борба), Петър Хубчев (футбол), Стойко Цонов (лека атлетика).  В края на церемонията българският букмейкър „Еврофутбол“ ще връчи и наградите за спортен талант №1, а награждаването ще се състои и със съдействието на най-големия телекомуникационен оператор – А1 България.", "date": "2018.12.12", "title": " Двама мъже и девет дами в топ 10 на „Спортист на годината“"}
{"url": "https://trud.bg/%d1%83%d1%87%d0%b5%d0%bd%d0%b8%d0%ba-%d0%ba%d1%80%d0%b0%d0%b4%d0%b5-%d0%be%d1%82-%d0%ba%d1%83%d1%82%d0%b8%d1%8f-%d0%b7%d0%b0-%d0%b4%d0%b0%d1%80%d0%b5%d0%bd%d0%b8%d1%8f/", "text": "14-годишен ученик от Бургас откраднал 400 лева от кутия за дарения. Тя била поставена до касата за плащания на пицария на улица „Морска“. Момчето използвало момент, когато на касата имало голяма опашка и отмъкнало парите. Полицаите са го разкрили по запис от камерите, казаха от полицията. 29-годишен криминално проявен айтозлия е бил заловен в Созопол. Той обрал 49-годишен мъж от Асеновград, след като проникнал в бунгалото му. Инцидентът станал на созополската улица „Ропотамо“. От бунгалото крадецът взел куфар, сумата от 100 лв., златни накити с тегло от 15 грама, лаптоп на стойност 1 000 лв., лазерна рулетка, навигация, тример и други вещи, като общата стойнсот на нанесената щета е в размер на около 3 000 лв. Задържаният направил пълни самопризнания по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Ученик краде от кутия за дарения"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%83%d1%80%d0%b0%d1%82%d0%b0-%d0%bd%d0%b0-%d0%b8%d0%b2%d0%b0%d0%b9%d0%bb%d0%be-%d0%b8%d0%b2%d0%b0%d0%bd%d0%be%d0%b2-%d0%b7%d0%b0-%d0%b3%d0%bb%d0%b0/", "text": "Кандидатурата е съгласувана с президента съгласно процедурата, която повелява закона. Това каза пред журналисти министър Младен Маринов в отговор на въпрос съгласувана ли е с президента Румен Радев  . „Наше писмено предложение за евентуалната кандидатура се връща със: „съгласувано с президента на Р България“, посочи той. „Днес кандидатурата беше гласувана на Министерски съвет. Предстои предложение за издаване на указ от президента“, заяви Младен Маринов. „Ще коментирам повече, когато приключи процедурата“, уточни той. Попитан кога очаква да приключи процедурата за назначаване на нов главен секретар, вътрешният министър каза: „Не мога да имам очаквания“. В отговор на въпрос кой ще ръководи СДВР, Младен Маринов обясни: „Искам да караме последователно. В зависимост от резултата по тази процедура, ще решаваме и последващите действия“. Попитан защо са се забавили с кандидатурата, вътрешният министър отговори: „За да стигнем до кандидатура, която да е съгласувана с процедурите“.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Кандидатурата на Ивайло Иванов за главен секретар на МВР е съгласувана с президента, заяви Младен Маринов"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bd%d0%b0-%d0%b5%d1%81-%d0%bd%d1%8f%d0%bc%d0%b0%d1%82-%d0%bd%d0%b0%d0%bc%d0%b5%d1%80%d0%b5%d0%bd%d0%b8%d0%b5/", "text": "Германската канцлерка Ангела Меркел каза днес, че срещата на върха на ЕС тази седмица няма да доведе до никакви поправки в споразумението за Брекзит между 27-те и британския премиер Тереза Мей, предаде ДПА. „Ние нямаме намерение да променяме споразумението за Брекзит – това е общата позиция на 27-те страни членки, – каза Меркел в Бундестага. – В този смисъл не може да се очаква в резултат на нашите дискусии (на срещата) да се стигне до каквито и да са промени.“ Очаква се в началото на срещата в Брюксел утре Тереза Мей да уведоми своите колеги от ЕС за последното развитие на нещата около Брекзит. Останалите 27 лидери ще излязат с обща декларация по-късно в четвъртък според председателя на Европейския съвет Доналд Туск. Високопоставени представители на ЕС неведнъж през последните дни подчертаха, че съюзът няма да предоговаря споразумението за изтегляне на Великобритания от ЕС, за което настояват много британски политици и депутати като условие да го подкрепят. Но евролидерите изразиха желание на помогнат на Мей да убеди вътрешните му опоненти да го подкрепят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Меркел: Лидерите на ЕС нямат намерение да променят споразумението за Брекзит"}
{"url": "https://trud.bg/%d1%81%d1%82%d1%80%d0%b5%d0%bb%d0%b5%d1%86%d1%8a%d1%82-%d0%be%d1%82-%d1%81%d1%82%d1%80%d0%b0%d1%81%d0%b1%d1%83%d1%80%d0%b3-%d0%b5-%d0%b1%d0%b8%d0%bb-%d0%be%d1%81%d1%8a%d0%b4%d0%b5%d0%bd-%d0%b7%d0%b0/", "text": "Пред депутатите Кристоф Кастанер дава подробности за съдебния процес на предполагаемия стрелец. „До 10-годишна възраст вече е имал престъпно поведение. Шериф Шекат е бил осъден за първи път на 13-годишна възраст“, казва министърът, цитиран от френската национална медия Francetvinfo. Той съобщи на депутатите, че Шериф все още не е заловен, а по следите му са 720 полицаи и военни. Президентът Еманюел Макрон е заявил, че няма да прави изявления, докато операцията по издирване все още е в ход, като в социалната мрежа „Туитър“ е заявил солидарността си със семействата на загиналите и с пострадалите при инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Стрелецът от Страсбург е бил осъден за първи път на 13-годишна възраст\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-25-%d0%bd%d0%be%d0%b2%d0%b8-%d0%b2%d0%be%d0%b5%d0%bd%d0%bd%d0%b8-%d0%bf%d0%b0%d0%bc%d0%b5%d1%82%d0%bd%d0%b8%d1%86%d0%b8-%d0%b2-%d0%bf%d0%b8%d1%80%d0%b8%d0%bd/", "text": "25 нови военни паметници са открити на територията на област Благоевград. Това съобщи областният управител Бисер Михайлов. Проучването и регистрирането на новооткритите паметници е извършено от комисия,която е направила експедиция от 22 ноември до 7 декември, като експертите са открили нови 25 паметника, които отговарят на законовите изисквания, за да бъдат класифицирани като военни. „Това, което ни предстои е да проведем заседание на ресорната областната комисия и да включим тези паметници в областния регистър. Експертите обиколиха всички общини на територията на областта и със съдействието на местните администрации и музеите достигнаха до тези, неизвестни досега паметници“, каза губернаторът Бисер Михайлов. „За първи път открихме военни паметници и в община Белица – на загинали опълченци в Руско-турското освободителна война. Натъкнахме се и на други интересни паметници. Всички те ще бъдат включени в регистрите на Областната комисия, а по-късно и в националния регистър”, заяви на пресконференция областният управител Бисер Михайлов. Министерството на отбраната е отпуснало средства за възстановяването и ремонта на няколко военни паметника в Пиринския край. 3000 лв. са за ремонт на костницата в старите гробища в Благоевград, който се прави в момента. В нея ще бъдат положени тленните останки на български офицери и войници. Два военни паметника ще се ремонтират и в гърменските села Скребатно и Ковачевица, както и в петричкото село Кромидово. Над петричкото село Габрене пък ще бъде възстановен разрушеният от гърците паметник на 11-та пехотна македонска дивизия, за което са отпуснати 6000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Откриха 25 нови военни паметници в Пиринско"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5/", "text": "Специализираната прокуратура внесе в Специализирания наказателен съд искане за вземане на мярка за неотклонение „задържане под стража“ спрямо Евлоги Станоев, известен като Голямата Бирма. Бирмата има повдигнати обвинения за участие в организирана престъпна група, създадена с цел да вършат съгласувано в страната престъпления по чл. 234 НК. Евлоги, заедно с големия му син Антон, който се предаде на властите в средата на октомври и Георги, който е все още в неизвестност, са обвинени заради канала за цигари, разбит през лятото. Събраните до момента доказателства сочат, че Станоеви и останалите обвинени по делото лица са свързани с разкритите 4 фабрики за незаконни цигари – в с. Калугерово (област Пловдив), Дупница, Горна Оряховица и с. Ясен (Плевенско). Месечният оборот от нелегалното разпространение на цигари, произведени в тези фабрики, е бил приблизително 10 милиона лева. От цеховете им бяха иззети 42 тона тютюн и над 50 хил. кутии цигари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Спецпрокуратурата поиска „задържане под стража“ за Голямата Бирма"}
{"url": "https://trud.bg/%d1%82%d1%80%d0%b5%d1%82%d0%be%d0%ba%d0%bb%d0%b0%d1%81%d0%bd%d0%b8%d1%87%d0%ba%d0%b8-%d0%be%d1%82-%d0%b5%d0%bb%d0%b5%d0%bd%d0%b0-%d1%81%d0%bf%d0%b5%d1%87%d0%b5%d0%bb%d0%b8%d1%85%d0%b0-%d0%bf%d0%be/", "text": "Рисунките на две третокласнички от СУ „Иван Момчилов“ в Елена ще участват в Националния конкурс „Полицаят е мой приятел и учител“. Творбите на момичетата от класа на Йорданка Грънчарова са отличени на областния конкурс на същата тема. Рисунката на Цветелина Янкова е класирана на първо място, а на Божидара Пламенова е трета. На 10 декември – Световен ден на човечността, началникът на РУ на МВР в Елена главен инспектор Тодор Тодоров връчи в училището грамотите на талантливите деца. Ученическият конкурс за рисунка е част от планираните дейности по националната програма „Детско полицейско управление“ на Министерството на вътрешните работи, в която е включен и трети клас на еленското средно училище. Проектът е за осмисляне и ангажиране на свободното време на децата и популяризиране на полицейската професия сред тях. Рисунките на Цветелина и Божидара ще бъдат изложени заедно с творби на победителите в областните конкурси от цялата страна на церемонията „Полицай на годината 2018“. С тях ще бъде проведен търг, като събраните средства ще постъпят по сметка на националната благотворителна кампания за подпомагане на децата на загиналите и пострадалите при изпълнение на служебните задължения служители на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Третокласнички от Елена спечелиха полицейски конкурс"}
{"url": "https://trud.bg/%d0%bf%d1%8a%d1%82%d0%bd%d0%b8%d1%87%d0%ba%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bc%d0%b0%d1%80%d1%88%d1%80%d1%83%d1%82%d0%ba/", "text": "37-годишна жена е пострадала при пътен инцидент на бул. „Цариградско шосе“ в столицата. Около 16 часа в района на Четвърти километър маршрутка, която се движела в посока центъра, се блъснала в аварирал на булеварда лек автомобил, предаде „ „. Пострадалата жена е била сред пътниците. Екип на „Спешна помощ“, който случайно се намирал в близост е реагирал на място. Жената е с разкъсно-контузна рана на носа и е откарана за преглед в ИСУЛ. Инцидентът затрудни движението по булеварда.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Пътничка пострада, след като маршрутка се заби в аварирала кола на бул. „Цариградско шосе“ в столицата"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b3%d0%bb%d0%b0%d1%81%d1%83%d0%b2%d0%b0-%d0%bd%d0%b0-%d0%bf%d1%8a%d1%80%d0%b2%d0%be-%d1%87%d0%b5%d1%82/", "text": "Комисията по правни въпроси прие на първо четене промените в антикорупционния закон, внесени от председателя на комисията Данаил Кирилов. “За” гласуваха 12 депутати, 6 се въздържаха. На обсъждането в комисията бяха поканени и дойдоха главният прокурор Сотир Цацаров, шефът на антикорупционната комисия Пламен Георгиев, министрите на правосъдието и вътрешните работи – Цецка Цачева и Младен Маринов. Председателят на Върховния касационен съд (ВКС) Лозан Панов отказа да се яви, въпреки че спешните промени се налагат заради тълкувателното решение №4 на ръководения от него съд. По думите на Кирилов, шефът на ВКС дори не е благоволил да отговори на писмото му. Както съобщи “Труд”, миналия петък ВКС реши да блокира гражданската конфискация на незаконно имущество, ако собствениците му са с прекратени наказателни дела или  оправдани. Още в понеделник, Данаил Кирилов предложи спешен ремонт на закона – при прекратено наказателно дело, процесът за отнемане да продължи. Кирилов се мотивира с това, че още през първите дни след решението на ВКС са налице прекратени дела. “Вчера те бяха за 20 млн. лв, само за ден  нараснаха с още 2 млн. лв. Говорим за пари и имоти с недоказан произход”, уточни Пламен Георгиев. Сред прекратените 19 дела е и това за имоти на Христо Бисеров. “Справедливостта е крещящо нарушена с това тълкувателно решение”, заяви главният прокурор Сотир Цацаров. – Има ясна воля на законодателя. Това тълкуване на ВКС не дописва закона, а го променя. При цялото ми уважение към съда – съдът не създава закони, той просто ги прилага”, обясни обвинител №1. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Приеха спешен ремонт на антикорупционния закон\t\t\t"}
{"url": "https://trud.bg/%d0%ba%d0%b8%d0%bb%d0%be%d0%bc%d0%b5%d1%82%d1%8a%d1%80-%d0%be%d0%bf%d0%b0%d1%88%d0%ba%d0%b0-%d0%b7%d0%b0-%d0%bf%d0%be%d0%b4%d0%bf%d0%b8%d1%81-%d0%be%d1%82-%d1%81%d1%82%d0%be%d0%b8%d1%87%d0%ba%d0%be/", "text": "Поне един километър бе дълга опашката за подпис от Христо Стоичков върху „Историята“, неговата лична биография, написана от Владимир Памуков. От обяд фенове застанаха да чакат най-великия български футболист пред НДК, където събитието започна чак в 16,30 ч. Заради феновете си Стоичков отказа на „Франс Футбол“ да отиде на награждаването на „Златната топка“ в Париж, за да покаже своята от 1994 година. По предложение на охраната никой нямаше право да пипне най-ценния индивидуален приз във футбола. Но Стоичков бързо промени програмата. Първо махна стъклената кутия от „Топката“, а след това позволи на всяко дете да я докосне и да получи снимка с нея. А ембаргото падна за всички желаещи. Повече от два часа продължи подписването на книгите. „Историята“ е на път да се превърне в книжна творба с най-висок тираж в съвременна история на България. И второто издание е почти привършило, а турът тепърва започва. Известният колекционер на фланелки на Стоичков – Иван Петров, изненада звездата с негови обувки от 90-те години с името му и марката „Кронос“. В четвъртък Стоичков ще направи промоция на книгата в шоурума на автомобилния гигант „Инфинити“. А след това ще продължи към родния Пловдив. След еднодневна почивка за зареждане на батериите турът продължава в Ямбол, Бургас и Варна. Навсякъде с него ще е и оригиналът на „Златната топка“, върху която е гравирано името на най-известния българин по света. В плана на Стоичков са и няколко международни презентации. Първата по всяка вероятност ще е в Лондон. Ще има други в Барселона и Чикаго. А не е изключено издателите от „Софтпрес“ да пожелаят подобни срещи с феновете и в други европейски мегаполиси като Виена, Рим и Москва, в които има голяма българска общност. Преди старта на шоуто в НДК Стоичков обядва със свой колега по книги – депутата и бивш министър на културата Вежди Рашидов. Двамата обядваха заедно и си подариха по една книга с автограф. „Най-големият си, Ицо, продължавай така“, каза му Рашидов. Бизнесменът Николай Цветанов подари на Стоичков изработвана три месеца ръчно кама с номер 8 и инициалите му. Ножът е направен като от времената на руската кралица Екатерина Велика.    ", "date": "2018.12.12", "title": " Километър опашка за подпис от Стоичков"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b5%d0%bf-%d0%bf%d0%be%d1%82%d0%b2%d1%8a%d1%80%d0%b6%d0%b4%d0%b0%d0%b2%d0%b0-%d1%87%d0%b5-%d0%bf%d0%be/", "text": "Председателският съвет на Европейския парламент, който включва ръководителите на отделните парламентарни групи, е обсъдил днес въпроса с напускането на Великобритания. Мнението на участниците в срещата е, че постигнатото споразумение е единственото възможно, се посочва в съобщение на ЕП. Отбелязва се, че споразумението и придружаващото го политическо изявление не подлежат на предоговаряне. ЕП предупреждава, че това важи и за т. нар. предпазна мрежа в Ирландия, без която евродепутатите няма да подкрепят споразумението. Допълва се, че ако споразумението не бъде утвърдено, Великобритания ще напусне ЕС без одобрени правила. Затова ЕП призовава Европейската комисия и държавите от ЕС да се подготвят за подобен развой. Споразумението, постигнато през ноември, трябва да бъде утвърдено от парламента в Лондон и от ЕП. Липсата на подкрепа от която и да е страна ще обезсили постигнатите договорки. Без споразумение Великобритания ще бъде изправена пред две възможности – да напусне без правила на 29 март догодина, или дотогава да оттегли по свое решение искането си да напусне ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Ръководството на ЕП потвърждава, че постигнатата сделка с Лондон е единствената възможна"}
{"url": "https://trud.bg/%d0%b5%d0%ba-%d1%81-%d1%83%d1%81%d0%bb%d0%be%d0%b2%d0%b8%d1%8f-%d0%b7%d0%b0-%d1%82%d1%83%d1%80%d1%81%d0%ba%d0%b8-%d0%bf%d0%be%d1%82%d0%be%d0%ba/", "text": "Брюксел не приема обикновен транзитен проект България отново е изправена пред внимателния поглед на Еврокомисията заради руски газопровод, 4 г. след провала на предишен подобен проект, коментира вчера “ИЮ Обзървър”. “ЕК няма да подкрепи “Турски поток”, ако той не отговаря на условията”, заяви пред изданието Марош Шефчович, зам.-шеф на Комисията с ресор “Енергиен съюз”. “Ако газовата връзка в България продава руски газ на ЕС в нов търговски хъб с друг международен газ, това би било добро развитие”, смята Шефчович. “Но ако смята просто да пусне тръбата към други страни от ЕС като Австрия или Италия, тогава не е”, предупреди той и допълни, че ЕК ще реагира в рамките на правомощията си, ако София застраши енергийната сигурност на общността. “Ако се окаже, че проектът е просто транзитен газопровод и няма да е част от хъб “Балкан”, Комисията няма да го подкрепи. Независимо дали ще мине през Гърция към Италия или по маршрута България-Сърбия-Унгария-Словакия-Австрия”, подчерта зам.-шефът на ЕК. Освен това България нямало да може да се възползва от евросредства за тръбата на стойност 1,4 млрд. евро, ако не спази условията. Българският участък от 484 км ще транспортира руски газ в Европа, след като бъде свързан с новия “Турски поток”. Русия строи и газопровод до Германия – “Северен поток-2”. “Северен поток-2” и удължението на “Турски поток” имат за цел да задълбочат зависимостта на ЕС от Русия”, коментира пред изданието неназован US дипломат. “Това не са търговски проекти, а политически инструменти за натиск в интерес на руската държава”, смята дипломатът. България, чиито депутати одобриха преминаването на “Турски поток” на 30 ноември, предстои да предаде детайли по плана на Шефчович. Министерствата на енергетиката и външните работи отказали да коментират темата пред “ИЮ Обзървър”. Критиците на “Турски” и “Северен поток-2” смятат, че със стартирането им ще бъде омаловажена транзитната роля на Киев, който е в конфликт с Москва. Кремъл на свой ред заявява, че транзитът през украинска територия може да продължи.    ", "date": "2018.12.12", "title": " ЕК с условия за „Турски поток“\t\t\t"}
{"url": "https://trud.bg/%d1%84%d1%80%d0%b0%d0%bc%d0%b0%d1%82%d0%be%d0%bc-%d0%b8%d1%81%d0%ba%d0%b0-%d0%b4%d0%b0-%d1%81%d1%82%d1%80%d0%be%d0%b8-%d0%b1%d0%b5%d0%bb%d0%b5%d0%bd%d0%b5/", "text": "Френската компания “Фраматом” има готовност да участва в процедурата по избор на инвеститор за изграждането на АЕЦ “Белене” и очаква нейното започване Това заяви вицепрезидентът на компанията Фредерик Леливър на среща с министъра на енергетиката Теменужка Петкова, съобщиха от ведомството. От своя страна българският министър уточни, че в момента се подготвят необходимите документи и се очаква процедурата да стартира в началото на 2019 година. “Покана за участие в процедурата ще бъде изпратена до всички потенциални инвеститори, които до момента са заявили официално интерес за участие в реализацията на проекта АЕЦ “Белене”, допълни тя. България ще участва в проекта с всички материални и нематериални активи и ще има блокираща квота. В изпълнението на над 30% от дейностите по проекта се очаква да участват български компании.", "date": "2018.12.12", "title": " „Фраматом“ иска да строи „Белене“\t\t\t"}
{"url": "https://trud.bg/%d1%82%d1%80%d1%83%d0%b4-%d1%81-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b0-%d0%bd%d0%b0%d0%b3%d1%80%d0%b0%d0%b4%d0%b0/", "text": "В. “Труд” получи поредното признание и беше отличен с наградата за публикация в печатна медия на тема туризъм в Годишните туристически награди на ресорното министерство. Призът на журналиста на “Труд” Наталия Малчева бе връчен от кулинара и актьор Ути Бъчваров. Община Банско за втора поредна година грабна наградата в категорията за най-добра община, развиваща планински туризъм. Статуетка – роза и грамота от името на най-успешния ни зимен център получи и зам.-кметът на Банско Асен Христов. Призът бе връчен от председателя на Икономическата комисия в парламента Петър Кънев. Общо 16 награди бяха раздадени в конкурса, а победителите се определиха след онлайн вот, в който участваха десетки хиляди. За призовете се състезаваха 125 кандидатури. През последните три години ръстът на туристите у нас е 31%, а на приходите 38%, заяви министърът на туризма Николина Ангелкова.", "date": "2018.12.12", "title": " „Труд“ с туристическа награда\t\t\t"}
{"url": "https://trud.bg/%d0%b1%d0%b0%d0%b7%d0%b0-%d0%bd%d0%b0-%d0%bd%d0%b0%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d0%b1%d1%80%d1%8f%d0%b3-%d0%bd%d1%8f%d0%bc%d0%b0-%d0%b4%d0%b0/", "text": "„Русия отбелязва изключително успешна година в българо-руските отношения. От много години насам за първи път в страната последователно посетиха българският президент Румен Радев и премиерът Бойко Борисов.“ Това заяви руският посланик Н. Пр. Анатолий Макаров по време на годишната си пресконференция в София пред български медии в Деня на Руската Конституция – 12 декември. Дипломатът отбеляза като много успешни проведените срещи на високо ниво между първите мъже на Русия и България. Към тях той добави и проведеното през октомври в Москва съвместно заседание с участието на енергийния министър Теменужка Петкова, както и съвместните чествания през цялата година по повод 140-годишнината от Руско-турската освободителна война, които са показали наяве топлите отношения между двата народа. Освен интересуващите всички тема – откъде ще мине тръбата на „Турски поток“ – България или Гърция, посланикът коментира много от горещите теми на деня. Н.Пр. г-н Макаров изрази искреното си възмущение от стрелбата срещу мирни хора на коледния базар в  Страсбург във вторник вечерта. Той посочи, че всички заедно трябва да се борим срещу тероризма и нарече случилото се недопустимо и престъпление. По повод ескалиращото напрежение в Черно море след конфликта между Украйна и Русия, дипломатът бе категоричен, че напрежението е само между политиците, но не и между руския и украинския народ, които винаги са били братски. На въпрос как ще реагира Русия и ще смята ли за враждебен акт срещу нея, ако на българска територия – Варна или Бургас бъде създадена база на НАТО или пък България участва със свои кораби в акция на Алианса в Черно море, той подчерта, че „това ще е решение на вашата страна, не на моята“. Посланик Макаров се прекръсти и каза: „Боже Господи, дано не се налага никога да има такива действия!“. И добави: „И Бойко Борисов, и Румен Радев са казвали, че искат Черно море да бъде свободно от военни кораби, в него да пътуват туристи и да се използва за мирни цели, да няма никакви провокации от трети страни.“ Г-н Макаров уточни, че не знае засега да има подобни разговори. Запитан обаче ако това наистина се случи и база на НАТО все пак бъде построена на българска територия, каква ще бъде реакцията на Русия, той отговори: „Това е ваше право. Но това никак няма да бъде приятно за нашите отношения. Ако обаче на вашия бряг бъдат разположени и ракети с различен обсег на действие, мисля че никак няма да бъдем радостни от това. И разбира се не мислите, че Русия не може да се противопостави на това?“ За опитите за демонизацията на Русия и нейния президент Владимир Путин посланикът бе категоричен: „Днес търсят участие на Русия навсякъде. И разбира се каквото и да се случи по света има едни виновник – Русия и президентът й. Да, Западът ни демонизира за всичко, но обикновените хора вече не вярват на подобни измислици.“ На въпрос на „Труд“ как ще коментира изявлението, че във Франция се разследва евентуална руска следа в протестите на жълтите жилетки, той с усмивка отговори, че разбира се това е несериозно, но слава Богу, засега не е чул Русия да се е намесила в протестите, които стават и в България. И това поне било добра новина. Анатолий Макаров изрази истинската си благодарност към българите, които засега не са се поддали на подобни фалшиви новини, които се разпространяват публично от различни хора, и смята българския народ за истински приятелски настроен към Русия. „Аз обикалям много из България, и повярвайте, не чух някой, който да не изпитва истинско приятелско отношение към нас. Та ние всеки месец имаме културни мероприятия в България, гостуват нашите най-добри изпълнители в балета, музиката, провеждат се дни на Москва в София, Варна и навсякъде тези събития са посещавани много“, отбеляза той. „Зная, че вие сте приятели на Русия, но сте и под контрола на Брюксел и Вашингтон“, натърти още г-н Макаров. На въпрос на „Труд“ има ли конкретни действия в организиране на бъдещо посещение на Владимир Путин в България след отправените вече покани от президента Радев, той обясни, че такива действия се провеждат по дипломатически канали и по линия на външните работи. „За сега такива действия не зная да има“, откровен бе той. И допълни, че президентът Путин не би дошъл просто да помаха и да се разходи, а ако има конкретни договорености между двете страни. И посочи такива като евентуално откриване на преминаване на тръбата на „Турски поток“, или пък около новина, свързана с решение за „АЕЦ „Белене“. „Личната ми цел е се развиват нашите отношения и особено да се случат енергийните проекти, но за да дойде Владимир Путин тук, трябва да има крачка напред и съм готов да работя за това“, заяви посланикът. Друг въпрос, по който „Труд“ зададе въпрос, бе за конфликта между Украйна и Русия и по-специално по едно, меко казано, странно изявление в Украинския парламент на депутат, че „Кримският мост трябва да бъде взривен“. Н. Пр. Анатолий Макаров изрази съжаление, за „провокациите“ от страна на Киев  и посочи, че е чул и друго изявление – че „Путин трябва да бъде убит“. Според дипломата подобни „новини“ не помагат да разрешаване на конфликта там, а „Порошенко за сега се ползва с доста малко одобрение и е на път да изгуби бъдещите избори в края на март там“. Макаров уточни, че „ако военното положение бъде удължено, то изборите ще бъдат отложени“. В края на пресконференцията си руският посланик изрази надежда, че 2019 г. ще бъде по-добра за българо-руските отношения, че ще има добри новини, не само за нашия регион, но и за света. „По време на световното първенство по футбол в Русия през лятото светът разбра, че мечки не ходят по улиците на Москва и другите градове, и никой в Русия не яде хора“, с усмивка добави посланик Макаров. И съобщи „добра новина“ – в четвъртък, 13 октомври, му предстои среща с главния архитект на София Здравко Здравков. Темата е за поставяне на бюст-паметник на граф. Николай Игнатиев, генералът дипломат, изиграл огромна роля за подписването на Санстефанския мирен договор между Русия и Османската империя на 3 март 1878 г.  Неотдавна неочаквано е намерен в архивите документ от 1903 година, в който е подписано решение на Общинския съвет на София за поставяне на такъв монумент. Догодина ще се честват и 140 години от установяването на дипломатическите отношения между Русия и България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.12", "title": " База на НАТО на българския бряг няма да е приятно за Русия (обзор)\t\t\t"}
{"url": "https://trud.bg/%d0%bc%d0%b2%d1%80-%d0%bd%d0%b8%d0%b2%d0%be%d1%82%d0%be-%d0%bd%d0%b0-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87%d0%bd%d0%b0-%d0%b7%d0%b0%d0%bf%d0%bb%d0%b0%d1%85%d0%b0-%d0%b2/", "text": "Проведе се заседание на Консултативния състав на Националния оперативен щаб за управление на силите и средствата за противодействие на тероризма, съобщиха от пресслужбата на МВР. То се реализира под председателството на Младен Маринов, министър на вътрешните работи и ръководител на щаба. Присъстваха ръководни представители на Министерството на отбраната, Министерството на правосъдието, Министерството на външните работи, Министерството на здравеопазването, Държавна агенция „Национална сигурност“, Министерството на транспорта, информационните технологии и съобщенията, Национална служба за охрана, Държавна агенция „Разузнаване“, Държавна агенция „Електронно управление“, служба „Военна информация“, секретарят на Съвета по сигурността към Министерския съвет. Беше направен анализ и оценка на обстановката по сигурността в страната в контекста на извършеното нападение в Страсбург. Участниците в заседанието взеха решение за запазване на нивото на заплаха – ниско, и на степента на готовност за реагиране – жълта /предупреждение/ – наблюдение на конкретни параметри на средата за сигурност и готовност за прилагане на допълнителни мерки за сигурност.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " МВР: Нивото на терористична заплаха в България остава ниско"}
{"url": "https://trud.bg/%d0%b1%d0%be%d0%b3%d0%b0%d1%82%d0%b8%d1%82%d0%b5-%d1%83-%d0%bd%d0%b0%d1%81-%d0%bf%d0%be%d0%bb%d1%83%d1%87%d0%b0%d0%b2%d0%b0%d1%82-8-%d0%bf%d1%8a%d1%82%d0%b8-%d0%bf%d0%be%d0%b2%d0%b5%d1%87%d0%b5-%d0%be/", "text": "29% от децата са в риск Доходите на най-богатите 20% от българите са 8,2 пъти по-високи спрямо тези на най-бедните 20% от населението. Данните са от изследването на доходите и условията на живот (EU-SILC), цитирано в отчета за изпълнение на националната стратегия за намаляване на бедността. Това поставя България сред страните в ЕС с най-високо подоходно неравенство. Всеки трети у нас живее в материални лишения, като този показател достига най-ниската си стойност през 2017 г. спрямо предходните години. Близо 39% от населението, или 2,766 млн. души, са били в риск от бедност и социално изключване през миналата година. Стойността на показателя намалява с 1,5 процентни пункта (п.п.) спрямо 2016 г. Основният фактор, увеличаващ риска за попадане в групата на бедните, е икономическата активност и участието на пазара на труда. Относителният дял на бедните е най-висок сред безработните (58,7% за 2017 г.), а при заетите лица той намалява за година с 1,6 п.п. до 10%. Най-голяма опасност да изпаднат в мизерия има при възрастните хора, които живеят сами, показват още данните. 29,2% от децата на възраст 0-17 години в България са изложени на риск от бедност, или с 2,7 п.п. по-малко спрямо 2016 г. През последните години непрекъснато нараства търсенето на работна сила от бизнеса, се посочва още в доклада. През 2017 г. на първичния пазар на труда са заявени 197 815 свободни работни места, което е с 5% над очакванията за годината. Анализът показва, че най-голямо търсене на служители има от сферата на преработващата промишленост, търговията и хотелиерството. Реалният бизнес търси предимно неквалифицирани работници – 76% от всички места, следват ги тези с работническа професия – 14%, а специалистите са 10%.", "date": "2018.12.12", "title": " Богатите у нас получават 8 пъти повече от бедните"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d1%83-%d0%b3%d1%83%d1%82%d0%b5%d1%80%d0%b8%d1%88-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d1%89%d0%b8/", "text": "Генералният секретар на ООН Антониу Гутериш призовава преговарящите на срещата на високо равнище за климата да ускорят работата си, ако искат да бъде постигнато споразумение до края на седмицата, предаде Асошиейтед прес. Гутериш каза днес на събралите се в полския град Катовице министри и високопоставени официални лица, че най-новите доклади изтъкват спешната нужда от справяне с глобалното затопляне. Генералният секретар на ООН призна, че преговарящите са постигнали известен напредък от 2 декември насам, но предупреди, че „ключовите политически проблеми остават нерешени“. Гутериш каза на участниците в преговорите, че „трябва да ускорим тези усилия, за да постигнем консенсус, ако искаме да следваме ангажиментите, поети в Париж“. Една от ключовите задачи на преговорите е да бъдат уточнени някои подробности по изпълнението на Парижкото споразумение от 2015 г. Неуспехът на държавите да се договорят за правилата за прилагане на Парижкото споразумение за климата, насочено към ограничаване на глобалното затопляне, ще бъде самоубийствен, посочи Гутериш, цитиран от Ройтерс. Според Гутериш, неуспехът в Катовице ще изпрати разрушителен сигнал на онези държави, които са готови да преминат към зелена икономика. Бавният напредък накара полския председателстващ преговорите Михал Куртика да припомни на делегатите, че времето е ценно и те трябва да намерят формулировки, приемливи за всички. „Часовникът тиктака. Докато ние тук изразходваме време да обсъждаме текстове и да настояваме за прилагането им, навън положението на планетата се влошава. Животински видове изчезват. Местообитания изчезват. Вредните емисии се трупат“, каза бразилският министър на околната среда Едсон Дуарте. Парижкото споразумение от 2015 г. предвижда ограничаване на глобалното затопляне до 2 градуса по Целзий спрямо прединдустриалната епоха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Антониу Гутериш призова преговарящите за климата да ускорят работата си, за да се постигне споразумение"}
{"url": "https://trud.bg/%d0%bf%d1%80%d0%b5%d1%84%d0%b5%d1%80%d0%b5%d0%bd%d1%86%d0%b8%d0%b8%d1%82%d0%b5-%d0%b7%d0%b0-%d0%b2%d0%be%d1%82%d0%b0-%d1%89%d0%b5-%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%be%d1%82/", "text": "Камери може да следят пускането на бюлетините в реално време Преференциите за отделните кандидати ще останат в бюлетините за избори, но ще започват от номер 100 нагоре. А в подредбата на партиите също ще има числова поредност от 1 до 100. Това ще е решението, което се очаква да бъде подкрепено на второ четене при сегашния ремонт на Изборния кодекс, коментираха пред „Труд” депутати от управляващото мнозинство. Кулоарните мнения засега се различават от гласуването в зала, където избраниците приеха на първо четене промените в Изборния закон, с които отпаднаха номерата пред партиите и коалициите. Целта на поправката беше да се пресече т.нар. „феномен 15/15”, с който листите се пренареждат, когато хората гласуват за номера на съответната партия, но отбележат повторно същото число в списъка с кандидати. От ДПС обаче възразиха срещу липсата на номера срещу партийните формации, защото това би забавило много избирателите в търсенето по списък. От ГЕРБ също дадоха да се разбере, че са склонни да отстъпят. Поправките на първо четене бяха подкрепени със 115 гласа. С тях се прие още Централната избирателна комисия (ЦИК) да решава в колко секции да има машинно гласуване, но те не трябва да са по-малко от хиляда. Машини ще могат да се поставят само в секции с над триста избиратели, но извън граница – не. Така машинно ще може да се гласува само в България. Машинно гласуване ще бъде въведено, но поетапно. От БСП разкритикуваха управляващите, че изпълняват становище на ЦИК, с което се обяснява защо не може да се въведе такова и обвиниха мнозинството, че саботират въвеждането на машините за вота. Електронното гласуване, което трябваше да се проведе за пръв път на идните избори, също се отменя за неопределен период от време. Аргументът тук е, че системата трябва да гарантира 100 процента сигурността на вота, а защита от хакерски атаки се осигурява сложно. Дебатирано бе и задължителното видеонаблюдение в изборните секции. Ако то се приеме, във всичките над 12 000 секции, трябва да се поставят камери, които да предават в реално време изборния ден, но същевременно да се запази тайната на вота от тъмната стаичка.   Данаил Кирилов, ГЕРБ: Ще гласуваме електронно, когато има сигурност Имаме амбицията електронното дистанционно гласуване да стане факт, но когато имаме технологична сигурност и обезпеченост на процеса. В ЦИК имаше консенсус по въпроса, че са необходими корекции и изменения в законодателството с оглед отпадане на абсолютността на машинното гласуване във всички избирателни секции. Това не означава да предлагаме заличаване или отказ от този тип гласуване. Бих предложил да остане цифровата номерация, но като тя се стартира за преференциалното гласуване от различно число.   Юлиан Ангелов, ОП: За нас е важно да отпаднат номерата на партиите За нас е важно номерата на партиите да отпаднат. Крайно време е българските граждани да не гласуват за номера, а за определени кандидати. Със законопроекта ни целим да избегнем феномена „15-15”, който се случва на всички партии. На нас патриотите не ни се е случвало, но има други, които са ощетени. Да спрем това да се гласува за номера. Хората трябва да бъдат интелигентни, когато отидат да направят избора си. ЦИК е създаден при доминацията на БСП и ДПС.   Хамид Хамид, ДПС: Създава се съмнение за въвеждане на образователен ценз Нашето становище е да се върви само към машинното гласуване, трябва да извадим хартиените бюлетини от изборния процес. Трябва да махнем хартията и химикалката от изборния процес и ще видим ползите от машинното гласуване още от първите избори, на което то ще бъде приложено. Смятаме, че има няколко по-добри варианта за решаване на проблема „15-15” и ще ги предложим между първо и второ четене. Считаме още, че премахването на номерата от бюлетината не е удачен вариант и създава съмнение за въвеждане на образователен ценз.   Крум Зарков, БСП:  Горди сме с IT постижения, а катастрофирахме с прости машини България е страна на космонавти и горда с IT постижения, а катастрофира през елементарното изискване на Изборния кодекс за няколко прости машини. За пет години постоянно действащата изборна администрация не успя да се справи с осигуряването на няколко хиляди машини за изборния ден. От ЦИК отсякоха „Не” и вносителите побързаха да се съгласят с тази безапелационна присъда. По какви критерии ЦИК ще избере къде да има машини и къде – не? Единственият резултат от този закон ще бъде още по-ниска степен на доверие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.12", "title": " Преференциите за вота ще започват от № 100\t\t\t"}
{"url": "https://trud.bg/%d0%b7%d0%b0%d0%bc-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d1%81%d0%b0%d1%89-%d0%b8%d0%b4%d0%b2%d0%b0-%d0%b2-%d1%81/", "text": "Зам.-държавният секретар на САЩ Джон Съливан ще пристигне в София в петък, за да обсъди теми, свързани с оперативно съвместими с НАТО американски системи. Той ще подчертае значението на енергийната диверсификация за националната сигурност на България и за регионалната стабилност. Съливан е на обиколка в Централна и Източна Европа, която ще продължи от 12 до 20 декември.  ", "date": "2018.12.12", "title": " Зам.-държавният секретар на САЩ идва в София\t\t\t"}
{"url": "https://trud.bg/%d1%82%d1%80%d0%b8-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b1%d0%b8%d0%b2%d1%88%d0%b8%d1%8f-%d0%b0%d0%b4%d0%b2%d0%be%d0%ba%d0%b0%d1%82-%d0%bd%d0%b0/", "text": "Майкъл Коен, бившият адвокат на президента на САЩ Доналд Тръмп, бе осъден днес на три години затвор за незаконно даване на пари на две жени, за да мълчат, по време на предизборната кампания на неговия клиент през 2016 г., както и заради това, че излъгал пред Конгреса за проект за построяване на Тръмп тауър в Москва, предадоха Ройтерс и Франс прес. Тръмп имал извънбрачни връзки с двете жени.  Окръжният съдия в Манхатън Уилям Поли осъди Коен на три години затвор за плащанията, които били в нарушение на финансовото законодателство на САЩ. Той отделно постанови два месеца затвор за бившия адвокат на Тръмп за фалшивите му показания пред Конгреса. Коен ще изтърпи двете наказания едновременно, което означава, че ще лежи три години в затвора, отбелязва Ройтерс. През август бившият адвокат на американския президент призна за плащанията, а през ноември – и за фалшивите изявления. „Много пъти имах усещането, че е мое задължение да прикривам мръсни номера“ на (Тръмп), каза днес Коен пред съдията.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Три години затвор за бившия адвокат на Тръмп Майкъл Коен, плащал на жени да мълчат за връзките им с президента"}
{"url": "https://trud.bg/%d1%82%d1%8a%d1%80%d1%81%d1%8f%d1%82-%d1%81%d0%b5%d0%bd%d1%87%d0%b5%d1%81%d1%82%d0%b0-%d0%b0%d1%80%d0%bc%d0%b8%d1%8f-%d0%b2-%d0%b1%d1%83%d0%bd%d0%b4%d0%b5%d1%81%d0%b2%d0%b5%d1%80%d0%b0/", "text": "Германски войници са се обединили в сенчеста армия, твърдят местни медии, макар че министерството на отбраната опровергава тази информация, писа швейцарският в. “Нойе цюрхер цайтунг”. Въпреки това федералната прокуратура възнамерява подробно да изучи този въпрос. Смята се, че ръководител на мрежата, с която са се заели следователи от полицията, е военнослужещ с псевдонима “Ханибал”. Той и съратниците му се готвели за Деня Х, в който трябвало да организират въоръжен бунт. Денят Х е кодово название за крах на държавния строй – мощен терористичен атентат или атака на руската армия. Имало и списък на хора, които трябвало да бъдат екзекутирани в този ден. Основен мотив на мрежата била омраза към левите сили и мигрантите, тъй като в списъка имали имена на леви политици и активисти. За Деня Х Ханибал и съмишлениците му уж подготвили складове с оръжие, гориво и храни. “В момента нямаме информации за съществуване на екстремистка мрежа в Бундесвера”, заявиха от министерството на отбраната. “Зеленият” депутат Константин фон Ноц обаче смята медийните съобщения за достоверни.", "date": "2018.12.12", "title": " Търсят сенчеста армия в Бундесвера\t\t\t"}
{"url": "https://trud.bg/%d0%b7%d0%b0%d1%81%d0%bd%d0%b5%d1%85%d0%b0-%d0%b1%d0%b8%d0%b2%d1%88%d0%b8%d1%8f-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d0%bf%d1%80%d0%b5%d0%bc%d0%b8%d0%b5%d1%80-%d0%bd%d0%b8/", "text": "Докато в Македония се опитват да върнат бившия премиер Никола Груевски, за да го вкарат в затвора, той спокойно си се разхожда из Будапеща и си пийва бира, предаде „Канал 3“. За първи път Груевски бе забелязан на публично място, след като избяга от родината си в средата на ноември и пристигна в Унгария, където получи политическо убежище. Успя да го заснеме журналистът от британския вестник „Гардиън“ Дан Нолан. Той я публикува в профила си в Туитър и към снимката написа многозначителния текст: „Хванах те!“ Облечен в червено пухено яке Груевски е уловен точно как излиза от бирария в унгарската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Заснеха бившия македонски премиер Никола Груевски да се разхожда в Будапеща (СНИМКА)"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d1%81%d0%b5-%d0%be%d1%82%d1%82%d0%b5%d0%b3%d0%bb%d1%8f-%d0%ba%d0%b0%d1%82%d0%be-%d0%bb%d0%b8%d0%b4%d0%b5%d1%80-%d0%bd%d0%b0-%d0%ba%d0%be%d0%bd/", "text": "Британският премиер Тереза Мей заяви пред депутатите от нейната Консервативна партия, че няма да ги води на следващите парламентарни избори, предаде Ройтерс, като се позова на един от тях. Мей се срещна с консерваторите в Камарата на общините, преди те да й гласуват вот на доверие тази вечер. Британският министър-председател признала, че има съпротива срещу това тя да води управляващата партия на следващите избори. В същото време предупредила, че сега е много лош момент за смяна на лидера, и подчертала, че Брекзит трябва да бъде осъществен и то навреме, каза един от присъствалите депутати, Алек Шелбрук. Той цитира изявление на Мей, че тя няма да свиква предсрочни парламентарни избори до редовните през 2022 г., но няма да води консерваторите на тези избори. Предвидено е депутатите от управляващата партия в долната камара на парламента да започнат да гласуват вот на доверие на Мей в 20 часа българско време. Очаква се гласуването да продължи около два часа, като резултатът ще стане ясен около 23 часа българско време. Прогнозите са, че Тереза Мей ще получи вот на доверие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Тереза Мей се оттегля като лидер на консерваторите преди изборите през 2022 г."}
{"url": "https://trud.bg/%d0%b0%d0%b9%d1%84%d0%b5%d0%bb%d0%be%d0%b2%d0%b0%d1%82%d0%b0-%d0%ba%d1%83%d0%bb%d0%b0-%d1%83%d0%b3%d0%b0%d1%81%d0%b2%d0%b0-%d0%b2-%d0%bf%d0%be%d0%bb%d1%83%d0%bd%d0%be%d1%89-%d0%b2-%d0%bf%d0%b0%d0%bc/", "text": "Светлините на Айфеловата кула ще угаснат в полунощ (1 ч. българско време утре) в памет на жертвите при атаката в Страсбург вчера, съобщи кметът на Париж Ан Идалго, цитирана от Франс прес. В послание социалистката Идалго изрази подкрепата си за семействата на убитите и за всички жители на Страсбург. Светлините на Айфеловата кула, „емблемата“ на френската столица, редовно биват изгасявани в памет на жертвите на терористични атаки по света, отбелязва Франс прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Айфеловата кула угасва в полунощ в памет на жертвите от Страсбург"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d0%b5-%d1%81%d1%80%d0%b5%d0%b4-%d1%80%d0%b0%d0%bd%d0%b5%d0%bd%d0%b8%d1%82%d0%b5/", "text": "28-годишният италиански журналист Антонио Мегалици е сред тежко ранените в  снощи, лекарите в болницата „Отпиер“ се борят за живота му, съобщи  . Мегалици се намирал в столицата на Елзас, за да отрази последната сесия за годината на Европарламента. „Не е вярно, че е бил опериран, защото в този момент лекарите не смеят да оперират“, заяви Данило Мореско, баща на годеницата на Антонио Мегалици, който работи в радиостанция в италианската област Трентино. Дъщеря му Луана и родителите на Антонио спешно заминали в Страсбург снощи, щом научили, че годеникът й е ранен. „Първо не можеха да го открият, после изглеждаше, че е леко ранен, но не се знаеше как. Впоследствие разбрахме, че е улучен от куршум на атентатора в зоната на черепа, между тила и гръбначния стълб в една много опасна зона“ разказа за семейната драма Данило Мореско. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Италиански журналист е сред ранените от стрелбата в Страсбург\t\t\t"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d1%80%d0%b8%d1%81%d1%83%d0%bd%d0%ba%d0%b8-%d0%b2-%d0%ba%d0%be%d0%bd%d0%ba%d1%83/", "text": "Авторите на най-добрите рисунки в конкурса „Моите приятели от друг етнос“ бяха наградени за своя талант и активна дейност. Церемонията се състоя в заседателната зала на кметството, а конкурсът е част от проекта „Интегриран подход за постигане на значими и устойчиви резултати в образователната интеграция на ученици от етнически малцинства в община Бургас“. Зам.-кметът Йорданка Ананиева представи постигнатите резултати по проекта. По време на неговото реализиране са създадени 6 клуба „Говоря и пиша на български език“ и 6 клуба „Приятели на книгата“ в 6 основни училища. Допълнително обучение по български език и литература са преминали над 170 ученици, в това число 79 принадлежащи към маргинализирани групи. Проведени са над 2400 часа допълнителна подготовка. В навечерието на 24 май и на 1 ноември са проведени три състезания – „Говоря и пиша на български език“ и три състезания – „Приятели на книгата“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Наградиха най-добрите рисунки в конкурса „Моите приятели от друг етнос“"}
{"url": "https://trud.bg/%d0%bc%d0%bb%d0%b0%d0%b4-%d0%b3%d0%b0%d1%81%d1%82%d1%80%d0%be%d0%b5%d0%bd%d1%82%d0%b5%d1%80%d0%be%d0%bb%d0%be%d0%b3-%d0%be%d1%82-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2/", "text": "Гастроентерологът д-р Илко Костурков от болницата в Горна Оряховица бе един от малкото български млади специалисти , който участва в Международния конгрес в Загреб. В международния форум, който се проведе от 6 до 9 декември в столицата на Хърватия, се включиха 10 български гарстоентеролози, като седем от тях бяха от столични болници, а трима- от лечебни заведения в Русе, Пловдив и Горна Оряховица. В конгреса са взели участие още и медици от Австрия, Австралия, Швеция, Германия, Франция, Южна Корея, Швейцария и др., които са обменили опит и идеи. На форума са били показани най- нови технологии и практики в областта на гастроентерологията, и се е провел уъркшоп за младите медици. “ Училището премина в няколко сесии. Върху модели от свински стомахчета ни учеха да оперираме и да овладяваме най- съвременни техники. Имаше сесии за мукозни резекции и субмукозни дисекции (б.а.интервенции за отстраняване на предракови полипи)“, сподели д-р Костурков. По думите на медика от МБАЛ „Свети Иван Рилски“, във форума са взели участие и авторитетни лектори от световна величина. За младия гастроентеролог участието в конгреса е изключително ползотворно, като в момента е в процес на внедряване на нови ендоскопски техники в болницата в Горна Оряховица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Млад гастроентеролог от Горна Оряховица участва в конгрес в Загреб\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d1%81%d0%bf%d0%b8%d1%80%d0%b0%d1%82-%d0%b2%d0%be%d0%b4%d0%b0%d1%82%d0%b0-%d0%b2-%d0%be%d0%b1%d1%89%d0%b8%d0%bd%d0%b0-%d0%ba%d1%83%d0%b1%d1%80%d0%b0%d1%82/", "text": "Няма да има спиране на водата за населените места в община Кубрат. Това съобщиха от Енерго-Про, след като в сряда е подписан споразумителен протокол за разсрочване дълга на общинското ВиК за електроенергия. На извънредна сесия е поет ангажимент Общината да стане гарант за погасяване на натрупаните за близо пет години над 3,1 млн. лв. Те трябва да бъдат изплатени на вноски до края на 2019 г. Електроснабдителната компания е прекратила процедурата по спиране на тока, която започна този понеделник с изключване захранването на административната сграда на местното ВиК. За сряда беше обявено, че ще спре захранването на помпените станции и другите съоръжения. Това заплашваше близо 18 000 жители на общината от безводие и бедствено положение. Постигането на споразумение между Енерго-Про с общинския съвет и администрацията в Кубрат прекрати кризисната ситуация. От енергийната компания благодарят на общинското ръководство, министерствата на енергетиката и регионалното развитие, КЕВР, ДАНС и други, които съдействали за успешното решаване на критичната ситуация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.12", "title": " Няма да спират водата в община Кубрат\t\t\t"}
