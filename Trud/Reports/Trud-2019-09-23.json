{"url": "https://trud.bg/%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82-%d0%b0%d1%80%d0%bc%d0%b8%d1%8f%d1%82%d0%b0-%d0%b7%d0%b0-192-000-%d0%bb%d0%b5%d0%b2%d0%b0/", "text": "Позициите са за „Злополука” на военните и цивилните служители, „Гражданска отговорност” за шофьорите Военното министерство пусна обществена поръчка, за да застрахова работещите в системата на отбраната. Поръчката е на стойност 192 000 лв. без ДДС. Тя е обособена в пет позиции. Първата е за застраховка „Злополука”, настъпила при или по повод изпълнение на служебните задължения на общо 25 205 военни. Втората позиция е със същите условия, но за общо 10 309 цивилни служители в отбраната. Третата позиция е за застраховка „Гражданска отговорност” за армейските водачи на МПС. Тя обхваща 4787 униформени и 1436 цивилни шофьори или общо 6 223 водачи. Последните две позиции са за застраховане на геодезически инструменти, собственост на МО, както и на 9 служители от кадастъра на ведомството. Междувременно от МО съобщиха, че над 120 са до момента кандидатите в обявения втори за тази година конкурс на Военноморските сили за попълването на 100 вакантни матроски длъжности. Срокът за подаване на документи е до 18 октомври. Експертите отчитат, че този сравнително добър засега резултат се дължи и на кампанията „Бъди войник”, чиито рекламни инициативи се провеждат в цялата страна. Доскоро за едно вакантно място се падаше по- малко от един кандидат.", "date": "2019.09.23", "title": " Застраховат армията за 192 000 лева"}
{"url": "https://trud.bg/%d0%b1%d0%b0%d1%80%d0%b8%d0%ba%d0%b0%d0%b4%d0%b8%d1%80%d0%b0%d0%bb%d0%b8%d1%8f%d1%82-%d1%81%d0%b5-%d0%bc%d1%8a%d0%b6-%d0%b2-%d0%b1%d0%bb%d0%be%d0%ba-%d0%b2-%d1%81%d0%be%d1%84%d0%b8%d1%8f-%d0%b7%d0%b0/", "text": "57-годишният мъж, който над 20 часа стоя барикадиран в блок в София, е заплашвал с убийство собственик на охранителна фирма. Това се е случило след отказ да бъде нает на работа. Когато от полицията го потърсили за обяснение, Ивайло Коцев изпаднал в криза, започнал да стреля и се барикадирал в апартамента си в столичния квартал „Овча купел“, информира  След като още в неделя вечерта полицията успя да влезе в дома на мъжа, той е изведен оттам едва в понеделник сутринта. Задържан за 24 часа. Предстои да му бъде направена психиатрична експертиза, тъй като е с отклонения и е лежал многократно в клиники. По случая е образувано досъдебно производство за закана за убийство. Ако експертизата покаже, че той може да носи отговорност за действията си, ще му бъде повдигнато обвинение. Ако не, както предполагат разследващите, ще бъде настанен в психиатрично заведение. Преди два месеца 57-годишният мъж отишъл на интервю за работа. „След като не е одобрен, в един дълъг период от време започва да изпраща SMS-и, отправят се сериозни закани, включително и за убийство и включително за саморазправа със собственика на фирмата”, заяви директорът на СДВР Георги Хаджиев. В събота заплашваният подава сигнал в полицията, че мъж с камуфлажна униформа и оръжие го е търсил в офиса му. Затова от полицията отиват на адреса на 57-годишния мъж. „При опит да влязат в контакт с лицето, в апартамента се чува презареждане и започва да се стреля. Може би има изстреляни над два пълнителя”, коментира още Хаджиев. След това мъжът се барикадира. Полицаи и психолози опитват да преговарят с него часове наред, но без успех. Затова решават да влязат в дома му насила през терасата. „Целта на влизането е едната тактическа двойка да му отвлече вниманието, докато другата го неутрализира”, посочи Георги Хаджиев. „Той нямаше много време да реагира. Колегите влязоха много бързо, професионално, не можа да реагира по никакъв начин, беше задържан”, заяви заместник-директорът на СДВР Антон Златанов. Газовият пистолет, с който мъжът стрелял, не бил регистриран. „Глобата, която може да му се наложи, в крайна сметка, е до 500 лева. Може би трябва да се помисли за промяна в законодателството”, каза Георги Хаджиев. Това не е първа подобна проява за 57-годишния мъж. Предишната е от 2015 година. Отново с газово оръжие. „В заведение за бързо хранене по някакъв начин е влязъл в словесен конфликт с някаква гражданка. След това демонстративно пак е извадил пистолета си на масата”, заяви Ивайло Хаджиев. Мъжът страда от биполярно разстройство, шизофрения и има проблеми с алкохола. Според психолози не е сигурно, че това е причината за поведението на 57-годишния мъж. „Такова поведение може да има всеки при някакви определени обстоятелства. Поради това се назначава експертиза, която да изследва всички аспекти на това поведение и да прецени дали това е болестно състояние или е резултат на някакви други фактори”, коментира психологът Цветеслава Гълъбова. Съседите на Ивайло още са в шок. „Той е възпитан, внимателен. Да отключи такова нещо е много тъжно”, каза Надя Гаджева, съседка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Барикадиралият се мъж в блок в София заплашвал с убийство собственик на охранителна фирма"}
{"url": "https://trud.bg/%d1%85%d0%be%d1%82%d0%b5%d0%bb%d0%b8-%d1%81%d0%b0-%d1%83%d0%b6%d0%b8%d0%bb%d0%b5%d0%bd%d0%b8-%d0%be%d1%82-%d1%84%d0%b0%d0%bb%d0%b8%d1%82%d0%b0-%d0%bd%d0%b0-%d1%82%d0%be%d0%bc%d0%b0%d1%81-%d0%ba%d1%83/", "text": "Нощувките се плащат до 60 дни след отпътуване на туристите Десетки хиляди нощувки все още не са разплатени към българските хотели от най-стария английски туроператор Томас Кук, който обяви фалит. Загубите за някои хотели ще бъдат от десетки до стотици хиляди евро, обясниха за „Труд“ управители на морски комплекси. Причината за голямото ужилване е, че по принцип плащанията за вече реализираните през лятото нощувки се бавят с до 60 дни след отпътуване на туристите. При това става въпрос за ваканциите, реализирани през високия сезон – от средата на юли до края на август, когато и цените са най-високи. Плащанията към родните хотели обаче са спрели още през юни, затова се очаква общите загубите за бизнеса да достигнат десетки милиони евро. Хотели, които работят основно на английския пазар с Томас Кук са заплашени от фалит, въпреки гаранционния фонд на Великобритания, откъдето би трябвало да си получат парите. Това обаче ще стане с огромно забавяне, което може да е фатално. Според други представители на бранша родните хотелиери няма да получат нищо, защото Томас Кук не оперира директно на родния пазар, а чрез посредници. Така българските хотели няма да могат да се възползват от гаранционния фонд във Великобритания. По-голямата опасност е, че туристите губят доверие в туроператорите и все по-често сами плащат ваканцията си директно на хотелите, при това в последния момент, коментираха от бранша. Пред трудности може да се изправят и хотели в големите ни зимни курорти, които са си партнирали с Томас Кук. За тях обаче все още има време за реакция и могат да продадат предварително резервираните стаи от туроператора. Заради очаквания отличен ски сезон може да се окаже, че те дори печелят и могат да продадат свободните стаи на по-висока цена. Освен това ще могат да задържат като неустойки предварително платените авансови суми по резервациите, ако има такива.   В Слънчев бряг има 2 хил. клиенти на туроператора Никой гост не е изгонен Мария Кехайова,  Труд, Бургас Над 2000 туристи на фалиралата компания „Томас Кук“ се намират в Слънчев бряг, съобщи Пламен Копчев, шеф на Съюза на собствениците в курорта. Те са настанени в над 40 хотела, където ги хранят и правят всичко необходимо, за да се чувстват комфортно, каза още Копчев. Хотелиерите де факто задлъжняват към доставчиците, защото никой не знае дали ще си получат парите за гостоприемството. Само за Слънчев бряг дълговете засега са няколко десетки милиона евро. Според данните на НСИ около 20 хил. туристи от Великобритания пристигат през всеки от летните месеци юни, юли и август. Част от тях идват с други компании или индивидуално, затова засега не могат точно да бъдат изчислени и загубите от фалита на най-стария британски туроператор. Следим ситуацията непрекъснато, за да защитим пазара на България, коментира министърът на туризма Николина Ангелкова. Фалитът на Томас Кук е тежко събитие, което ще нанесе щета на българския туризъм, тъй като компанията държи над 50% от полетите към летищата във Варна и Бургас, коментира директорът на Института за анализи и оценки в туризма Румен Драганов. Ако и Томас Кук – Германия обяви фалит, ще има верига от фалити, която ще предизвика хаос, който вече се наблюдава на редица от летищата в света, допълни анализаторът. Той съобщи, че в неделя на летище Бургас, поради отмяна на полета на „Томас Кук“, 54 пътници са били натоварени на самолети на „Балкан холидейс еър“ и са откарани до лондонското летище „Гетуик“. Това според Драганов е добро решение, тъй като от туроператора са се обърнали към гражданската въздухоплавателна администрация на Великобритания да поеме извозването на всички британци към родината им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Хотели са ужилени от фалита на Томас Кук\t"}
{"url": "https://trud.bg/%d1%81%d0%b0%d0%bc%d0%be%d1%83%d0%b1%d0%b8-%d1%81%d0%b5-%d1%84%d0%b0%d1%80%d0%b0%d0%be%d0%bd%d1%8a%d1%82-%d0%bd%d0%b0-%d0%b4%d1%83%d0%bf%d0%bd%d0%b8%d1%88%d0%ba%d0%b0-%d0%bf%d0%be%d0%bf%d1%83/", "text": "Финансовата пирамида завлякла 216 души с 3,6 млн. лв. В петък трябвало да се изправи пред съда Собственикът на известната финансова пирамида “Дупнишка популярна каса” Георги Близнаков се самоуби рано сутринта в Благоевград. 62-годишният мъж скочил от стълбищната площадка на седмия етаж на бл.37 в жк. “Запад” около 6.30 ч. сутринта. Близнаков не живее там и е отишъл на мястото само, за да сложи край на живота си. По-късно в Благоевград е пристигнала и съпругата на му – Ивона Близнакова. Двамата са подсъдими за незаконни банкови сделки, от които са пострадали 216 души, а причинените им вреди са за 3,6 млн. лева. Обвинени са и за пране на пари и данъчни престъпления. Делото е било насрочено за петък, 27 септември в Районния съд в Дупница. То не можа да стартира през юни, защото тогава Близнаков е бил в болница. През 2016 г. “Дупнишка популярна каса” фалира и вложителите загубиха парите си. Някои бяха внасяли суми от по 500-600 лв., но имаше и такива, които изгоряха с по над 150 хил.лв. Те се поблазнили от лихвата, която била между 14 и 18%. Близнаков и жена му сключили 10 договора от 15 януари 2010 г. до 20 януари 2015 г. в Дупница. В качеството си на председател и представляващ КСК “Дупнишка популярна каса” той отпуснал на Ивона заем за строеж на жилищна сграда и къща за гости в Сапарева баня в размер на близо 1,5 млн. лева. Двамата избегнали плащане на 135 702 лв. корпоративен данък чрез фалшиви декларации. По делото са разпитани свидетели, иззети веществени доказателства, извършени експертизи. Въпреки фалита и разследването срещу тях, Близнакови се преориентирали и започнали да се занимават с лихварство. През април 2017 г. прокуратурата иззе договори на фирмата им “Феникс СБ” за кредити срещу лихва от 2 лв. на ден, раздавани под логото на кухото дружество “М Кредит”. Клиенти се оплакаха от агресивни събирачи на дългове, а от БНБ заявиха, че фирмата не в списъка с лицензираните за кредитна дейност. “Феникс СБ” ЕООД, собственост на сина на Георги Близнаков – Сотир и жената, с която той живее – Миглена Драганова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Самоуби се фараонът на “Дупнишка популярна каса” (обзор)\t"}
{"url": "https://trud.bg/%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d1%81-8-%d0%bd%d0%b0-%d1%81%d1%82%d0%be/", "text": "Привлекателни за младите семейства са къщи на разстояние до 35 км от града Средната цена на квадратен метър от жилище в Пловдив през първото тримесечие на 2019 г. достига 757 евро, което е ръст с около 8% на годишна база. Въпреки това, тя остава по-ниска от цените в Бургас и Варна, където те са 830-850 евро/кв.м, сочат данни на компания за недвижими имоти. Цените на жилищата в Пловдив, както и в София, продължават бързо да нарастват, макар че ръстът забавя темпото си – от 15% през миналата година той достига 8%. Търсенето на жилища в града продължава да изпреварва предлагането. И през 2019 г. в Пловдив продължават да се предлагат най-много жилища в процес на строителство, което е продиктувано от търсенето на купувачите, които определено предпочитат апартаменти в сгради ново строителство. Една от причините за увеличаване на сделките с жилища на етап „в строеж” са по-гъвкавите форми на заплащане. При подобен тип инвестиция „на зелено” купувачите имат възможност за финансиране на сделката с ипотечен кредит на етап Акт 14 и минимално самоучастие от тяхна страна. Жилищата с две спални са хит в Пловдив, отчетоха брокери. Търсят се предимно апартаменти с размери между 55 кв. и 65 кв. метра, което е напълно разбираемо с оглед тяхната функционалност – те са подходящи за живеене и за отдаване под наем. Запазва се и повишеното търсене на едностайни апартаменти тип студио с цел отдаване под наем, което бе продиктувано от обявяването на Пловдив за Европейска столица на културата. Тези апартаменти са и по-евтини, което дава възможност за по-голяма доходност от отдаване под наем. Апартаменти в Пловдив търсят много семейства от Южна България, предпочитащи града заради по-големите възможности на пазара на труда. Все повече млади семейства предпочитат да закупят собствен дом в затворен комплекс, с което да си гарантират повече спокойствие и сигурност, коментираха специалисти по недвижими имоти. Търсят се такива жилища както в централната част на града, така и в крайните квартали. Наред с това расте и броят на желаещите да притежават дом извън големия град, като най-предпочитани са къщите на не повече от 35 км от Пловдив.  Брокерите отчитат удължаване на периода на реализиране на сделките с жилищни имоти. През миналата година пловдивчани са се сдобивали с нов дом средно след 3 месеца търсене, докато тази година срокът е нараснал до 6 месеца. При наемния пазар в Пловдив няма съществена промяна – с най-висока доходност остават жилищата в районна на Медицинския университет и центъра, като се увеличава търсенето на нови модерни апартаменти в кв. Христо Смирненски. Инвестиции вдигат цените на домовете Нови предприятия привличат хората Освен големите градове на страната с над 120 хил. души население, имотите поскъпват и в редица други селища благодарение на инвестициите. Раздвижването на местната икономика води до повишено търсене на имоти. Примери за такива градове са Шумен, Кърджали и Хасково, коментираха брокери на имоти. Причината за ръста при покупките на жилища основно са инвестиции в производството. Откриването на нови предприятия повлича хора, които искат да живеят и да работят там. Варна пък като университетски център привлича повече млади хора, които си купуват дом и остават в града. Повечето брокери съветват клиентите си да купуват жилища в квартали, които са с много добра инфраструктура. Това ще гарантира повишаване на стойността на жилището през годините. Най-голямо търсене на жилища под наем има за малки жилища, подходящи за сам човек или за двама души. В България няма твърде голямо предлагане на този тип жилища, при които доходността е най-висока. Наемателите в страната търсят такива жилища като са готови да дадат средно между 300 лв. и 400 лв. на месец, но много от собствениците искат по-големи суми.", "date": "2019.09.23", "title": " Жилищата в Пловдив поскъпнаха с 8 на сто\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b2-%d0%bd%d1%8e-%d0%b9%d0%be%d1%80%d0%ba-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8/", "text": "България може да бъде пример в света с това, че от векове сме изградили толерантност към религиите и вероизповеданията, заяви държавният глава Румен Радев пред български журналисти в Ню Йорк във връзка с участието си в събитие на високо равнище, посветено на защитата на религиозните свободи, организирано и модерирано от президента на САЩ. Участието на българския президент е по покана на американския му колега Доналд Тръмп, съобщават от президентството. Румен Радев призова за по-голяма толерантност към разбирането на културните кодове на различните общества. България и САЩ са стратегически съюзници, приятели и партньори и според мен не следва да има ограничение за визите за български граждани, заяви Румен Радев в отговор на журналистически въпрос след форума и допълни, че отпадането на визовия режим ще допринесе много за задълбочаване на инвестиционното, търговско-икономическото сътрудничество и туризма. Президентът каза, че все пак става дума за американско законодателство и България трябва да прави максимално възможното процентът на отказа на визи за наши сънародници да бъде намален. В отговор на въпрос, свързан с гарантирането на свободата на медиите в България, Румен Радев заяви, че най-голямата заплаха у нас е автоцензурата. „Привидно може да има свобода и да се твърди, че няма намеса в работата на медиите, но да са създадени такива условия и финансови зависимости, както и организационни разпоредби, които да карат журналистите сами да се цензурират“, заяви президентът, като посочи, че медийната свобода е сложно понятие, с много компоненти. Румен Радев допълни, че България се нуждае от ясни критерии за сключване на договори и разпределение на европейски фондове и програми за реклама в медиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Президентът Радев в Ню Йорк: България и САЩ са стратегически съюзници и не следва да има ограничение за визите"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-487/", "text": "Таен руски чат без американци IMO работи по-добре извън ЕС, ползват го в Дубай и Пакистан. Политици и бизнесмени заключиха телефоните си.               На какви почивки имате право, когато работите на компютър Трудово-правна консултация на „Труд“.           Калпакчиево “правосъдие” убива Темида Решението за предсрочно освобождаване на Полфрийман нанесе брутален удар върху правото и справедливостта – анализ на д-р Борислав Цеков.                 Случаят БНР не е приключен, нещо ще се случи „Главанаците“ лавират, пускат ни по фалшиви следи, а всъщност готвят нов закон, примерно – ТВ Панорама с Иван Гарелов.         Местните избори ще определят хоризонта на правителството Необходима е програма с приоритети за догонващо развитие на България, казва Четин Казак, кандидат за кмет на ДПС за Шумен, в интервю за „Труд“.           Бургаският бард Силует на Ваньо Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Вижте акцентите в броя на вестник „Труд“ във вторник, 24 септември 2019"}
{"url": "https://trud.bg/%d0%bd%d0%b0-%d0%ba%d0%b0%d0%ba%d0%b2%d0%b8-%d0%bf%d0%be%d1%87%d0%b8%d0%b2%d0%ba%d0%b8-%d0%b8%d0%bc%d0%b0%d1%82%d0%b5-%d0%bf%d1%80%d0%b0%d0%b2%d0%be-%d0%ba%d0%be%d0%b3%d0%b0%d1%82%d0%be-%d1%80%d0%b0/", "text": "Въпрос:  Здравейте, искам да разбера какви почивки ми се полагат, когато работя с компютър. Има ли изисквания, които работодателят трябва да спазва, когато работата на служителите е свързана със стоене пред монитора? Д. Грозданов, гр. Свищов Отговор:  Съгласно чл. 8. от Наредбата, работодателят следва да организира трудовата дейност на лицата, работещи с видеодисплеи, по начин, осигуряващ периодични прекъсвания на работата с видеодисплеи, които се ползват за: 1. регламентирани почивки, като техният брой, продължителност и ред на ползване се определят в съответствие с изискванията на Наредба № 15 от 1999 г. за условията, реда и изискванията за разработване и въвеждане на физиологични режими на труд и почивка по време на работа; 2. извършване на други дейности с цел намаляване на натоварването, дължащо се на работата с видеодисплеи. Пълният отговор четете в броя на вестник „Труд“ в сряда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " На какви почивки имате право, когато работите на компютър"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%ba%d1%80%d0%b0%d0%b9%d0%bd%d0%be-%d0%b2%d1%80%d0%b5%d0%bc%d0%b5-%d0%b5-%d0%b1%d1%8a%d0%bb%d0%b3/", "text": "Проблемите на климата вече не са спор между учени, политици и корпорации. Надига се огромна протестна и конструктивна енергия сред младите хора по цял свят, които настояват за решителни действия и промени, защото бъдещето им принадлежи. Това заяви президентът Румен Радев пред български журналисти в Ню Йорк, след като участва в Срещата на най-високо равнище по въпросите на климата, която се провежда в рамките на 74-ата редовна сесия на Общото събрание на ООН, съобщават от президентството. Българският държавен глава ръководи делегацията и представя страната ни на форума. Президентът подчерта, че исканията на младежите за промени са свързани с тяхното желание да живеят в свят, в който бъдещето им е застрашено от огромното индустриално замърсяване, изчезване на биоразнообразието, от риска цели държави да изчезнат от глобалното затопляне и повишаване на нивото на световния океан. „Нуждаем се от действия, заяви президентът и посочи, че днешната среща на най-високо равнище е била насочена именно към активния подход. Румен Радев допълни, че България дава своя принос – страната ни е една от държавите в ЕС, които изпълняват поетите ангажименти. Президентът отново настоя страната ни да предприеме стратегически подход по отношение на въгледобивната си индустрия. „Крайно време е България да се включи в европейските програми за въгледобивни региони в преход. Това ще гарантира бъдеще на хората и ще осигури целенасочени инвестиции и трансформиране на тези региони, посочи държавният глава. Румен Радев подчерта още, че в момента България получава автономност от въгледобивната индустрия, защото и суровините, и технологиите, и мощностите са наши. Същевременно е ясно, че ще продължава тенденцията за условия за намаляване на емисиите, затова трябва да гледаме стратегически, призова президентът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Президентът Радев: Крайно време е България да се включи в европейските програми за въгледобивни региони в преход"}
{"url": "https://trud.bg/%d1%82%d0%b0%d0%b5%d0%bd-%d1%80%d1%83%d1%81%d0%ba%d0%b8-%d1%87%d0%b0%d1%82-%d0%b1%d0%b5%d0%b7-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%86%d0%b8/", "text": "IMO работи по-добре извън ЕС, ползват го в Дубай и Пакистан WhatsApp мина Viber по сигурност с QR-код за компютър Руското приложение за криптирани съобщения IMO отказа регистрация на американски мобилни номера. До невъзможността да комуникират с приятели и колеги отвъд океана алармираха потребители на мобилното приложение в България. IMO набира популярност у нас, тъй като се оказа много добра алтернатива за сигурни разговори на политици, съдии и бизнесмени, признаха пред “Труд” магистрати и търговски представители. Неговата връзка, обаче, е изключително силна между Дубай, Пакистан и въобще страни извън Европейския съюз. Разработчиците му са блокирали достъпа до протоколи на трети страни (vk.com, od.ru, facebook, icq и други подобни) до техния проект. Програмата работи на всички съвременни телефони, включително iOS и Android, но някои от функциите му не са преведени на английски и остават в менюто на руски език. На пазара на приложенията за комуникация почти безспорно доминират и гигантите Viber и WhatsApp. Плюсовете и на двете е, че могат да се ползват и на десктоп, като WhatsApp се отваря на екрана на лаптопа само с QR-код. Само с потвърждение от мобилното устройство, компютърът получава достъп. Не можете да се скриете напълно  За да получи акаунт в приложение за комуникация, потребителят не може да остане напълно анонимен, защото попълва телефонния си номер. В България, за да получиш номер, даваш името си. Там където е необходимо да оставиш телефонния си номер, не може да става въпрос за пълна анонимност – информацията на комуникацията не се чете, но е ясно самоличността на участниците, обясниха пред “Труд” IT експерти. Криптиране “от край до край”  Криптиране на комуникация между две страни или “от край до край” се прави с цел ограничаване на достъпа на трети лица (доставчици на интернет услуги, автора на приложението, правителството или др.). Така, когато две или повече устройства комуникират чрез приложение, което разполага с това ниво на криптиране, информацията ще бъде предадена с помощта на секретен код, а не с несигурен обикновен текст. При използване на този метод на криптиране – ключът за криптиране се съхранява локално на самите устройствата на комуникиращите страни, с цел по-добра защита.   Сноудън и Шнайер залагат на Signal С Telegram файловете ви се самоунищожават Цветелина Георгиева,  Труд, Шумен Бившият служител на американското разузнаване Едуард Сноудън и Брус Шнайер, който е сред най-уважаваните експерти по компютърна сигурността в света, залагат на Signal – Private Messenger. Това коментира пред “Труд” Ангел Ангелов, доктор по методика на обучението по информатика. По думите му WhatsApp към момента е с повече от 1,5 милиарда потребители. След него по популярност се нареждат Viber – с повече от 900 милиона регистрирани потребители, Line – с над 700 милиона, Telegram – с над 220 милиона. В полза на криптирането при Telegram е опцията, че когато изтриете съобщения от вашата страна на разговора, на приложението от другата страна на тайния чат ще бъде наредено да ги изтрие съобщението. Също така можете да поръчате вашите съобщения, снимки, видеоклипове и файлове да се самоунищожават за определен период от време, след като са били прочетени или отворени от получателя.   Кралят на анонимността е Tor  Безспорно сред най-разпространените браузъри, които гарантират безопасността и най-вече анонимността на потребителите е браузъра Тоr.  Наричат го Краля на анонимността, защото не само крие IP – адресите, но и данните се криптират цели три пъти. Всеки следващ сървър няма и идея за предишната точка на преминаването на пакетите с данни. Браузърът Tor се разработва от проекта TorProject. В самата абревиатура на Tor се крие думата лук (onion, б.р.), а в логото на браузъра е заложен и самият зеленчук. Това е така заради множеството слоеве на защита, които крият дигиталните следи на потребителите. Tor позволява на потребителите и да теглят файлове безопасно и анонимно. Друг сигурен и анонимен браузър е Epic Privacy Browser. Познатите Google Chrome, Microsoft Edge и Opera също предлагат изключително висока степен на сигурност на потребителите, без обаче да гарантират такава анонимност, както първите споменати два браузъра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Таен руски чат без американци\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d0%b0%d0%b7%d0%bf%d0%be%d0%bb%d0%b0%d0%b3%d0%b0-%d1%81-%d0%b1%d0%bb%d0%b5%d1%81%d1%82%d1%8f%d1%89/", "text": "„Българското правителство активно работи не само за осигуряването на качествено здравеопазване за пациентите, но и те да имат достъп до най-модерните методи и иновации в лечението“. Това заяви министър-председателят Бойко Борисов на срещата си с водещи наши и чужди специалисти по повод ХI европейски конгрес по роботизирана хирургия, който ще се проведе от 26 до 28 септември в Софийския университет „Св. Климент Охридски“, съобщават от МС. Домакинството на престижния форум спечели Медицинският университет (МУ)-Плевен след сложна конкурсна процедура преди четири години в Париж. Председател на научния комитет на форума е ректорът на МУ-Плевен проф. Славчо Томов, а чл.-кор. проф. Григор Горчев е президент на конгреса в България. „България разполага с блестящи лекари и медицински специалисти, чиито опит и експертиза са известни в цял свят“, изтъкна премиерът Борисов, пред когото организаторите на форума отбелязаха, че за конгреса в София пристигат над 300 специалисти от Европа и Америка, както и китайските партньори на МУ-Плевен. От българска страна ще участват много наши лекари и студенти по медицина. „За първи път в конгреса ще участва и т. нар. Световен отбор от топ хирурзи“, очерта пред премиера Борисов чл.-кор. проф. Григор Горчев. Българският професор допълни, че на форума МУ-Плевен ще реализира две демонстрации на 3D хирургия на живо: на робот-асистирана операция от екип на самия проф. Горчев и на ХАЙФУ хирургия – от екипа на доц. Добромир Димитров.  Излъчването на демонстрациите е с обучителна цел по европейски проект по Оперативна програма „Наука и образование за интелигентен растеж“. Премиерът Борисов акцентира, че основен приоритет на правителството е образованието и именно конгреси като настоящия допринасят за още по-добрите резултати в работата на учени и лекари.  Мотото на ХI европейски конгрес по роботизирана хирургия е „Отвъд границите“, като посланието е за разширяване на асоциацията с млади специалисти от Източна Европа, които в бъдеще ще прилагат високите технологии и новите хирургични методи. По време на срещата с премиера Бойко Борисов, на която присъства и министърът на здравеопазването Кирил Ананиев, лекарите припомниха, че през миналата година МУ–Плевен отбеляза 10 години от въвеждането на роботизираната хирургия в Югоизточна Европа и в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Борисов: България разполага с блестящи лекари и медицински специалисти, чиито опит и експертиза са известни в цял свят\t"}
{"url": "https://trud.bg/%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d1%82%d0%b0%d0%ba%d1%81%d0%b8%d1%82%d0%b5-%d0%b7%d0%b0-%d0%bf%d1%80%d0%b5%d0%b2%d0%be%d0%b4%d0%b8-%d0%b2-%d0%b5%d1%81/", "text": "Таксите за презгранични парични преводи в ЕС ще бъдат намалени. От 15 декември 2019 г. те няма да надвишават таксите за преводи на същите суми в левове в рамките на страната. Това гласят промени в Закона за платежните услуги и платежните системи, пуснати от Министерството на финансите за обществено обсъждане. С измененията се въвежда забрана фирма, която няма лиценз за извършване на дейност по предоставяне на платежни услуги и/или издаване на електронни пари, да използва в своето наименование или в рекламата си думи, означаващи извършване на такава дейност. С промени в Наказателния кодекс пък се въвежда затвор за издаване на електронни пари без разрешение. При взимане на лиценз за извършване на платежни услуги се въвежда изискване БНБ да преценява дали лицата, притежаващи над 3% от капитала, биха могли да навредят на сигурността на предлаганите услуги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Намаляват таксите за преводи в ЕС"}
{"url": "https://trud.bg/39-%d0%be%d1%82-%d1%81%d0%b5%d0%bc%d0%b5%d0%b9%d0%bd%d0%b8%d1%8f-%d0%b1%d0%b8%d0%b7%d0%bd%d0%b5%d1%81-%d0%b5-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%8f%d1%82%d0%b0/", "text": "Дават работа на 414 хил. души В преработващата промишленост работят 8879 от компаниите Фамилните предприятия в страната са над 104 хил. сочат данни на Националния статистически институт. Семейните компании имат сериозно присъствие във всички сектори на икономиката като те дават работа на 414,8 хил. души. От заетите във фамилните компании над 87 хил. са самите собственици и членовете на техните домакинства. Останалите 327,5 хил. са наети работници и служители. Семейният бизнес се разраства, като в рамките на две години фамилните предприятия се увеличават с 1219, а заетите в тях нарастват с над 15 хил., или с 3,8%, сочат данните на НСИ. Най-много семейни фирми има в търговията – над 40 хил., или 39% от семейните предприятия. Причината за това е, че много хора започнат собствен бизнес с отварянето на магазин. Конкуренцията в този сектор обаче е огромна и не всеки успява да се справи и да оцелее на пазара. Това се потвърждава от данните на НСИ, според които в рамките на две години броят на семейните фирми в търговията намалява с 885, и то при положение, че постоянно се регистрират нови дружества. Но тези, които прекратяват дейността си явно са повече от навлизащите на пазара фирми. Търговията обаче дава прехрана на над 30% от всички заети в семейните фирми. На второ място след търговията по брой на семейните компании е секторът „Професионални дейности“, където влизат майсторите и занаятчиите. В този бранш работят над 10 хил. семейни фирми, или близо 10% от всички фамилни предприятия. На трето място по брой на семейните предприятия е преработващата промишленост. С производство се занимават 8,5% от фамилните компании, или точно 8879 дружества. Те дават работа на 112 хил. души. В сектора хотелиерство и ресторантьорство семейните дружества намаляват с 628 за две години до 7303 броя. В този сектор работят 7% от фамилните фирми и близо 28 хил. души. В сектора на транспорта и складирането също работят много фамилии – 5761, или 5,5% от семейните компании, като заетите в тях са над 55 хил. На следващо място по присъствие е селското стопанство с 5,4% от фамилните фирми. В строителството и търговията с имоти също има много семейни компании – по над 4 хил. В тези два бранша оперират по около 4% от фамилните предприятия в страната.   В София са 5% от дружествата Местят се от столицата в Кюстендил Много семейни компании са прехвърлили регистрацията си от София в Кюстендил, показват данните на НСИ. Само в рамките на година семейните фирми в Кюстендил рязко нарастват и от 1720 стават 23 373, или 22,3% от всички фамилни предприятия. Успоредно с това семейните компании в София намаляват до 5628, или само 5,3% от фамилните фирми. В Пловдив броят на семейните компании също рязко намалява и от над 10 хил. пада под 1600. В същото време семейните фирми в Пазарджик се увеличават с 6400 броя и надминават 10 хил. Подобни промени стават и в други райони. За година семейните фирми в Стара Загора намаляват с 2900, като със същия брой нарастват дружествата в Ямбол. В Русе семейните фирми намаляват с 2 хил., а със същия брой се увеличават предприятията в Разград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " 39% от семейния бизнес е в търговията\t"}
{"url": "https://trud.bg/%d0%b5%d0%bc%d0%b8%d0%bb%d0%b8-%d1%80%d0%b0%d1%82%d0%b0%d0%b9%d0%ba%d0%be%d0%b2%d1%81%d0%ba%d0%b8-%d0%bd%d0%b5-%d0%b5-%d1%81%d1%80%d0%b0%d0%bc%d0%bd%d0%be-%d0%b4%d0%b0-%d1%81%d0%b8-%d1%81%d0%b5%d0%ba/", "text": "Майка ми е професор по английски, интелектуалка и феминистка. Тя ми даде необходимата мотивация да бъда уверена по пътя на личното си себеизразяване и по отношение на собствената си сексуалност Карам евтина кола Обожавам месото Аз израснах в Сан Диего, Калифорния, където през лятото буквално живеех в банския си костюм. Постоянно бях на плажа “Да лъжеш и да крадеш” е интригуващ арт трилър за ценителите на жанра Елегантната и електрически еротична Eмили Ратайковски е актриса, топ модел и съблазнителна звезда в социалните мрежи. Родената в Лондон модерна прринцеса на греха притежава едно от най-горещите тела в шоубизнеса и в преди години успя да извърши плавен преход от модната индустрия към киното. Ратайковски продължава да бъде позната най-много с разкошните си фотосесии и с обстоятелството, че обожава да показва превъзходната си физика. Тя се съблича редовно и няма проблеми с голотата.  Ала актьорската игра заема все по централно място в живота на това бяло бижу. Тя снима в реклами, музикални клипове, сериали и филми. Преди пет години тя получи възможност да се докаже с роля в световния трилър хит на големия Дейвид Финчър “Не казвай сбогом”, където влезе в образа на по-младата и палава любовница на персонажа на Бен Афлек. Сега ни предстоят няколко нови филмови и телевизионни проекта с нейно участие, сред които е и трилърът “Да лъжеш и да крадеш”. – Емили, разкажете малко повече за ролята си в новия филм “Да лъжеш и да крадеш”?  – Много се гордея с работата си по този филм и с целия прекрасен екип, който го осъществи. “Да лъжеш и да крадеш” е интригуващ арт трилър за ценителите на жанра. Става въпрос за отношенията между един изкусен и опитен крадец на картини и млада актриса с проблемно минало. Двамата ще трябва да се изправят срещу обстоятелствата и собствените си демони. Аз съм в ролята на актрисата. – Вече имате опит с трилърите и бяхте част от доста големи продукции като “Не казвай сбогом”. Как се работи с големи режисьори като Дейвид Финчър?  – Страхотно преживяване – вълнуващо и нереално. Дейвид Финчър е гениален режисьор. Да се снимам при него за мен е равносилно на години уроци в кино университет. Той е изключителен майстор. Винаги ми е бил един от любимите режисьори – обожавам “Седем”, “Играта” и “Боен клуб”. Когато получих възможност да участвам в “Не казвай сбогом” бях на седмото небе и дълго време не слязох от него. Много се надявам някой път пак да работя с него и с подобен екип като цяло. Всички хора от продукцията бяха връх на професионализма. Поради това и резултатите на филма изобщо не ме изненадаха, но все пак ме развълнуваха. – Вие сте една от големите звезди на социалната мрежа Instagram. Там Ви следват над 24 милиона човека. Колко важни за Вас са тези модерни канали за комуникация и промоция на собствените Ви проекти?   – Технологичният прогрес е революционен. Социалните мрежи и глобалният достъп до Интернет промениха всичко. Бизнесът моделът е драстично различен. Всеки вече култивира своята онлайн персона, изгражда си виртуален образ. Аз също гледам да се възползвам от динамичните промени. Определено съм експерт по селфитата. – А и по еротичните снимки…  – Да. Вижте, за мен голотата е част от професията. Хората не трябва да се срамуват от телата си. Не е срамно и да си секси. Няма нищо по-естествено от голотата. Определението “секси” не е лошо нещо. Да си секси е форма на себеизразяване, форма на красота. Женските тела трябва да бъдат празнувани от обществото, но е важно и да знаем къде е границата, отвъд която започва експлоатацията. Аз израснах в Сан Диего, Калифорния, където през лятото буквално живеех в банския си костюм. Постоянно бях на плажа. За мен банският беше ежедневен дрескод. Още оттогава се чувствам комфортно с малко дрехи или без дрехи. Също така съм модел от тийн годините си. Майка ми е професор по английски, интелектуалка и феминистка. Тя ми даде необходимата мотивация да бъда уверена по пътя на личното си себеизразяване и по отношение на собствената си сексуалност. Тя искаше да се чувствам добре в тялото си, да празнувам женствеността си без да се извинявам или срамувам. Мисля, че именно това нейно отношение се оказа ключово за моята кариера на модел. В света на киното може да бъде малко по-различно. Ако си секси актриса е по-трудно да получиш предложения за сериозни роли. Постоянно ти предлагтат едни и същи стереотипни сценарии. Хората в този бизнес понякога мислят като стадо овце. – Вие често сте се изказвала критично за модерната култура и съвременните обществени порядки и отношения. Какво не Ви харесва?  – Лично аз съм много против прахосването на пари за абсурдно скъпи стоки. Мога да дам определени пари за обувки, палто и чанта, но дотук. Няма как да извадя хиляда долара за пуловер, който ще облека два пъти. Но в Интернет и по магазините е пълно с абсурдно скъпи дрехи, които се купуват като топъл хляб. За мен това е абсурдно, никога няма да го разбера. Същото е и с колите. Никога не съм притежавала скъп автомобил. Карам евтина кола и не ми пука дали се от мен се очаква нещо друго. – Имате ли някакви интересни хобита?  – Обичам да си стоя сама вкъщи. Когато се върна от работа изморена просто са пльосвам на дивана и релаксирам, гледам през прозореца, пускам си сериал, качвам се на покрива или започвам приготовленията за вечеря. Понякога си пускам някаква музика за фон, обикновено поп песни, но след известно време те се изчерпват. Истината е, че нямаме особено хубави поп песни. – Спазвате ли стриктни режими?  – Спортувам много, разбира се, това е едно от най-важните неща – движението. Трябва да кажете не на застояването и постоянното взиране в екраните на телефони, таблети и телевизори. По отношение на храната – аз съм месоядна. Наистина харесвам месото, жадувам за желязото, което се съдържа в хубавия стек. Не съм от хората, които ще видите да похапват скромна салата. – Вие се определяте като феминистка. Какво означава за Вас движението на жените в днешната му форма?  – Всяка жена, независимо дали се чувства комфортно с термина “феминизъм”, най-вероятно иска да има равни права с мъжете. За мен това е феминизма – равноправие, а не превъзходство или доминация. – Какви качества търсите в мъжете?  – Като цяло ме привличат хора, които се чувстват сигурни в кожата си, уверени са в нещата, които вършат и говорят и не изпитват постоянната нужда да се извиняват и оправдават.", "date": "2019.09.23", "title": " Емили Ратайковски: Не е срамно да си секси\t"}
{"url": "https://trud.bg/%d0%bf%d1%80%d0%b5%d0%b4%d0%b8-70-%d0%b3-%d0%bc%d0%be%d1%89%d0%b5%d0%bd-%d1%81%d1%82%d0%b0%d1%80%d0%b5%d1%86-%d0%be%d0%b3%d0%bb%d0%b0%d0%b2%d0%b8-%d0%b3%d0%b5%d1%80%d0%bc%d0%b0/", "text": "Сближаването с Франция бе най-важната задача за канцлера След 3 месеца Ангела Меркел ще надмине срока на управление на първия канцлер на Германия Конрад Аденауер. Но резултатите от тяхното канцлерство могат да се определят като противоположни. Меркел продължава курса за европейска интеграция на Аденауер, но по същество подготви краха на немската държава, такава както бе създадена от нейния основател. На 15 септември 1949 г. Бундестагът избира Аденауер за канцлер. Нещо повече, собственият му глас става решаващ и той получава 202 от 402 гласа. ФРГ току-що е получила своята конституция и се превръща в полусуверенна държава. Пълният юридически суверенитет тя ще си върне едва през 1955 г., но Аденауер е първият федерален канцлер. Той оглавява парламентарния съвет на учредителното събрание, с което се създава новата държава в окупираната от западните съюзници част на Германия, подготвя новата конституция и провъзгласява ФРГ. Това става през октомври 1948 г. и Аденауер се мести в стола на канцлера. Тогава той казва, че неговият лекар му е обещал година-две за ефективна работа. Но Аденауер подава оставка едва през 1963 г. и продължава да държи контрола над ситуацията, оставайки начело на ХДС, управляващата партия, до 1966 г. И едва тогава, на 90 години, той се оттегля, но не в пенсия, а като обикновен депутат в Бундестага. Умира 4 месеца по-късно, оставайки си бащата-основател на ФРГ. Сега тази Германия изчезва пред очите ни. Нейният създател беше този, когото наричаха “старецът”. Ясно е, че Аденауер не е бил самостоятелен и е нямал пълна свобода, а контролът на англосаксонците над ФРГ бе запазен в различна степен през цялото му управление. Но от него зависеше посоката на движение в много отношения, като избора на икономическия модел и външнополитическите му маневри. Макар че Аденауер бе ревностен католик, консерватор, традиционалист и твърд антикомунист, неговите социално-икономически възгледи не могат да се считат за капиталистически. Моделът на социалната пазарна икономика, който той избра за ФРГ, се основава на факта, че: “Капиталистическата система на икономиката не съответства на жизненоважните политически и социални интереси на немския народ. Новата структура на немската икономика трябва да се основава на факта, че времето на неограниченото господство на капитализма е отминало”. Това са думите на Аденауер и е ясно, че след Третия райх, съществуването на социалистическа Източна Германия и при силната социалдемокрация в самата ФРГ, преходът към свободен пазар би бил просто безумие и е неприемлив нито вдясно, нито вляво Аденауер не харесва социалдемократите, смята ги, че клонят към комунистите, които той забрани като партия. В много отношения това бе продължение на политическата борба, която той води в донацистка Германия, защото “старият Конрад” идва точно от тази епоха. На 69 години той започва своята нова кариера в британската окупационна зона през 1945 г., и много хора си спомнят, че той е един от малкото видни немски политици, оцелели през тези години. И единственият, който успя не само да се върне в политиката, но и да се издигне до нейния връх. Аденауер е роден в бедно семейство в Кьолн, завършва университет и прави кариера като адвокат. Не се знае до къде би стигнал, ако на 28 години не се жени за племенницата на Макс Валраф, бивш шеф на полицията в Аахен. След няколко години Аденауер се присъединява към Католическата партия на центъра и става член на градския съвет на Кьолн. Година по-късно Валраф е кмет на Кьолн, а няколко години по-късно Аденауер заема мястото на негов първи помощник. Следващата стъпка в неговата кариера е след 7 години и той заема мястото на своя роднина. Като кмет Аденауер работи 16 години, докато нацистите не идват на власт. Аденауер не харесва пруския дух и го нарича “злия дух на Европа, убежище на антикултура, войнствен милитаризъм… и виновник за Първата световна война”. Той иска да направи региона на Рейн независим, отделяйки го от Прусия и дори от Германия и затова е готов на съюз с французите, но това не се случи. Разбира се, нито прусите, нито Берлин биха харесали тези намерения. През 1933 г. кариерата на Аденауер приключва след отказ да се срещне с Хитлер на гарата в Кьолн и скоро след това вече не е кмет. Не е изпратен в затвора, но му е дадена пенсия. През годините на управление на Хитлер Аденауер е арестуван няколко пъти за кратко, но след това е освободен. Отначало намира убежище в едно от католическите абатства, но иначе живее в своята къща в Кьолн, където се “отдава на размисъл”. Когато съюзниците влизат в града през 1945 г., пенсионния период на Аденауер приключва и той за кратко отново е кмет на Кьолн. Но след това отива на федерално ниво, за да построи нова Германия. Сближаването с Франция е най-важната задача за Аденауер. “Съюзът за въглища и стомана” елиминира конфликтите между Германия и Франция и техните суровинни и промишлени райони се оказаха свързани в един комплекс, а военният контрол върху тях се върши от НАТО. На Аденауер тази идея му се нрави и преди войната, защото той принадлежи към онази част от немския католически елит, който не мисли с категорията на Райха, а на империята на Карл Велики, тоест за обединена Европа. Неслучайно през 1954 г. той получава наградата “Карл Велики” като “влиятелен пропагандист на обединена Европа”. За да не допусне социалдемократите на власт във ФРГ, Аденауер е против включването на Западен Берлин, където те имаха мнозинство, и е твърд противник на всеки компромис с Изтока. Не признава нито ГДР, нито новата границата на Полша, включила в територията си бивши пруски земи. Но през 1955 г. той пристига в Москва за пръв и единствен път и установява дипломатически отношения, за да върне у дома последните 10 000 немски военнопленници, останали в СССР. След неговата смърт именно това завръщане бе прието за основното му постижение. Твърд антикомунист, но в същото време истински християнконсерватор, сегашните възгледи на неговата партия ХДС биха му се сторили либерално-социалистически. Защото в много отношения те са такива и Меркел няма с какво да възрази на своя предшественик. Разбира се, тя успешно продължава курса на Аденауер към изграждане на обединена Европа и постигна огромен успех в това, поддържайки немско-френския съюз като ядро на европейската интеграция. Но за да има обединена Европа, тя трябва да бъде подкрепена от гражданите на националните държави и на първо място от самите немци. А ХДС днес вече не е нито дясна, нито популярна и дори не е християнска, в своите принципи и политики. И скоро ще престане да управлява, а делото на Аденауер ще бъде погребано. Освен ако, разбира се, нов “старец” не дойде на мястото на Меркел – човек с принципи и ясна идеология. (Превод за “Труд” – Павел Павлов)", "date": "2019.09.23", "title": " Преди 70 г. мощен “старец” оглави Германия\t"}
{"url": "https://trud.bg/%d0%b1%d1%8a%d1%80%d0%b7%d0%b8%d1%8f%d1%82-%d0%b2%d0%bb%d0%b0%d0%ba-%d0%be%d1%82-%d0%b1%d1%83%d1%80%d0%b3%d0%b0%d1%81-%d0%b7%d0%b0-%d1%81%d0%be%d1%84%d0%b8%d1%8f-%d0%b0%d0%b2%d0%b0%d1%80%d0%b8%d1%80/", "text": "Бързият влак от Бургас за София аварира на гара Твърдица. Причината са натрупани камъни на жп линията, които са повредили локомотива, предаде БТВ. След тунела около жп гара Гавраилово на релсите е имало камъни, които са ударили в долната част на машината. Композицията се е придвижила до близката гара Твърдица, където изчаква друг локомотив. Според пътници полицията извършва оглед на място. Пострадали няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Бързият влак от Бургас за София аварира край Твърдица заради повреда в локомотива"}
{"url": "https://trud.bg/25-%d0%b1%d1%8a%d0%bb%d0%b3%d0%b0%d1%80%d0%b8-%d0%be%d1%81%d1%82%d0%b0%d0%b2%d0%b5%d0%bd%d0%b8-%d0%be%d1%82-wizz-%d0%b0ir-%d0%bd%d0%b0-%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2%d1%8a/", "text": "Общо 25 пасажери, пътуващи за България с редовен полет Франкфурт- София, в неделя следобед са били оставени от компанията Wizz Аir на летището и не са отпътували, въпреки закупените билети. За неприятния случай и безхаберието на превозвача разказаха двукратният световният шампион по културизъм Христомир Христов и неговият приятел Давид Димов, които са сред зарязаната група българи на летище Франкфурт. Наложило се да отседнат в хотел като се надяваха, че в понеделник ще успеят да се приберат. “Имахме билети за редовния полет Франкфурт – София за 15:10 часа на 22 септември. Чакахме на опашка, за да минем през скенера още от 14 часа. Изведнъж се оказа, че затвориха два от трите скенера, започнаха да се сменят служители и обслужването само на един скенер забави проверката. Оказа се, че през пет минути има три полета и обработването през скенера ставаше много мудно”, разказа пред „Труд“ Христов. Българите преминали през секюрити чековете около 15:20 часа и в същия момент затворили гейта. Не ги допуснали да продължат към самолета си. Така група от 25 пътуващи за София останала на летището. Препатилите нашенци споделиха още, че други 80 пасажери, които пътували отново с Wizz Аir за Киев, също не успели да се качат на борда на самолета своята дестинация. Изумена и разгневена, българската група започнала да търси съдействие, като хората научили, че превозвачът е бил уведомен за това, че чакащите ще се обработват само на един скенер, но те не били предупредени. ”Никой не ни анонсира, че ще има забавяне, за да минем отпред на опашката преди пътниците с по-късни полети…освен това Wizz Аir няма свой офис на летището. Има само един служител за връзка, който обаче почива в неделя. Служителите на летището не проявиха никакво съчувствие и ни казаха да пишем имейли до самолетната компания”, разказа Хриостомир Христов. Пред пътниците, чиито билети изгорели, останала алтернативата единствено да си купят нови билети за следващ полет. Оказва се, че най-рано с нискотарифния превозвач има полет на следващия ден, отново в 15,10 часа. “Всичко е много объркано, защото нашият самолет излетя чак в 15:50 часа, а нас не ни допуснаха да се качим. Чухме, че таксите, които плащат самолетите за престой на летището, са много високи и те нямат изгода да изчакват пътници. В случая обаче, ние нямаме никаква вина за това забавяне на скенерите“, коментира още Христов. В злополучния ден той се прибирал към България с двама свои приятели, като за щастие разполагали с пари, за да купят веднага билети за полет на 23 септември на същия превозвач. Христомир Христов е категоричен, че той и останалите потърпевши ще си търсят правата и ще настояват за обезщетение от превозвача. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " 25 българи оставени от Wizz Аir на летището във Франкфурт\t"}
{"url": "https://trud.bg/%d1%82%d1%80%d1%8a%d0%bc%d0%bf-%d1%81%d0%b5-%d0%bf%d0%be%d1%8f%d0%b2%d0%b8-%d0%b8%d0%b7%d0%bd%d0%b5%d0%bd%d0%b0%d0%b4%d0%b2%d0%b0%d1%89%d0%be-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd/", "text": "Президентът на САЩ Доналд Тръмп изненадващо се появи за кратко на световната среща на ООН за климата днес, предаде Франс прес, цитирана от БТА. Тръмп, който не говори от трибуната, седна за няколко минути в залата, където изслуша, а след това и аплодира, речта на индийския премиер Нарендра Моди. Шейсетина световни лидери участват в срещата в Ню Йорк за „спешната ситуация с климата“, която има за цел да даде нов импулс на Парижкото споразумение – международния договор за ограничаване на глобалното затопляне, от който Съединените щати се оттеглиха „с гръм и трясък“ малко след встъпването в длъжност на сегашния си президент.  Малко преди това Тръмп увери пред репортери, че изобщо не се чувства обезпокоен от евентуалното задвижване от демократите в Конгреса на САЩ на процедура по неговото отстраняване. „Изобщо не взимам на сериозно“ възможността за импийчмънт, каза американският президент в кулоарите на сесията на Общото събрание на ООН в Ню Йорк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Тръмп се появи изненадващо на световната среща на ООН за климата"}
{"url": "https://trud.bg/%d0%be%d0%be%d0%bd-%d1%82%d1%8a%d1%80%d1%81%d0%b8-%d0%bd%d0%be%d0%b2-%d0%bf%d0%bb%d0%b0%d0%bd-%d0%b7%d0%b0-%d0%ba%d0%bb%d0%b8%d0%bc%d0%b0%d1%82%d0%b0/", "text": "Лидерите на страни с нови въглищни електроцентрали като Япония и Южна Корея също няма да вземат участие Държавните и правителствените ръководители на над 60 държави членки на ООН се очаква да поемат нови ангажименти за борба с климатичните промени на срещата на високо равнище по въпросите на климата, която се откри днес в Ню Йорк в рамките на Общото събрание на Организацията на обединените нации (ООН), съобщи ДПА. Пред участниците ще говорят германският канцлер Ангела Меркел и френският президент Еманюел Макрон, британският премиер Борис Джонсън, индийският премиер Нарендра Моди, китайският външен министър Ван И и други. Генералният секретар на ООН Антониу Гутериш заяви в навечерието на събитието, че политиците и бизнес лидерите трябва да представят планове, а не да изнасят речи на събитието. Той ги призова да поемат ангажимент за отказване от изкопаемите горива и за мерки за забавяне на увеличаването на температурите в глобален мащаб. Екоактивистката Грета Турнберг ще вземе участие в дискусия с други млади активисти и с Гутериш. В списъка с ораторите се забелязва отсъствието на американския държавен глава Доналд Тръмп.", "date": "2019.09.23", "title": " ООН търси нов план за климата"}
{"url": "https://trud.bg/%d0%bd%d0%b0%d1%88-%d0%b1%d0%be%d0%ba%d1%81%d1%8c%d0%be%d1%80-%d0%b7%d0%b0%d0%b3%d0%b8%d0%bd%d0%b0-%d0%bd%d0%b0-%d1%80%d0%b8%d0%bd%d0%b3%d0%b0/", "text": "Български боксьор загина по време на нискоразредна профи гала в Шкодра (Албания). Борис Станчов излязъл на ринга вместо регистрирания Исус Величков, който трябвало да се бие на събитието. Причините са подмяната не са ясни, но се предполага, че става въпрос за уговорки. „Очакваме официално становище на промоутъра, както и официално видео за случилото се, а също и резултатите от аутопсията – заяви Дамян Дамянович, член на УС на Българския професионален боксов съюз. – Това си е официално спортно събитие, на което е имало медицински екипи, медицински лица. Имало е съдии, които са проследявали за спазването на правилата.“ Трагичният инцидент се разиграва по време на мач в категория „перо“ с албанеца Ардит Миря. В четвъртия рунд българинът без да получава удар рухва назад и пада в ъгъла, а медицинските лица незабавно му се притичат на помощ. Те успели да върнат боксьора в съзнание и да го транспортират в болница, но лекарите не успели да спасят живота му. В местните медии се твърди, че причината за смъртта е сърдечен арест.", "date": "2019.09.23", "title": " Наш боксьор загина на ринга"}
{"url": "https://trud.bg/%d1%80%d0%b8%d0%b1%d0%b0%d1%80%d0%b8%d1%82%d0%b5-%d0%bf%d0%be%d0%bf%d1%87%d0%b5%d1%82%d0%be-%d1%81%d0%bc%d0%b5%d0%bd%d0%b8-%d0%bf%d0%b0%d0%bb%d0%b0%d0%bc%d1%83%d0%b4%d0%b0-%d0%ba%d1%80%d0%b0%d0%b9/", "text": "Бургаските рибари вече излизат за риба, след дълго продължилото лошо време, което спираше лодките им да влязат в морето. Те с нетърпение очакват знаците за паламуд, но засега на въдиците на техни колеги са се хванали само две циганки- паламудчета, тежащи по около 200 грама. Това означава, че рибата я няма край нашите брегове и не е сигурно дали пасажите ще минат оттук и кога, обясниха морските. В замяна на това, хващат много попчета. Край брега на Атия, риболовците хвърлят въдици и ловят по 4- 5 килограма на ден. В района на остров Свети Иван пък има сафрид. Попчето и сафридът вървят по 6- 7 лева на рибната борса. Рибарите продължават да хващат и минокоп- рибата, която е характерна за Средиземно море, но понякога идва и в наши води. Още в началото на септември тя се появи в района на Поморие и Сарафово, а собствениците на крайморски кръчми обявиха, че вкусовите и качества са добри и става за скара и супа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Попчето смени паламуда край Бургас"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%87%d0%bb%d0%b5%d0%bd%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d1%82%d1%80%d0%b0/", "text": "„България успешно изпълнява поетия ангажимент за инвестиции в отбраната, договорени на Срещата на върха в Уелс през 2014 г.“, заяви премиерът Бойко Борисов на срещата си с председателя на Военния комитет на НАТО сър Стюарт Пийч, съобщават от МС.   Българският министър-председател подчерта, че държавата ни е решена да продължи да повишава бюджета си за отбрана с цел постигане на заложените параметри. От началото на 2018 г. у нас успешно се прилага националният План за нарастване на отбранителните разходи до 2024 г. „Със закупуването на 8 броя самолети F-16V Block 70 през настоящата година целта вече е постигната и в края на 2019-а се очаква разходите за отбрана на България да надвишат 3% от БВП“, посочи премиерът Бойко Борисов пред сър Стюарт Пийч. Министър-председателят добави, че членството на страната ни в НАТО и ЕС е основа на отбранителната политика на България. Нейните цели са фокусирани в три основни направления – повишаване на разходите за отбрана, модернизация и превъоръжаване, както и преодоляване на дефицита на личния състав във Въоръжените сили. Премиерът Борисов изтъкна, че превъоръжаването и модернизацията на Въоръжените сили е ключов дългосрочен приоритет за България с десетгодишен хоризонт. „Приоритетна задача е реализирането на проекти, чрез които се придобиват способности в подкрепа на изпълнението на приетите от нас Цели за способности на Алианса“, каза още министър-председателят Бойко Борисов. Премиерът посочи още, че страната ни е фокусирала усилия към популяризиране на военната професия и повишаване на нейната конкурентоспособност на пазара на труда. „Прилагат се също активни действия за създаването на подходящи условия за задържане на достатъчно мотивирани професионалисти в сектора“, изтъкна премиерът Борисов. Фокус на разговора със сър Стюарт Пийч бе още сигурността и стабилността на Западните Балкани, което е стратегически приоритет за България и НАТО. „През годините бяха вложени много усилия, има успехи, но остават и множество предизвикателства“, акцентира премиерът Борисов. На срещата бе подчертано, че НАТО не може да си позволи да оттегли вниманието си от Западните Балкани. Министър-председателят Бойко Борисов и председателят на Военния комитет на НАТО сър Стюарт Пийч обсъдиха още трансатлантическите отношения и сътрудничество между НАТО и ЕС, както и теми от дневния ред на Алианса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Премиерът Борисов: Членството на страната ни в НАТО и ЕС е основа на отбранителната политика на България"}
{"url": "https://trud.bg/55-%d0%bc%d0%b0%d0%bb%d0%be%d0%bc%d0%b5%d1%80%d0%bd%d0%b8-%d0%bf%d0%b0%d1%80%d0%b0%d0%bb%d0%b5%d0%bb%d0%ba%d0%b8-%d0%b2-%d0%be%d0%b1%d1%89%d0%b8%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8/", "text": "55 паралелки, с изключения от минималния брой ученици и общ недостиг от 271 деца, са сформирани в общинските училища в Търговище, съобщиха от местната администрация. За да функционират, те трябва да бъдат утвърдени от Общинския съвет, който ще гласува статута им на последната си сесия тази седмица. Паралелките са в 12 училища в общината и са създадени, за да се осигури задължителното обучение на децата до 16-годишна възраст. Положителни становища са дали и от просвтния инспекторат. От Община Търговище уточняват, че в 4 от общо 8 училища в селата има недостиг на ученици във всички паралелки от 1 до 7 клас. Това са училищата в Голямо Ново, Вардун, Дралфа и Лиляк. По 5 маломерни паралелки са сформирани в Подгорица, Надарево и Макариополско. По 3 маломерни класа има в IV ОУ „Иван Вазов“ в град Търговище и Професионалната гимназия по земеделие. По 2 са паралелките с недостиг на ученици в Спортното училище и II СУ „Проф. Никола Маринов“ в Търговище. Недостиг на деца има във всички 4 паралелки в училището в Драгановец, като 3 от тях са слети. За дофинансиране от местната администрация през август бяха одобрени 2 от паралелките в Драгановец, в които са записани по-малко от 10 деца. За обезпечаване на дейността им Общината ще осигури 5800 лв. от бюджета за 2019 г., припомнят от администрацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " 55 маломерни паралелки в община Търговище\t"}
{"url": "https://trud.bg/50-000-%d1%82%d1%83%d1%80%d0%b8%d1%81%d1%82%d0%b8-%d0%bd%d0%b0-%d1%82%d0%be%d0%bc%d0%b0%d1%81-%d0%ba%d1%83%d0%ba-%d1%81%d0%b0-%d0%b7%d0%b0%d0%ba%d0%bb%d0%b5%d1%89%d0%b5%d0%bd%d0%b8-%d0%b2-%d0%b3/", "text": "50 000 туристи са заклещени по гръцките туристически дестинации на   компания, обяви Министърът на туризма Харис Теохарис. Според изчисленията на президента на туристическите агенции в Крит Михалис Влатакис, 20 000 са на остров Крит. Според министъра на туризма процесът на репатриране на тези туристи вече е започнал чрез Британската администрация за гражданска авиация, която е поела престоя и завръщането отсега нататък на пътниците. Очаква се обаче щетите за местние хотели, които са имали споразумения с „Томас Кук“ да са огромни. Според Асоциацията на хотелиерите в Ираклион на остров Крит 80% от хотелите имат туристически пакети с „Томас Кук“ . Все още няма яснота дали между засегнатите туристи има и българи. Припомняме, че британският туроператор „Томас Кук“ прекратява дейността си и решението влиза в сила незабавно, съобщи Си Ен Ен. С това се отменят почивките на стотици хиляди клиенти. По-рано беше съобщено, че над 600 000 туристи, клиенти на туристическата компания са засегнати от фалита й. Компанията каза в изявление, че бордът й „заключи, че няма друг избор, освен да предприеме стъпки за влизане в задължителна ликвидация с незабавно действие“. Този ход на „Томас Кук“ вероятно ще предизвика най-мащабната операция по репатриране на британски граждани в мирно време. Предишният рекорд се държеше от срива на Monarch Airlines през 2017 г. Петер Франкхаузер, изпълнителен директор на „Томас Кук“, се извини на клиенти, служители, доставчици и партньори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " 50 000 туристи на „Томас Кук“ са заклещени в Гърция"}
{"url": "https://trud.bg/%d0%bf%d0%be%d0%b2%d0%b5%d1%87%d0%b5-%d0%be%d1%82-340-%d0%b2%d1%82%d0%be%d1%80%d0%b8%d1%87%d0%bd%d0%b8-%d1%82%d1%80%d1%83%d1%81%d0%b0-%d0%b2-%d0%b0%d0%bb%d0%b1%d0%b0%d0%bd%d0%b8%d1%8f/", "text": "Албания беше разтърсена от повече от 340 вторични труса след двете силни   в събота с магнитуд 5.6 и 5.3 по Рихтер, предаде БГНЕС. Сеизмологичният институт на Сърбия е регистрирал повече от 40 земетресения само в неделя, най-силното от което е било 4.0 по Рихтер. Епицентърът му е бил по-близо до Тирана в сравнение с двата първи труса. Според албанското министерство на отбраната това са били най-силните земетресения в страната през последните 20-30 години. До момента албанските власти в Дурас и Тирана не позволяват на много хора да се върнат по домовете си заради множеството вторични трусове. Около 500 души са прекарали и изминалата нощ във временни убежища. Армията е издигнала палатки на футболни стадиони и е изпратила медицински екипи. Броят на пострадалите е 105 души. Щети са нанесени на повече от 600 сгради, повечето от които построени преди 1990 година. Премиерът на Албания Еди Рама обяви, че е получил предложения за помощ от Италия, Германия и няколко други европейски правителства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Повече от 340 вторични труса в Албания\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82-%d1%84%d0%b0%d0%bb%d0%b8%d1%82%d1%8a%d1%82-%d0%bd%d0%b0-%d1%82%d0%be%d0%bc%d0%b0%d1%81-%d0%ba%d1%83%d0%ba-%d1%89%d0%b5-%d1%81%d0%b5-%d0%be%d1%82%d1%80/", "text": " е голямо и тежко събитие, което ще нанесе щета и на българския туризъм, тъй като авиокомпанията държи над 50% от полетите към летищата във Варна и Бургас. И ние имаме значителна щета в случая. Това коментира директорът на Института за анализи и оценки в туризма Румен Драганов, предаде БТА. По думите му бизнесът в България ще отчете негативи в две направления заради фалита. „Томас Кук“ има значителни задължения към български хотелиери, тъй като съгласно договорите плащането се извършва 60 дни след реализиране на самото пътуване“ обясни Драганов. Това означава, че има висящи плащания към български хотели за юли и август. От друга страна няма да бъдат реализирани бъдещи пътувания до края на сезона. Туроператорът е имал планирани полети до 8 октомври. Очевидно е, че и договорите за 2020 г. също няма да могат да бъдат изпълнени, допълни още експертът. Той определи фалита на британския „Томас Кук“ като „значително сътресение“ след провала на преговорите с кредитори. Ако и „Томас Кук“ Германия (опериран от компанията „Кондор“) обяви фалит, ще има верига от фалити, която ще предизвика хаос, който вече се наблюдава на редица от летищата в света, допълни анализаторът. Той съобщи, че вчера на летище Бургас, поради отмяна на полета на „Томас Кук“, 54 пътници са били натоварена на самолети на „Балкан холидейс еър“ и са откарани до лондонското летище „Гетуик“, вместо до летище „Кардиф“ в Уелс. Това според Драганов е добро решение, тъй като авиокомпанията се е обърнала към гражданската въздухоплавателна администрация на Великобритания да поеме извозването на всички британци към родината им. На Острова всеки туроператор е свързан с гаранционен фонд, посочи той. Така че, който и да превози британски туристи със самолет от друга авиокомпания, ще получи заплащане от гаранционния фонд на Великобритания, който е към Асоциацията на британските туроператори. По този начин няма да бъде засегнат нито един британски гражданин с изключение на това, че ще има забавяне, обясни Румен Драганов. Британският туроператор „Томас Кук“ обяви днес фалит, след като не е успял да намери необходимите пари, за да продължи дейността си, и ще започне производство по ликвидация. Така се отменят почивките на стотици хиляди клиенти. Властите ще трябва да организират завръщането в родината на близо 600 хил. туристи, клиенти на най-старата туристическа компания в света, от които над 150 хил. британци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Експерт: Фалитът на „Томас Кук“ ще се отрази и на българския туризъм"}
{"url": "https://trud.bg/%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%bd%d0%b0-%d0%bb%d1%8e%d0%b1%d0%b8%d1%82%d0%b5%d0%bb%d1%81%d0%ba%d0%b8-%d1%82%d0%b5%d0%b0%d1%82%d1%80%d0%b8-%d1%81%d1%82%d0%b0%d1%80%d1%82%d0%b8/", "text": "В Лом започва поредното издание на фестивала на любителските театри Кръстьо Пишурка. 23 заглавия са включени в афиша на събитието, а 22 са театралните трупи, които ще участват. Ще вземат участие състави от Ботевград, Белене, Самоков, Гълъбово, Своге, Свищов, Варна и др. Домакините от драматичен театър „Кръстьо Пишурка“ ще се представят с най-новата си постановка – мюзикъла „Двубой“ по „Иван Вазов. Представлението ще се състои на 29 септември, когато ще се проведе и церемонията по награждаването. Председател на журито е театроведът Гергана Пирозова. Програмата започва от днес, 23 септември и ще продължи до 29 септември в салона на читалището в Лом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Фестивал на любителски театри стартира в Лом"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b2%d1%80%d1%8f%d0%b7%d0%b0-%d0%b2-%d1%82%d1%80%d0%b0%d0%ba%d1%82%d0%be%d1%80-%d0%bd%d0%b0-%d0%bf%d1%8a%d1%82%d1%8f-%d1%80%d1%83%d1%81%d0%b5-%d0%bd%d0%b8/", "text": "79-годишен шофьор предизвика тежка катастрофа на пътя Русе-Николово. Автомобилът му се ударил в трактор, предаде БТВ. При инцидента тежко е пострадала 72-годишна жена. Тя е откарана в болница от екип на Спешна помощ. Инцидентът е станал на прав участък в посока Николово. Трактор, превозващ строителни материали, внезапно е спукал гума. Шофьорът е спрял, за да слезе и да обозначи мястото с триъгълник. В този момент в него се врязала колата, в която са пътували 79-годишен мъж и съпругата му.Шофьорът на колата е с леки травми, а жена му е в тежко състояние. Причините за катастрофата се изясняват. Заради инцидента участъкът се регулираше от пътни полицаи, а движението се извършваше само в една лента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Кола се вряза в трактор на пътя Русе – Николово, пътничка е в тежко състояние"}
{"url": "https://trud.bg/%d0%bd%d0%b0%d0%b4-1600-%d0%bf%d0%be%d1%81%d0%b5%d1%82%d0%b8%d1%85%d0%b0-%d0%bf%d1%80%d0%be%d0%b2%d0%b0%d0%b4%d0%b8%d1%8f-%d1%81%d0%be%d0%bb%d0%bd%d0%b8%d1%86%d0%b0%d1%82%d0%b0/", "text": "Над 1600 българи и чужденци щурмуваха в Деня на отворените врати-22 септември, най-старата халколитна цивилизация в Провадия-солницата. „Интересът е огромен. В последните две години имаше по 1300 човека, а сега 1600-българи, англичани, руснаци, белгийци. Първите каменни крепости в най-древния солодобивен център са 2100 години по-ранни от първата пирамида на Джосер в Египет. Учебниците в частта праистория трябва да бъдат пренаписани след разкопките в Провадия –солницата”, каза за „Труд” научният ръководител на археологическия комплекс проф. Васил Николов от НАИМ-БАН. В края на това лято са открити следите от голямо земетресение от 4700-4600 г. пр.Хр. в част от крепостта, която е пазила богатствата на първите аристократи в Европа, добити от тогавашното бяло злато-солта. Учените са успели да влязат зад крепостните стени и да проучат домовете им, направени с невиждани досега инженерни решения. На първия етаж на къщите са били огнищата и складовете за зърно, а на втория са живеели обитателите им. През последните години в района на производствения комплекс е открита голяма яма за добив на сол, дълбока до 2 м. Когато вече не е функционирала по предназначение, била е използвана за различни дейности. Учените откриват скелети на две възрастни жени, положени в характерната за епохата свита позиция. Д-р Катлин Максуини от Единбургския университет разпозна останките и на още 4 индивида- жена, мъж и две деца.Сред тях има и оръдие от еленов рог. Явно става въпрос за нов вид обредност при тези погребенията, които са извършени далеч от открития некропол в селището, каза проф.Николов. Разкопките в Провадия –солницата се извършват от 2005 г. насам. В тях участват и археолози от САЩ. Финансирането е осигурено от МК, за пръв път и от МОН и от традиционния спонсор „Солвей соди” в Девня, на чийто терен в предприятието „Провад сол” се намира уникалният археологически комплекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Над 1600 посетиха Провадия-солницата\t"}
{"url": "https://trud.bg/%d0%b3%d0%b5%d1%80%d0%b1-%d1%81-%d0%bd%d0%b0%d0%bf%d1%8a%d0%bb%d0%bd%d0%be-%d0%be%d0%b1%d0%bd%d0%be%d0%b2%d0%b5%d0%bd%d0%b0-%d0%bb%d0%b8%d1%81%d1%82%d0%b0-%d0%b2-%d0%b1%d1%83%d1%80%d0%b3%d0%b0%d1%81/", "text": "ГЕРБ Бургас регистрира напълно обновена листа за общински съветници. Дългогодишният шеф на групата в местния парламент, хлебопроизводителят Димитър Людиев, който се оттегли, за да даде път на младите е на почетното 51 място. Листата се води от университетския преподавател- проф. Севдалина Турманова, която е и зам. областен управител на Бургас. Турманова се ползва със симпатиите на бургазлии и присъства на всички значими събития в града отдавна, редом с представителите на общинската администрация. Затова не е изненада, че именно тя е новият водач на герберите. Следват още един професор, двама журналисти- пи- арът на партията в Бургас Калояна Живкова и Веселин Пренеров, програмен директор на Канал О, архитект, лекари, адвокати, акушерка от болница „Дева Мария“. В листата са и директорът на Бургаското пристанище, на Регионалния инспекторат на МОН, както и лидерите на ВМРО и Гергьовден- Георги Дракалиев и Георги Маринчев. Маринчев, за разлика от адаша си, който е отдавна съветник, е за пръв път в листата. И двамата, от самото начало подкрепят управлението на кмета Димитър Николов. В листата има и актьор- Тони Минасян, който си е бургазлия и живее и работи в родния си град. Сред номинираните е и директорът на Търговската гимназия- Павел Чепов, както и капитанът на националния отбор на България по кикбокс и двукратен световен шампион Атанас Божилов. Изобщо, ГЕРБ залага на нови имена. Старите съветници, изкарали предни мандати, също са в групата, но на различни, по отдалеченост от предните, места. Например председателят на последния местен парламент, юристът Костадин Луков е 22- ри в листата. ГЕРБ издига и четирима кандидати за кметове на кметства. Това са Йордан Йорданов за град Българово, Любомир Узунов за с. Маринка, Владо Стоянов за с. Извор и Христо Колев за с. Равнец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " ГЕРБ с напълно обновена листа в Бургас\t"}
{"url": "https://trud.bg/%d0%b4%d0%b2%d0%b5-%d0%b4%d0%b5%d1%86%d0%b0-%d0%b8-%d1%80%d0%be%d0%b4%d0%b8%d1%82%d0%b5%d0%bb-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%81%d0%b0-%d0%b7%d0%b0%d0%b1%d0%be%d0%bb%d0%b5%d0%bb/", "text": "Две деца и родител във Варна са заболели от морбили. Те са епидемично свързани. Същите са без данни за проведена имунизация против морбили, паротит и рубеола, съобщават от РЗИ Варна. След проведена изолация и лечение в инфекциозна клиника на УМБАЛ „Св. Марина“ тримата са изписани клинично здрави. Предприети са необходимите противоепидемични мерки. От въздушно – капковите инфекции /без грип и ОРЗ/ са регистрирани общо 12 лица през миналата седмица – 3 случая на морбили, 5 случая на варицела и 4 случая на скарлатина, допълват от РЗИ. Има регистрирани 24 случая на усложнения от остри респираторни заболявания – 10 бронхита и 14 пневмонии. Регистрирани са и 2 случая на Лаймска болест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Две деца и родител във Варна са заболели от морбили"}
{"url": "https://trud.bg/%d0%b7%d0%b0-%d0%b2%d1%80%d1%8a%d0%b7%d0%ba%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d0%be%d1%81%d0%b2%d0%be%d0%b1%d0%be%d0%b6%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0/", "text": "Предсрочното освобождаване на убиеца на студента Андрей Монов от председателя на Съюза на съдиите в България е позор и тема №1. Тя измести изявлението на адвокатурата срещу Иван Гешев, дори протестите. Но е свързана с тях и е крайно време да го кажем какви хора протестират срещу Гешев, пише „ „. Предсрочното освобождаване точно на този престъпник е синтез и есенцията на това, което представляват тези „кръгове“. Всички те – партии, НПО-та, Български хелзинкски комитет, адвокати, медии – всички те одобряват личността на Полфрийман, работили са с него и за него. Беше включван в работни групи от Христо Иванов като министър за промяна в законодателството за лишаване от свобода, беше номиниран за „Човек на годината“, беше обслужван от медии и адвокати и представян в позитивна светлина години наред. Всички те тържествуват сега и се крият зад закона. Всеки има право да е объркан в социалната си интелигентност и да бъде циничен, но тези хора искат не просто да освободят предсрочно убиеца Джок от Австралия, те искат да управляват съдебната система от години. И тук е връзката с протестите срещу номинацията на Иван Гешев. Те не протестират срещу Гешев, а срещу всеки, който не е от техния кръг и не изповядва техните ценности. Това е битката – битка, която се води от години срещу Висшия съдебен съвет, срещу прокуратура и съдии, които не членуват в Съюза на съдиите, битка срещу всички. Лесно проследима в годините назад. Преувеличавам ли? Не – дори в интервюто си по бТВ Калпакчиев отдели повече време да напада Иван Гешев, отколкото да обясни пред почернените роднини защо така се е изгаврил с паметта на сина им. Адвокатурата също се включи в играта против Адвокатурата преди дни се включи в играта против Иван Гешев и също се обяви срещу номинирания кандидат и призова за прекратяване на процедурата или не подкрепа от ВСС. Същата адвокатура, която лобираше за съкратеното съдебно следствие и която се обяви против тежки наказания за пияни и дрогирани шофьори. Която и сега ще ни обяснява как съкратеното следствие вероятно трябва да остане, за да е бърз процесът, нищо че убийци и насилници излизат от затвора с намалени присъди и бродят сред нас. Съпротивата срещу Иван Гешев отблизо Гешев е представян от определени медии, говорители и „кръгове“ като милиционер, посредствен магистрат, който за една нощ се е събудил кандидат за главен прокурор. Оказа се обаче, че това е магистрат с подкрепа в гилдията, със стотици осъдени по негови обвинителни актове, с експертиза и качества – за това свидетелстват докладите на комисиите към ВСС. Магистрат, който може да комуникира и с научната и експертна общност, с полицията, с другите магистрати – отборен играч. Това напряга конкретна политическа и бизнес общност. Проблемът на тези „кръгове“, които също припознаха протеста и стоят зад него, може да е, че сякаш си представяха как диктуват правилата, подреждат свой състав на ВСС, как посочват конкретни магистрати за висши длъжности, а това не се случи. И от там идва неприемането на всеки друг, който не е посочен от тях. Протестите Протестите срещу номинацията на Иван Гешев поставят политически искания – за промяна в процедурата, за номинация от неправителствен сектор и прочие. Тоест, политици, които не са в парламента, се опитват чрез улицата да пренапишат правилата. Всеки има право да изрази подкрепа или недоволство. Но ние наблюдаваме политически протест, зад който са подредени конкретни политически формации и медийни „кръгове“. Протестът, на всичкото отгоре, не е изцяло хомогенен. Част от организаторите целят ескалация и преобразуване на протеста, за да съберат политическа подкрепа за своите формации, но друга част си представя класическа ескалация на напрежение и бунт, насочен и към правителството. Към протеста се прилепи и криминален контингент – беше въпрос на време криминалният контингент да припознае кауза и политици, които се обявяват срещу прокуратурата и срещу конкретни магистрати. Сега ни се натрапва абсурден избор – между улицата, калпакчиевците и между институциите, становищата на професори, съсловни организации, прокурори. И ако подкрепим институциите и професорите, всички сме от лошите. Но как да се довериш на улицата, на нейния глас, при положение, че водачите й нямат лидерски качества да променят системата, да дадат нещо по-добро? А и система не се променя с протести след работно време и разходки из София, а с работа. Не би следвало неправителствени организации, с неясно или пък с чуждестранно финансиране, да имат право да издигат кандидатури за главен прокурор. Не може институциите да бъдат изпразвани от доверие и съдържание за сметка на неправителствения сектор. Това е чист популизъм и неискрено заиграване. Какъв неправителствен сектор ще го номинира? Той е номиниран от цялата колегия, от цялата професионална общност и някой не вярва в качествата му, а ще повярва на неправителствения сектор. Това не е сериозно. Целта на протеста Вероятно целта на протеста е кандидатурата на Гешев да бъде оттеглена или да не бъде гласувана във ВСС с мнозинство, включително да не бъде подписан указ от президента. Първото не е възможно по правилата – няма предвидено оттегляне и всеки подобен ход би означавал груба политическа намеса в една чиста до този момент процедура. Протестиращите тук залагат капан и искат да хванат Борисов и други едри политици в него. Искат някой без да има право да се намеси, за да осуети избора, но и за да докажат, че той се меси, където няма право. А относно гласуването – то предстои, прокурорската колегия е от 11 членове, за избор са нужни 17 гласа. Там са насочени другите усилия на протеста – да посочат с пръст членовете на ВСС и да им обяснят, че нямат право да харесат концепцията на кандидата, нямат право да го подкрепят, защото ако го подкрепят, ще са от лошите. Същото се отнася и за президента. Толкова е прозаична тази игра. И в края, но първо по важност – няколко разяснения за процедурата по номинация и избор на главен прокурор Процедурата за номиниране и избор на нов главен прокурор е експертна процедура в голяма степен и сега тя следва своята естествена последователност, така като е по приетите правила, съобразно Конституцията и Закона за съдебната власт. Тези правила са нови и са следствие на провежданата реформа в правосъдието, те са одобрени oт Европейската комисия и са част от отбелязания напредък за страната ни. Процедурата се провежда и от изцяло нов състав на Висшия съдебен съвет и не страда от пороци. Докладите на двете комисии към ВСС са положителни и това е нормално при такава единна номинация от цялата колегия. Още повече, че това беше номинация, която отговори на поставените очаквания след срещите при държавния глава, отговори и на докладите на неправителствените организации. Тогава се заговори отново за прокурор от кариерата, който да оглави прокуратурата и именно такъв бе посочен. Така че, след номинацията и представянето на концепция, сегашните доклади, предстои доклад на колегията, изслушване на номинирания и гласуване от Пленума на ВСС, а също и указ от президента – един сложен фактически състав между различни органи. И няма предначертаност, няма „назначен главен прокурор“, каквото внушение се натрапва. Има неприемане на всеки, който не е от „кръга на умните и красивите“. Битката на калпакчиевците не е срещу Гешев, те искат съдебната система по свой образ и подобие. Марин Киров е юрист, експерт по законодателство и съдебна реформа. Работи като консултант при измененията на конституцията от 2015 г. в глава „Съдебна власт“. Участвал е в съвета по съдебна реформа при изработването на промените в Закона за съдебната власт от 2016 г.", "date": "2019.09.23", "title": " За връзката между освобождаването на Джок Полфрийман и избора на главен прокурор\t"}
{"url": "https://trud.bg/%d0%bc%d0%b2%d1%80-%d1%82%d1%80%d0%b0%d1%84%d0%b8%d0%ba%d1%8a%d1%82-%d0%ba%d1%8a%d0%bc-%d1%81%d1%82%d0%be%d0%bb%d0%b8%d1%86%d0%b0%d1%82%d0%b0-%d0%b8-%d0%b3%d0%be%d0%bb%d0%b5%d0%bc%d0%b8%d1%82%d0%b5/", "text": "В следобедните часове се очаква завишаване на трафика по магистралите и главните пътища на страната в посока към големите градове. Служителите на „Пътна полиция“ ще подпомагат и контролират движението, където е необходимо. От полицията апелират шофьорите да карат със съобразена скорост, да спазват дистанция, да не предприемат рискови изпреварвания и да са толерантни на пътя. Това съобщиха от пресслужбата на МВР. Към момента е силно интензивен трафикът в посока към София по път Е-79, в района на Симитли. Пътни полицаи са на място и подпомагат движението. С цел безопасност и увеличаване на пропускателната способност на инфраструктурата в последния почивен ден, от 14 ч. до 20 ч., е в сила ограничение за движението на камиони над 12 тона по автомагистралите и най-натоварените пътища. От 10 ч. в участъка от АМ „Струма“ край Дупница има две ленти за движение за леките автомобили и ППС до 12 т в посока София и една – за Кулата. На АМ „Хемус“ продължават ремонтно-възстановителните работи на съоръженията при 19-и км и при 36-и км, както и на тръбата за София на тунел „Витиня“. За улеснение на пътуващите в отсечките с ремонт има две ленти за пътуващите за София и една за Варна. Алтернативен маршрут в посока Монтана и Видин е проходът „Петрохан“ и Искърското дефиле, а в посока Варна – път I-1 София-Ботевград. За облекчаване на движението през Владая и повишаване на пътната безопасност днес има две ленти за влизащите в София. Алтернативен маршрут на първокласния път е АМ „Струма“. Нормално се осъществява преминаването през граничните пунктове с Гърция, Сърбия, Северна Македония, Румъния и Турция, информират от ГД „Гранична полиция“. На българо-турската граница, на ГКПП Капитан Андреево и на ГКПП Лесово трафикът е изключително интензивен на изход за товарни автомобили. Причина са ремонтни дейности на съпределните гранични пунктове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " МВР: Трафикът към столицата и големите градове се засилва, карайте със съобразена скорост\t"}
{"url": "https://trud.bg/%d0%b7%d0%b8%d0%b4%d0%b0%d0%bd-%d1%81-%d0%bd%d0%b0%d0%b9-%d1%81%d0%bb%d0%b0%d0%b4%d0%ba%d0%b0%d1%82%d0%b0-%d1%81%d0%b8-%d0%bf%d0%be%d0%b1%d0%b5%d0%b4%d0%b0-%d1%81%d0%bb%d0%b5%d0%b4-%d0%b7%d0%b0%d0%b2/", "text": "Зинедин Зидан определи победата с 1:0 над „Севиля“ като най-сладката му след завръщането в „Реал“ (Мадрид). Великият французин е под огромен натиск и непрекъснато се говори, че ще бъде сменен. Особено болезнено Мадрид прие загубата с 0:3 от ПСЖ в Шампионската лига. „Не съм бил по-щастлив, откакто отново поех „Реал“ – каза Зизу. – Футболистите си помагаха по терена. Солидарността е най-важното нещо. Твърде трудно е на този стадион. Знаем, че можем да създаваме положения, но добрата защита е ключът към победата.“ „Бяхме изключително гладни за победа“, добави капитанът Серхио Рамос, който дойде в „Реал“ именно от „Севиля“ и се превърна в „бяла“ легенда. Карим Бензема отново показа, че е най-ключовият футболист на „кралете“. Французинът вкара петия си гол за сезона, с което е лидер при реализаторите заедно с Херард Морено („Виляреал“). И докато „Реал“ взе глътка въздух, каталунската легенда Шави се предложи за треньор на „Барселона“. Дните на Ернесто Валверде изглеждат преброени след 0:2 срещу новака „Барселона“.", "date": "2019.09.23", "title": " Зидан с най-сладката си победа след завръщането"}
{"url": "https://trud.bg/%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d0%be%d0%bd%d1%87%d0%be-%d1%80%d1%83%d1%81%d0%b5%d0%b2-%d0%b4%d0%b0%d1%80%d1%8f%d0%b2%d0%b0-%d0%bf%d0%b8%d0%b0/", "text": "Пианото на големия български композитор Тончо Русев вече ще звучи в Културен център „Морско Казино“. Волята на семейството е любимият му музикален инструмент да остане в родния град на Маестрото и да се ползва от младите таланти на Бургас. Дарението ще приеме кметът на града Димитър Николов на 24 септември от 17.00 часа в зала „Георги Баев“ от внучката на именития музикант и бургазлия – Елена Хаджистоянова. Музикалният инструмент, на който са създадени едни от най-известните и любими български популярни песни е на именит немски производител на пиана. Над 40 години Тончо Русев композира и аранжира на него едни от вечните хитове на българската музика. На клавирния инструмент са написани и всички песни по стихове на поетесата Петя Дубарова. Освен пианото, дарението включва още партитурите на едни от популярните песни, сред които „За теб, Българийо“ и „След години“, както и моливите, с които ги е написал. В продължение на повече от четири десетилетия неговите песни са изпълнявани от най-известните български певци и певици – Лили Иванова, Васил Найденов, Силвия Кацарова, Йорданка Христова, Ваня Костова, Христо Кидиков, Катя Филипова, дует „Ритон“, „Щурците“, „Сигнал“ и др. Повечето от песните му са създадени по текстове на български поети като Елисавета Багряна, Ваньо Вълчев, Дамян Дамянов, Христо Фотев, Петя Дубарова, Павел Матев, Евтим Евтимов и др. Тончо Русев е роден на 20 април 1932 година в Бургас. Започва кариерата си като тромпетист и свири в симфоничните оркестри на родния град, а после в Софийската опера, в Биг бенда на БНР и оркестъра на „Балкантон“. Като композитор печели десетки национални и чуждестранни награди. За заслуги в областта на културата, Тончо Русев е удостоен със званието почетен гражданин на Бургас, а на 6 декември 2017 г. става първият носител и кавалер на отличието с най-висок ранг на Общината – „Сребърен кръст на свети Николай“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Семейството на Тончо Русев дарява пианото му на Бургас"}
{"url": "https://trud.bg/%d0%b8%d1%80%d0%b0%d0%bd-%d0%b5-%d0%be%d1%81%d0%b2%d0%be%d0%b1%d0%be%d0%b4%d0%b8%d0%bb-%d0%bf%d0%bb%d0%b0%d0%b2%d0%b0%d1%89%d0%b8%d1%8f-%d0%bf%d0%be%d0%b4-%d0%b1%d1%80%d0%b8%d1%82%d0%b0%d0%bd%d1%81/", "text": "Иранските власти са освободили плаващия под британски флаг танкер „Стена имперо“, който бе задържан през юли в Ормузкия проток. Това съобщи говорителят на иранското правителство Али Рабией, цитиран от Франс прес. „Съдебният процес приключи и условията за освобождаването на петролния танкер са изпълнени, така че той вече е свободен“, каза на пресконференция Рабией. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Иран е освободил плаващия под британски флаг танкер „Стена имперо“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%b1-%d0%b7%d0%b0-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1%d0%be/", "text": "Водач на листата на коалицията ГЕРБ и СДС е досегашният кмет на София Йорданка Фандъкова. Това каза областният координатор на ПП ГЕРБ Цветомир Паунов след като регистрираха кандидатите си за София в общинската избирателна комисия за предстоящия местен вот през октомври, предаде БГНЕС. Втори в листата е проф. Иво Петров. Трети е Елен Герджиков. В листата влиза под номер четири Малина Едрева. Пети е арх. Ивайло Петков от „Група град“. Шести е Николай Стойнев, седми – д-р Антон Койчев, проф. Асен Николов от Майчин дом влиза под номер осем“. „В листата освен представители на гражданска квота има и обновяване на досегашните общински съветници от ГЕРБ. Една част от колегите са на по-задни места, но те продължават да работят за успеха. От досегашните колеги в общинския съвет на по-предни позиции са Лорита Радева, Силвия Христова, Зафир Зарков и др. В листата, от страна на гражданската квота влиза и радиоводещият Симеон Колев, бившият зам.-министър на образованието и настоящ директор на 119 училище Диян Стаматов, адв. Георги Георгиев, преподавател в Софийския университет“, разкри лицата от листата на коалицията Паунов. В битката за гласа на софиянци коалицията ГЕРБ и СДС излиза с нови имена за кметове няколко столични района. „В район „Оборище“ издигаме кандидатурата на Петър Митев за кмет, в район „Кремиковци“ на досегашния зам.-кмет Лилия Донкова, която е издигната от инициативен комитет. В район „Красно село“ и „Витоша“ подкрепяме кметовете, които са от квотата на СДС. В район „Средец“ издигаме кандидат от коалицията ГЕРБ и СДС в лицето на г-н Ковачев. В „Младост“ нашият кандидат е Мария Илиева. Досегашните действащи кметове получават отново подкрепата на коалицията“, каза областният координатор. Кандидати за общински съветници:  1.\tЙорданка Асенова Фандъкова  2.\tИво Спасов Петров  3.\tЕлен Стойчев Герджиков  4.\tМалина Едрева Одоен  5.\tИвайло Тодоров Петков  6.\tНиколай Асенов Стойнев  7.\tАнтон Господинов Койчев  8.\tАсен Иванов Николов  9.\tТатяна Николова Георгиева  10.\tЕкатерина Евлогиева Йорданова  11.\tВаля Николчова Чилова  12.\tЛорита Георгиева Радева  13.\tСилвия Тошкова Христова  14.\tАнна Илиева Стойкова  15.\tЗафир Кирилов Зарков  16.\tГеорги Валентинов Георгиев  17.\tБорислав Иванов Бориславов  18.\tВаня Лазарова Тагарева  19.\tСтефан Марчев Марков  20.\tХристиан Иванов Петров  21.\tРадослав Йончев Влахов  22.\tПрошко Начев Прошков  23.\tБотьо Генчев Ботев  24.\tСимеон Младенов Колев  25.\tДимитър Бойков Вучев  26.\tВеселин Христов Милев  27.\tРадослав Игнатов Абрашев  28.\tБорис Петров Петров  29.\tДиян Величков Стаматов  30.\tИрина Иванова Йорданова-Колева  31.\tКатя Георгиева Грънчарова  32.\tЙоанна Николова Драгнева  33.\tАнатоли Благоев Илиев  34.\tМиглена Буянова Атанасова  35.\tНиколай Стоянов Диков  36.\tНина Вълчева Чанева  37.\tМиглена Георгиева Горанова  38.\tВладимир Андонов Данаилов  39.\tДимо Красимиров Василев  40.\tМихаела Атанасова Иванова  41.\tПавел Михайлов Савов  42.\tЖивка Стоянова Новкова  43.\tНиколай Стоянов Николов  44.\tГеорги Бисеров Николов  45.\tИван Александров Кутлин  46.\tДеян Петков Петков  47.\tМихаил Владимиров Владов  48.\tБорислав Иванов Борисов  49.\tСоня Кръстанова Костадинова  50.\tМилена Руменова Янкулова  51.\tАтанас Петров Мишев  52.\tАнгел Иванов Корсачки  53.\tСтойчо Тодоров Томов  54.\tАнелия Веселинова Йотова  55.\tПламен Николаев Николов  56.\tЯнка Ивова Дръндова  57.\tАлександър Ангелов Арнаутски  58.\tДимитър Стефанов Хаджикотев  59.\tЗлатко Иванов Златков  60.\tЗдравко Кирилов Марков  61.\tЛава Трифонова Коцева Кандидати за кметове на райони:  Средец\t\tЛюбомир Ковачев  Красно село\tХристо Апостолов  Възраждане\tСавина Савова  Оборище\t\tПетър Митев  Сердика\t\tТодор Кръстев  Подуяне\t\tЕва Митова  Слатина\t\tНаталия Стоянова  Изгрев\t\tЦветомир Жеков  Лозенец\t\tЛюбомир Дреков  Триадица\t\tНиколай Терзиев  Красна поляна\tИван Чакъров  Илинден\t\tИван  Божилов  Надежда\t\tДимитър Димов  Искър\t\tИвайло Цеков  Младост\t\tМария  Илиева  Студентски\t\tДимитър Дилчев  Витоша\t\tТеодор Петков  Овча купел\t\tХристина Семерджиева  Люлин\t\tМилко Младенов  Връбница\t\tМладен  Младенов  Нови Искър\tДаниела Райчева  Кремиковци\tЛилия Донкова  Панчарево\t\tДимитър Сичанов  Банкя\t              \tРангел Марков АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Вижте листата на ГЕРБ за местните избори в София (СПИСЪК)"}
{"url": "https://trud.bg/%d1%81%d1%8a%d0%bc%d0%bd%d0%b8%d1%82%d0%b5%d0%bb%d0%b5%d0%bd-%d0%bf%d0%b0%d0%ba%d0%b5%d1%82-%d0%b7%d0%b0%d1%82%d0%b2%d0%be%d1%80%d0%b8-%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2-%d0%bc/", "text": "Съобщава се за инцидент на гарата на летището в Манчестър, оповести в понеделник местното издание Manchester Evening News. Гарата е евакуирана, като в района са разположени полицейски части. Самолетните пътувания на летището в Манчестър обаче не са засегнати от инцидента. Има само забавяне или анулиране на влаковите транспортни услуги. В информации по социалните медии се казва, че на гарата се намира отряд за обезвреждане на бомби с оглед на засечен подозрителен пакет. Полицията в Манчестър потвърди, че във връзка с инцидента е задържан един мъж. „На транспортната гара на летището в Манчестър има полицейски кордон и пътниците се насърчават да следват указанията на служителите“, се посочва в изявление на местната полиция, цитирано от Ройтерс. „В момента трамваите, влаковете и автобусите са спрени до и от разклона на летището“, се допълва в информацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Съмнителен пакет затвори летището в Манчестър"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d1%8f%d0%bc%d0%b0-%d0%bd%d0%b5%d0%be%d0%b1%d1%85%d0%be/", "text": "Гърция измества България в охраната на небето на Македония. “България няма необходимите средства да се включи в споразумение за наблюдение на въздушното пространство на Скопие”, заяви гръцкият министър на отбраната Никос Панайотопулос в интервю за вестник „Катимерини“, информира БГНЕС. Той настоя, че началниците на Генералните щабове на Гърция и Северна Македония трябва да подпишат такова споразумение за въздушното пространство, което е наложително към този момент и е в интерес на националния интерес на Атина. На въпрос дали има уговорка за наблюдение на въздушното пространство в Северна Македония и стандартизацията на армията, Панайотопулос отговори, че тези въпроси подлежат на преговори между военните ръководства на двете страни. Той отново подчерта позицията на правителството на „Нова демокрация“ за Договора от Преспа, но добави, че наблюдението на въздушното пространство е „в интерес на Гърция“. „Споразумението за сътрудничество в областта на отбраната е резултат от Договора от Преспа. Резултат, който не е толкова отрицателен, колкото негативните аспекти този договор. В този контекст ще бъде подписано споразумение между началниците на Генералните щабове за въздушното пространство на Скопие. Мисля, че това е в интерес на нашата страна, защото ако не се случи, ще даде възможност на други страни, главно на Турция, която е изразила интерес, но може би и на България, която също е изразила интерес, но без изобщо да разполагат с необходимите средства. Следователно в този момент е наложително да се подпише споразумение за наблюдение на въздушното пространство със Скопие, тъй като това е в национален интерес“, каза Панайотопулос пред гръцкия вестник. На 2 април по време на посещение в Скопие на тогавашния гръцки премиер Алексис Ципрас и министри от неговото правителство бяха подписани двустранни споразумения между министъра на отбраната Радмила Шекеринска и тогавашния министър на националната отбрана на Гърция Евангелос Апостолакис. Беше парафирано ново цялостно споразумение за сътрудничество в областта на отбраната, 20 години след първото. То обхваща области от взаимен интерес – стратегически диалог, отбранителна политика, развитие на способността за отбрана, планиране на отбраната, логистика и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Гръцки министър: България няма необходимите средства да се включи в споразумение за наблюдение на въздушното пространство на Скопие"}
{"url": "https://trud.bg/%d0%bf%d1%80%d0%b5%d1%81%d1%82%d0%b8%d0%b6%d0%b5%d0%bd-%d1%84%d1%80%d0%b5%d0%bd%d1%81%d0%ba%d0%b8-%d0%b6%d1%83%d1%80%d0%bd%d0%b0%d0%bb-%d1%85%d0%b2%d0%b0%d0%bb%d0%b8-%d0%bd%d0%b0%d1%88-%d0%bf%d1%80/", "text": "Будният българин е и първи кмет на Велико Търново Статия от преди 120 години разказва за бележития търновец Георги Живков, който е бил министър на просветата и първи кмет на старопрестолния град. На 6 май 1893г. престижното френско издание La Revue Diplomatique представя на челната си страница тогавашния министър на просвещението Георги Живков.  Материалът е подготвен от директора и главен редактор белгийския дипломат Огюст Мьолман. На страниците на седмичника тогава са се отразявали водещите политически събития в Европа и са се представяли кралски особи, престолонаследници, премиери, министри, дипломатически агенти, духовни водачи.  Изданието е запазено в Български Исторически Архив. „Както много пъти сме го отбелязвали на тези страници, именно в областта на просвещението действията на българското правителство са най-решителни и най-полезни. И ако великите дела почти винаги намират нужните хора, които да ги извършат, то това тъй често потвърждавано правило и в случая няма никакво изключение. Страстното усърдие на българските управляващи в делото на образованието на всички нива намери за свой защитник Г. Живков. Адвокат ли е? Не. Ако във Франция тогата отваря врати към всяко поприще – и то напълно оправдано поради качествата, които предполага и които изисква – в тези нови земи професионалистите са предпочитани поради доверието, което внушават и страстта, с която се заемат да реформират недостатъците, от които вероятно са страдали и лично“, пише в статията. В материала са поместени биографични данни за Георги Живков. „Роден в Търново през 1844, Георги Живков е посветил себе си и живота си на образованието. Учителства в Русчук, във Варна, в Ески-Джумая, още по турско време създава педагогически журнал със заглавие Книжевен имот за децата, т.е. Литературна съкровищница за децата, който се радва на голям и напълно заслужен успех. Не мислете,  че тези му занимания го отдалечават от политиката. Те никак не попречват на Живков да съдейства на борбата за независимост. Името му влиза в историята през 1862, 1867, 1868 г. С дело и със слово дава сериозна подкрепа на иредентизма (отделянето от империята). Вестникът е „Свобода“ и с достоен за възхищение плам пропагандира идеята за отхвърляне на отоманското върховенство. Естествено, намираме името на Живков и през 1876 в Сърбия, в редиците на българските доброволци и по-късно като член на делегацията, акредитирана от България при крал Милан. Без колебание можем да заявим, че няма нито един акт на независимост, към който този пламенен патриот да не е дал своя принос. С влизането на Русите в Търново Живков е избран за кмет на родния си град. След подписването на мирния договор донесъл освобождение на българите, Георги Живков заема последователно длъжностите губернатор на София, училищен инспектор във Варна и Русчук, директор на гимназията във Варна. Избиран е за член на всички Народни събрания, за него е запазена честта да председателства Великото народно събрание във Велико Търново, свикано през 1886 г. да избере нов княз. Той наследи Петко Каравелов като регент и даже в момента, когато пишем тези редове, отсъствието на княза, заминал за Италия заради женитбата си и на министър-председателя, който трябваше да го придружи, отново постави г-н Живков на този пост. И няма значение, че временният регент не се възприема в качеството си на държавен глава, ако искате наистина да му окажете почит  – говорете за него като за министъра на народното просвещение. И наистина нито за миг по време на политическата му кариера не e забравял грижата за този жизненоважен въпрос – просвещението на народа. България му дължи бързото умножаване на училищата както и възхода на едно прелюбопитно литературно движение. Благодарение на неговото ръководство се родиха безброй списания – неуморни разпространители на знания във всички области на науката“, се казва още в публикацията. В материала Живков е представен още като създател и велик жрец на образованието. „Бихме желали да продължи на тази неразривно свързана с името му, сякаш създадена специално за него длъжност в името на напредъка на умовете, на просвещението на българския дух, чиито бъдни висини никой не съзира по-добре от г-н Живков“, пише в заключение авторът Огюст Мьолман. (Редакционна статия в сп „Ревю дипломатик“, бр. 18, 6 май 1893 г е преведена от Мариела Царкова.  По предложение на настоящия кмет на Велико Търново името на Георги Живков ще бъде увековечено като бъде избрано за патрон на Спортното училище в старата столица.)", "date": "2019.09.23", "title": " Престижен френски журнал хвали наш просветен министър\t"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d1%81%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0-%d0%ba%d0%b0%d1%82%d0%be-%d0%ba%d0%b0%d0%bd%d0%b4/", "text": "Коалиция „БСП за България, ПП АБВ, ПП Движение 21“ регистрира своите кандидати за кметове и общински съветници в община Велико Търново. Водени от кандидата за кмет  Весела Лечева социалистите подадоха документите в Общинската избирателна комисия и от днес официално са в битката за местния вот. „Имаме най-добрата листа, която е съчетание на мъдрост, опит и младост, енергия, креативност и иновативност. Изключително мотивиран и подготвен екип от кандидати за общински съветници. С една единствена цел община Велико Търново да просперира и успява. Един ден след празниците, след фойерверките и зарите в Деня на независимостта,  че нашият екип е свободен и независим от корпоративни и лични зависимости. Единствената ни цел е да бъдем в услуга на гражданите на община Велико Търново“, сподели Весела Лечева. Тя подчерта, че нейната кауза като кмет ще бъде всеки жител да се чувства горд и успяващ в родното си населено място от община Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Весела Лечева се регистрира като кандидат-кмет на Велико Търново"}
{"url": "https://trud.bg/%d1%82%d0%b8%d1%80-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%ba%d1%80%d0%b0%d0%b9-%d0%b1%d1%83%d1%80%d0%b3%d0%b0%d1%81/", "text": "Тир се обърна на пътя от квартал Ветрен към Бургас, предаде БГНЕС. Инцидентът е станал край бензиностанция. Няма пострадали хора. При инцидента има материални щети по превозното средство.Участъкът е обезопасен с конуси на пътя, на място има екипи на полицията. Движението бе временно затруднено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Тир се преобърна край Бургас"}
{"url": "https://trud.bg/%d0%b2-%d1%87%d0%b0%d1%81-%d0%bb%d0%b8-%d1%81%d0%b0-%d0%bf%d0%be%d0%bb%d0%b8%d1%82%d0%b8%d1%86%d0%b8%d1%82%d0%b5/", "text": "Бойко Борисов не носи заради травма на китката Часовникът говори много за притежателя си – той е статус символ от първа категория, демонстриращ както материалното благосъстояние, така и усещането за стил и елегантност. Както при всяка вещ, служеща едновременно на необходимостта и лукса, чувството за мярка при избора на часовник е много важно. Подобаващо на крупен бизнесмен и политик от висшия ешелон, американският президент Доналд Тръмп има богато колекция от модели на Rolex. Не те обаче са интересни, защото тази марка е станала задължителна за богатите и известните и те не пропускат да го демонстрират. При особени ситуации като например по време на избори или важна реч, Тръмп слага на ръката си едно бижу за познавачи – Vacheron Constantin Historiques Ultra Fine 1968, със самонавиващ се механизъм Calibre 1120. Цената му е около 35 000 долара. Малцина знаят, че часовникът, който бившият президент Барак Обама носеше на ръката си, когато полагаше клетва като държавен глава по време на първия си мандат беше китайски и струваше около 200 долара. Преди това, по време на предизборната си кампания, Обама носеше TAG Heuer Carrera Series 1500 Two Tone Divers на стойност около 1900 долара. Причината е, че имидж мейкърите посъветвали кандидат-президента да сложи на ръката си екземпляр, който може да си позволи всеки редови американец. Любопитното е, че впоследствие държавният глава започва да носи на ръката си часовник, върху който стои емблемата на Секретната служба на САЩ. Охранителите му подарили хронометър, какъвто носят те самите. Цената на пазара на часовника Jorg Gray била 200 долара, но с надписа Секретна служба на САЩ скача на 300 долара. Обама далеч не е единственият американски президент, който e носил евтини атрибути със стратегическа цел. Джордж Буш пък носеше Timex Indiglo за 50 долара, а Бил Клинтън – Timex Trathlon в същия ценови сегмент. След като излезе от Белия дом обаче Клинтън започна да носи значително по-скъпи атрибути от марките Cartier, Cobold и др. на стойност десетки хиляди долари. Модата сред властимащите в Русия обаче е коренно различна. Руските лидери не робуват на евтини трикове за печелене на имидж. Президентът Владимир Путин е известен любител на скъпите часовници. Любимата му марка е Patek Philippe. Стопанинът на Кремъл има екземпляри на стойност между 18 000 и 60 000 долара. Тази швейцарска марка отдавна е номер едно сред руската номенклатура. По време на една от визитите си в Китай преди години руският президент бил фотографиран с часовник от марката Breguet Marine и тези модели мигом изчезнали от московските бутици. В руски опозиционен сайт се появи информация, според която Путин има колекция от часовници за над 600 хил. евро, което естествено, няма как да бъде доказано. Любител на гореспоменатата марка – Breguet, е и премиерът на Русия Дмитрий Медведев, който притежава няколко екземпляра, чиято цена започва от 15 000 долара. Първият президент на Русия Борис Елцин се отличаваше с демонстративна скромност при избора на часовници и носеше “Полет” руско производство. Последният съветски президент пък Михаил Горбачов предпочиташе Longines Les Grande Classique. Бившият италиански премиер Силвио Берлускони обаче удря всички в земята със своята колекция от марката Vasheron Constantin на стойност около 500 000 долара. Часовникът, който носеше Никола Саркози е Rolex Daytona за около 20 хил. долара. Канцлерът на Германия Ангела Меркел, която е на първо място в класациите за най-влиятелната жена в света, непрекъснато е подлагана критики от страна на моделиерите по отношение на нейното облекло, като особено критичен бе модният гуру и неин сънародник Карл Лагерфелд. Но интересното е, че госпожа Меркел чудесно се справя с избора на аксесоари. Така например стилистите отбелязват, че часовника Jaeger-Lecoultre Reverso много и отива…   София, точно време Ако минем на родна земя, сегашният президент Румен Радев е с швейцарски часовник, но не от висок ценови клас – на ръката му се забелязва Tissot T-Sport, PRC 200, а цената му е около 1000 – 1100 лева. Това е спортен хронограф, механизмът е кварцов, стрелките са фосфорисциращи. Изборът на Радев може да се определи като съвсем обикновен часовник за носене от младежки тип. Президентът два мандата Георги Първанов разсея навремето слуховете в жълтата преса, че носи Cartier за 50 000 долара, когато се появи по телевизията с часовник, за който по-късно обясни, че е подарък от приятел и струва само 800 лв. Премиерът Бойко Борисов не носи часовник. Причината са стари травми от спортните години. Борисов се е лишил от този атрибут заради ревматизъм, който получава вследствие на тежките си тренировки по карате. Китките и ставите на ръцете често го болят и затова избягва да се кичи с аксесоари. Премиерът не слага дори елегантния часовник “Булгари”, който му подари италианският му приятел Силвио Берлускони. “Като ми постои малко часовник на ръката, започва да ме “върти” нещо като ревматизъм и ми е неприятно” – коментира Борисов.", "date": "2019.09.23", "title": " В час ли са политиците?\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%b7%d0%b0-%d0%bf%d0%be%d1%87%d0%b8%d0%bd%d0%b0%d0%bb%d0%b8%d1%8f-%d0%b1%d0%be%d0%ba%d1%81%d1%8c%d0%be%d1%80/", "text": "Спортният министър Красен Кралев не пожела да коментира ситуацията с   преди да приключи разследването. Кралев все пак заяви, че според него състезателят се е качил на ринга неподготвен. „Нека първо приключи разследването, след това ще коментираме. Случаят е изключително неприятен. На професионалния ринг във всички бойни спортове има много рискове. Често състезатели влизат неподготвени, нетренирани. Това не е случай само за България. За съжаление, през последната година се случва няколко пъти в световния професионален бокс. Жалко е. Според мен момчето не е било достатъчно добре подготвено. Има лекари, които носят отговорност дали да го допуснат до ринга, ако има някакви травми. Лекарите и промоутърите трябва да постъпват много по-отговорно при организирането на подобни състезания. Трудно ми е да повярвам, че в толкова лека категория може да се получи толкова тежко увреждане още в началото на двубоя“ каза Кралев пред журналистите по време на откриването на кампанията „Европейска седмица на спорта“,  информира БТВ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Министър Кралев за починалия боксьор: Вероятно се е качил на ринга неподготвен"}
{"url": "https://trud.bg/%d0%b1%d0%b8%d0%b2%d1%88-%d0%bb%d0%b8%d0%b4%d0%b5%d1%80-%d0%bd%d0%b0-%d1%81%d0%b4%d1%81-%d0%b2%d0%bb%d0%b8%d0%b7%d0%b0-%d0%b2-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%bd%d1%84%d1%81/", "text": "Бивш лидер на СДС- Бургас- Васил Камберов, който бе и заместник областен управител на морския град, влиза в листата за общински съветници на НФСБ. Новината съобщи лидерът на НФСБ Валери Симеонов. Камберов години наред странеше от обществения живот и политиката, тъй като се отдаде на занимание със своя туристически бизнес. Той има хотел в Приморско, откъдето е родом. Сега е четвърти поред в листата на НФСБ от квотата на коалиционния партньор „Движение Демократично действие”. Кандидат за кмет на НФСБ е директорът на Бургаската болница д- р Бойко Миразчийски, а в листата, представена от Валери Симеонов, на брифинг в понеделник има още професор, адвокати, двама журналисти и риболовец. Съветниците на Симеонов в бившия вече общински съвет се разпиляха по други партии и от тях, но на предни позиции са само двама- Ивайло Вагенщайн и Милен Ненчев. Дългогодишният член на НФСБ и журналист Ангел Божидаров бе сред отлюспените и сега се явява в листата на бизнесмена Бенчо Бенчев, който от своя страна бе загърбен от социалистите заради скандала със съдействието на Митьо Очите да се укрие в Истанбул. До момента толкова пъстра палитра от листи за съветници в Бургас не е имало, коментират политически наблюдатели. Председателят на ВМРО в морския град- Георги Дракалиев пък си е съветник от ГЕРБ и отново ще е в листата на партията на Бойко Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Бивш лидер на СДС влиза в листата на НФСБ"}
{"url": "https://trud.bg/%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%b4%d0%b2%d0%b5-%d0%b6%d0%b5%d0%bd%d0%b8/", "text": "Сливенските планински спасители откриха две туристки, изгубили се в Балкана. Сигналът е получен около 10,30 ч. на 22 септември от тяхна близка, съобщи ръководителят на спасителния отряд Николай Сотиров. По това време членовете на отряда били в местността Карандила в планината, където провеждали събитие. Непозната жена забелязала един от тях, видяла униформата му и помолила за съдействие. По нейните думи, сестра й и нейна приятелка тръгнали да се разхождат в гората. Изгубили ориентация и се изплашили. Обадили се по телефона, за да кажат какво се е случило. Сторило им се, че чуват рев на диво животно. Жените били силно притеснени. Акцията по издирването им приключила за близо 2 часа. Туристките носели в себе си мобилни телефони, което позволило да бъдат установени точните им координати. От отряда за пореден път подчертаха, че на излет в планината винаги трябва да се тръгва със зареден мобилен телефон и топла дреха. А походите да се извършват само по-добре познати маршрути или с опитен водач. Членовете на планинския спасителен отряд са мъже на различна възраст, с различни професии. Отрядът е структура към БЧК. Всички спасители са доброволци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Планински спасители откриха две жени, изгубили се в Балкана"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d0%b1%d1%8a%d0%b4%d0%b5-%d0%bd%d0%b0-%d0%be%d1%84%d0%b8/", "text": "Министър председателят Бойко Борисов ще бъде на официално посещение в Република Корея от 24 до 27 септември, съобщават от Министерския съвет. Визитата на българския министър-председател Борисов се провежда в навечерието на 30-тата годишнина от установяването на дипломатически отношения между двете страни през 2020 г. Това е първото посещение на български министър-председател в Република Корея. Целта на посещението на министър-председателя Бойко Борисов е разширяване на сътрудничеството между България и Република Корея в политическия, икономическия и културния диалог между двете страни. В рамките на визитата българският премиер Борисов ще проведе срещи с премиера на Република Корея Ли Нак-йон и с президента на Република Корея Мун Дже-ин. Министър-председателят Борисов ще посети Центъра за научноизследователска и развойна дейност на компанията „Hyundai Motor Group“ в гр. Хуасонг, както и Университета за чужди езици „Ханкук“ в Сеул. В официалната делегация, ръководена от министър-председателя Бойко Борисов в Република Корея, са заместник министър-председателят по обществения ред и сигурността и министър на отбраната Красимир Каракачанов, министърът на финансите Владислав Горанов, министърът на транспорта, информационните технологии и съобщения Росен Желязков и министърът на икономиката Емил Караниколов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Премиерът Бойко Борисов ще бъде на официално посещение в Република Корея"}
{"url": "https://trud.bg/%d0%b1%d0%b0%d1%80%d0%bd%d0%b8%d0%b5-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d1%8f-%d0%bd%d0%b0-%d0%bf%d1%80%d0%b0/", "text": "Ще бъде трудно за Европейския съюз и Обединеното кралство да постигнат споразумение, което да изпълни всички цели на ирландския граничен предпазен механизъм, който беше част от сделката на бившия британски премиер Тереза Мей, но беше отхвърлен многократно от британския парламент, заяви в понеделник европейският Брекзит преговарящ Мишел Барние. Изказвайки се на пресконференция с германския външен министър Хайко Маас, Барние посочи, че последните предложения на правителството на британския премиер Борис Джонсън са „неприемливи“, информира БНР. Висшият официален европейски представител обаче посочи, че ЕС желае да помогне за избягване на несигурността и на Брекзит без сделка, отбелязвайки  че разговорите ще продължат. „В момента нямаме основа за сделка, но ще продължим да разговаряме“, посочи Барние и добави: „Не можем да избираме, когато става въпрос за защита на единния пазар и на европейските потребители“. „Трудно е да се види как можем да стигнем до решение, което да изпълни всички цели на ирландския граничен предпазен механизъм. В тази връзка предложенията на Обединеното кралство за граница между Република Ирландия и Северна Ирландия са неприемливи“, отбеляза той. Междувременно Хако Маас добави, че последното предложение на Борис Джонсън все пак представлява „крачка напред“ в преговорите. Той също така заяви, че не може да има физическа граница на остров Ирландия, но подчерта, че вътрешният пазар на ЕС трябва да бъде защитен при всяка евентуална Брекзит сделка. Главният преговарящ за Брекзит на Европейския съюз Мишел Барние и секретарят по въпросите на Брекзит на Обединеното кралство Стивън Баркли се договориха в петък да продължат „техническите разговори“ по споразумението за оттеглянето на Великобритания от единния блок и по-специално относно избягването на твърда граница в Ирландия, се посочва в съобщение на Европейската комисия. Междувременно стана ясно, че Върховният съд на Обединеното кралство ще се произнесе във вторник (24-ти септември) дали е противозаконно решението на премиера Борис Джонсън да разпусне временно британския парламент. Върховният съд заяви, че 11-те му съдебни заседатели ще постановят решението си в 10:30 ч. местно време (с 12:30ч. българско време) във вторник. Самото решение може даде на депутатите повече шанс да възпрепятстват плановете на Джонсън за Брекзит на 31-ви октомври, ако Върховният съд определи разпускането на парламента като противозаконно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Барние: Последните предложения на правителството на Борис Джонсън за Брекзит са неприемливи"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82%d0%be-%d0%ba%d0%be%d0%bc%d0%b0%d0%bd%d0%b4%d0%b2%d0%b0%d0%bd%d0%b5-%d0%bd%d0%b0-%d1%81%d0%b0%d1%89-%d0%bf%d0%be%d1%81%d1%82%d1%80/", "text": "Защитеното жилище за възрастни с различна степен на умствени увреждания посрещна 8-те си потребителки в нова сграда в Сливен. Строителството й е извършено в общински имот, със средства от Програмата за хуманитарна помощ на Европейското командване на САЩ, съобщиха от местната администрация. Разгънатата застроена площ е от близо 450 квадрата. Двуетажната сграда има сутеренни помещения, спални, кухненски блок, всекидневна и трапезария, перално помещение и склад, абонатна станция, свързана с „Топлофикация”. За настанените жени ще се грижат трима социални работници и трима трудотерапевти. Издръжката се поема от държавния бюджет заедно с останалите социални услуги, на които общината е доставчик. „Радвам се, че на обитателите са предоставени условия, близки до семейната среда”, коментира кметът Стефан Радев. Общината в Сливен е първата в страната, която работи в областта на услугите от резидентен тип. Чрез тези услуги потребителите се извеждат от големите социални домове, осигуряват им се условия, при които се избягва социалната изолация. Защитеното жилище се намираше в друг район на града. Но преди три години потребителките бяха изведени от него, тъй като имотът започна да се руши. Програмата за хуманитарна помощ на Европейското командване на САЩ включва различни проекти в няколко европейски държави. През последните десет години за подобни проекти в България са били инвестирани близо 6 млн.долара от американското правителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Европейското командване на САЩ построи нова сграда на защитено жилище в Сливен"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%bd%d0%b0-%d1%84%d1%80%d0%b0%d0%bd%d1%86%d0%b8%d1%8f-%d0%bf%d0%be%d1%81%d0%b5%d1%82%d0%b8-%d0%b4%d1%80%d0%b5/", "text": "Новият посланик на Френската република в България Флоранс Робин, беше на неофициално посещение в древноримския град Никополис ад Иструм край великотърновското село Никюп.   „Тя заема този пост от 4 дни и избра от да стартира и нейната обиколка в страната. Сътрудничествата между френско-български населени места са част от нейната програма за развитие на отношенията между България и Франция“, обясни кметицата на Никюп Йорданка Атанасова. Селището с археологическия резерват и френското село Ондувил, се побратимиха през май тази година. Церемонията се състоя във Велико Търново, а договорите бяха подписани на три езика – български, френски и английски, от кмета на Никюп Йорданка Атанасова, Жан-Жак Дюфур – председател на Асоциацията за побратимяване в Ондувил и Жан-Чарлз Пари – заместник-кмет на селото. На подписването присъстваха още областният управител проф. д-р Любомира Попова и заместник-кметът на Община Велико Търново Снежана Данева – Иванова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Новият посланик на Франция посети древноримския град Никополис ад Иструм"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%80%d0%b0%d0%b7%d1%8f%d1%81%d0%bd%d0%b8%d1%82%d0%b5%d0%bb%d0%bd%d0%b8%d1%8f-%d0%ba%d0%bb%d0%b8%d0%bf-%d0%bd%d0%b0-%d1%86%d0%b8%d0%ba-%d0%b7%d0%b0-%d0%bc%d0%b5%d1%81/", "text": "ЦИК публикува видео в официалния си сайт, от което става ясно кои български граждани имат право да гласуват на предстоящите местните избори на 27 октомври. Вижте разяснителния клип: АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Вижте разяснителния клип на ЦИК за местните избори (ВИДЕО)"}
{"url": "https://trud.bg/%d0%b8%d1%81%d1%83%d1%81-%d1%83%d0%bc%d1%80%d1%8f-%d0%bd%d0%b0-%d1%80%d0%b8%d0%bd%d0%b3%d0%b0-%d0%b2%d1%8a%d0%b7%d0%ba%d1%80%d1%8a%d1%81%d0%bd%d0%b0-%d0%b2%d1%8a%d0%b2-%d1%84%d0%b5%d0%b9%d1%81/", "text": "Рядко срещана драма без хепиенд и с ромски произход се разигра в албанския град Шкодра. Български боксьор загина на ринга. Часове наред се знаеше, че жертвата е Исус Розов Величков. След като всевъзможни фактори в бокса ни се изказаха неговите умения, се оказа, че починалият е братовчед му Борис Станчов, който излязъл на ринга  под неговото име . Още по-куриозен е фактът, че Исус въобще не е боксьор, а футболист в „Сливнишки герой“. Оскъдните данни сочат за кратка негова проява. Изведнъж Исус „възкръсна“ със съобщение във фейсбук, с което разплете възела около българската боксорска кончина в Шкодра. „ Очакваме официално становище на промоутъра, както и официално видео за случилото се, а също и резултатите от аутопсията – заяви Дамян Дамянович, член на УС на Българския професионален боксов съюз. – Това си е официално спортно събитие, на което е имало медицински екипи, медицински лица. Имало е съдии, които са проследявали за спазването на правилата.“ Трагичният инцидент се разигра по време на бой в категория „перо“ с албанеца Ардит Миря. В четвъртия рунд 21-годишният българин падна в ъгъла, без да получи. Видео кадрите показват как медицинските лица незабавно са се притекли на помощ. Те успели да върнат боксьора в съзнание и да го транспортират в болница, но лекарите не успели да спасят живота му. В местните медии се твърди, че причината за смъртта е „сърдечен арест“. Случаят бе коментиран и от министъра на младежта и спорта Красен Кралев. „ Нека първо приключи разследването, но със сигурност случилото се е много неприятно – заяви министърът. – Във всички бойни спортове има много рискове. Такива неща се случват често в профи бокса. Трябва треньорите и промоутърите да постъпват много по-отговорно. Ако загиналият е имал проблеми преди да се качи на ринга, отговорност носят и медицинските лица.“ Исус Величков побърза да обори във фейсбук недоразумението, че е загинал на ринга, но не внесе яснота по въпроса защо друг боксьор е излязъл да се бие вместо него. „ Почивай в мир, шампионе!“, написа Величков. Пред Би Ти Ви той обясни, че братовчед му от миналата година участвал в мачове с неговата карта. „ Треньорът също знаеше за смяната – добави Исус. – Казах му, че няма проблем, само че се притеснявах да не го хванат и да изгоря и аз.“   Поредната мистерия в драмата с починалия боксьор е в името. Навсякъде той е споменат като Борис Станчов, а сестра му се включи във фейсбук като Ани Станчева. В социалната мрежа тя изрази съмнение, че видеото от мача е изрязано и не става ясно дали брат й не получава още удари, след като пада на ринга. От писанието в мрежата изглежда, че се съмнява дали не е убит. Но въпреки това е написано крайно двусмислено. „ Боби си отиде твърде рано – пише Ани. – Искам да кажа, че се съмнявам на 1000 процента, че той бе убит. Голяма част от видеоклипа е отрязан и оригиналното видео го няма никъде. Не разбирам защо на брат ми му е позволено да се качи на ринга с други имена? Неговият така наречен треньор напусна Албания веднага, след като научил, че брат ми е починал. Единственото, което го правеше щастлив, е да бъде на ринга. Отнеха му всичко, което обичаше, отнеха му възможността за по-добър живот. Възползват се с това че сме роми и мислят, че не си знаем правата, но много бъркат. Аз и моето семейство ще получим справедливост за отнетия живот!“ Подмяната на един състезател с друг е абсолютно недопустима, твърди Венцислав Николов, международен съдия и член на УС на БФПС. „ Ако излезе истина, това е престъпление от най-висока класа – призна Николов. – Нямам обяснение. Документите, които са искани за тази среща в Албания, са абсолютно изрядни. Те са дошли с личната карта на Исус Величков – с международния му паспорт и лична карта. За да участва в едно състезание от такъв ранг, той трябва да притежава три документа – лиценз, разрешение от федерацията и медицинско. Тези документи той ги има на името на Исус Величков. Ако е истина… това е недопустимо. На снимката е човекът, на когото даваме лиценз. Лицензът е на името на Исус Величков. ” Според него проблемът не е у организаторите на галата, въпреки че между Величков и Станчов няма кой знае каква физическа прилика. „ В Албания всичко е изрядно – добави Николов. – Изпратили сме до тяхната федерация разрешение за Исус Величков – да играе срещата в определени рундове, по определени точки. Всички документи, които се изискват от наша страна, те ги имат. Мениджърът уговаря срещата. Той е длъжен да предостави в офиса на Българския професионален боксьов съюз всички документи. Той ги е представил на името на Исус Величков. Въз основа на тези документи, които имаме, ние даваме разрешение. Ще стигнем до истината. Ние нямаме пълен запис на срещата, но от това, което видяхме, наистина нямаше удар. Както играеше, падна без удар. При аутопсията ще излезе дали е взимал забранени препарати и т.н.“ Една от версиите за гала вечерта и резултатите в град Шкодра е черно тото. Доказателства няма, но в Албания залаганията са част от културата. Много пъти местни отбори са били част на сериозни разследвания. Проучването „Балкански барометър“ сочи, че Албания е сред най-корумпираните страни на полуострова. Футболният клуб „Шкендербеу“, който се превърна в хегемон, получи най-голямото наказание в историята на УЕФА. Заради връзки с компании за залози и уговаряне на мачове клубът беше изхвърлен за 10 години. След това Спортният арбитражен съд в Лозана потвърди санкцията. „Шекнербеу“ бе обвинен, че е манипулирал два двубоя от квалификациите в Шампионската лига, два в групите на Лига Европа и 50 в албанското първенство. През 2001 година тогавашният национален селекционер Медин Жега бе обвинен, че взимал по 5000 долара от всеки футболист, за да го повика в тима.", "date": "2019.09.23", "title": " Исус „умря“ на ринга, възкръсна във фейсбук (обзор)"}
{"url": "https://trud.bg/%d0%b4%d1%80%d0%b5%d0%b2%d0%bd%d0%b0%d1%82%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d0%b0-%d0%b8-%d0%b0%d1%80%d1%85%d0%b5%d0%be%d0%bb%d0%be%d0%b3%d0%b8%d1%8f%d1%82%d0%b0-%d0%bf%d1%80%d0%b5/", "text": "Древната медицина и професията на археолозите ще бъдат представени на реновираната Късноантична и средновековна крепост „Туида” в Сливен. Събитието е посветено на Нощта на музеите и на 27 септември, от 16 до 20 часа ще посреща безплатно посетители. Хората ще могат да видят експерименти, демонстрации, експозиции, свързани с пътя на медицината от Средновековието до днес. Ще бъат отворени тематични щандове за билкарството, включително и за магическите и лечителските практики на Балканите.  Археолозите от Регионалния исторически музей ще разкажат за професията си, ще покажат с какви инструменти и материали работят при проучванията си, както се възстановяват и реставрират откритите артефакти. Атрактивното събитие се организира от екипа на „Туида” съвместно с Британския съвет, Регионалния исторически музей, сливенския филиал на Медицинския университет – Варна и природен парк „Сините камъни”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Древната медицина и археологията представят в Нощта на музеите в Сливен"}
{"url": "https://trud.bg/%d1%80%d0%b0%d0%b7%d0%b3%d1%80%d0%b0%d0%b4-%d1%82%d1%80%d0%b5%d0%bf%d0%b5%d1%80%d0%b8-%d0%b7%d0%b0-%d0%bd%d0%b5%d0%b4%d1%8f%d0%bb%d0%ba%d0%be%d0%b2/", "text": "„Лудогорец“ защити върха с 2:0 над дебютанта „Арда“, но трепери за Антон Недялков. Националът се контузи и не е сигурно колко време ще отсъства. Треньорът Станислав Генчев направи осем промени в състава в сравение с 5:1 над ЦСКА (Москва) в Лига Европа и въпреки това нямаше проблеми. „Особено съм доволен от първото полувреме – каза наставникът, който се утвърждава като постоянен вариант след раздялата със Стойчо Стоев. – Контролът на мача беше за нас. Идеята беше да влязат повече свежи футболисти и се получи. За мен е важно как ще играем, а не кой е съперникът ни.“ Генчев ще направи и нови рокади за гостуването срещу „Нефтохимик“ за купата на България в сряда предвид предстоящото дерби на върха срещу „Левски“. „Българската лига е много силна и „Арда“ беше сериозен съперник“, рече Дан Битон, който вкара един от головете за „Лудогорец“.", "date": "2019.09.23", "title": " Разград трепери за Недялков"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%be%d0%b8-%d0%bf%d0%be%d0%b4%d0%bc%d1%8f%d0%bd%d0%b0-%d0%bd%d0%b0-66-%d0%ba%d0%bc-%d0%b2%d0%be%d0%b4%d0%be%d0%bf%d1%80%d0%be%d0%b2%d0%be%d0%b4%d0%b8-%d0%b2/", "text": "„В и К – Сливен” ООД е готово с проект за цялостна подмяна на водопроводната мрежа в сливенското с.Желю войвода, съобщиха от общината в Сливен. Ремонтите ще включват и ремонти на компрометирания външен водопровод на селото, който е причина за големи загуби на вода и множество аварии. Само през август местните жители са преброили над 20 аварии, заради които е било нарушено снабдяването с вода. Общата дължина на новите тръби възлиза на 66 км, като 6 км от тях са на външния водопровод. Средства за строителството се очакват от държавата. „Проведохме разговори със зам.министъра на регионалното развитие за целево финансиране, изпратено е и предложение до финансовото министерство”, съобщи кметът на Сливен Стефан Радев. Желю войвода е сред големите сливенски села, населението му надхвърля 2 300 души. През следващия програмен период предстоят инвестиции във водопроводните мрежи в селата от общината. Кметът Радев и управителят на „В и К” инж.Севдалин Рашев обсъждат мерки за трайно решаване на проблемите, свързани с водоснабдяването в малките населени места. На снимката: Управителят на „В и К“ инж.Севдалин Рашев /вляво/ и кметът на Сливен Стефан Радев обсъждат проекта за подмяна на водопроводната мрежа в Желю войвода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Предстои подмяна на 66 км водопроводи в сливенско село"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%b2-%d1%81%d1%83%d0%bf%d0%b5%d1%80%d0%bc%d0%b0%d1%80%d0%ba%d0%b5%d1%82-%d0%b2-%d0%b0%d0%b2%d1%81%d1%82%d1%80%d0%b8%d1%8f-%d1%80%d0%b0%d0%bd%d0%b8-9-%d0%b4%d1%83%d1%88/", "text": "Взрив избухна в хранителен магазин в Тирол. Ранени са 9 души, а възрастна жена все още е под развалините, съобщават „Курир” и БГНЕС. Експлозията е предизвикала пожар, вследствие на което обитателите на съседните домове е трябвало да бъдат евакуирани.   Причината за инцидента засега остава неясна, но се предполага, че става въпрос за изтичане на газ. Строителни работници са сигнализирали за проблема, след което подаването на газ е било преустановено. Малко по-късно е проехтяла експлозията. Ранени са намиращите се в и пред магазина хора. Вследствие на детонацията са счупени стъклата на намиращата се наблизо банка. Разрушена е и една къща. Няма опасност за живота на пострадалите, съобщават от спасителната служба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Взрив в супермаркет в Австрия рани 9 души"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b7%d0%b0%d0%bf%d0%be%d1%87%d0%b2%d0%b0-%d1%81-%d0%b1%d1%80%d0%b8%d1%82%d0%b0%d0%bd%d0%b5%d1%86-%d0%b2-%d1%87%d0%b5%d0%bd%d0%b4%d1%83/", "text": "Даниел Еванс ще е първият съперник на Григор Димитров на тенис турнира от категорията „АТП 250“ в Ченду (Китай). Българинът започва направо от втория кръг, а британецът се пребори за другото място в мача след победа с 6:3, 4:6, 7:6 (4) над Ян Бай (Китай). Това ще е трети сблъсък между двамата като досега те са си разменили по една победа. Междувременно Григор отстъпи с 1 място назад в ранглистата и вече е 26-и в света.  Отборът на Европа пък спечели сблъсъка с тима на останалата част на света на „Лейвър къп“ в Женева (Швейцария). Крайният резултат бе 13:11, а решителния удар нанесе Александър Зверев (Германия), който в последната среща надделя с 6:4, 3:6, 10:4 над Милош Раонич (Канада).", "date": "2019.09.23", "title": " Григор започва с британец в Ченду"}
{"url": "https://trud.bg/%d0%bb%d1%8c%d0%be%d0%ba%d0%bb%d0%b5%d1%80-%d0%b8%d1%81%d0%ba%d0%b0-%d0%be%d0%b1%d1%8f%d1%81%d0%bd%d0%b5%d0%bd%d0%b8%d1%8f-%d0%be%d1%82-%d1%84%d0%b5%d1%80%d0%b0%d1%80%d0%b8-%d1%81/", "text": "Шарл Льоклер ще търси обяснения за тактиката на „Ферари“ след разочароващата загуба от съотборника си Себастиан Фетел в Гран при на Сингапур. Младият пилот потегли пръв, но финишира втори, след като опитният германец направи ранна смяна на гуми и го „прескочи“ в колоната.  „Не бях наясно с това и наистина не знам какво бих направил ако знаех – призна Льоклер, който не успя да продължи серията си във Формула 1 до 3 поредни победи. – Бях много разочарован от случилото се, но може би е било за доброто на отбора. Все пак занапред ще се интересувам повече от стратегията преди състезание.“", "date": "2019.09.23", "title": " Льоклер иска обяснения от „Ферари“ след второ място в Сингапур"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%b5%d0%b2%d1%82%d0%b0%d0%bd%d0%b0%d0%b7%d0%b8%d1%8f%d1%82%d0%b0-%d0%bd%d0%b0-%d1%85%d0%b8%d0%bb%d1%8f%d0%b4%d0%b8-%d0%bf%d1%80%d0%b0%d1%81%d0%b5/", "text": "Приключило е умъртвяването на над 3 800 животни от частната ферма във видинското с. Новоселци, където миналата седмица бе установен случай на африканска чума по свинете. Това съобщи шефът на областната дирекция по безопасност на храните д-р Адриян Данков. Животните са заровени при стриктно спазване на изискванията, предстои дезинфекция и процедури по почистване. Д-р Данков обясни, че допълнителни проби за изследване са взети от свинефермата в град Дунавци, която се намира на по-малко от 10 километра от тази в Новоселци. Призовават се стопаните, които отглеждат животни извън 20-километровата санитарна зона, да обърнат внимание на мерките за биосигурност и при съмнение за заболяване да потърсят ветеринарен специалист. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Приключи евтаназията на хиляди прасета във видинска ферма"}
{"url": "https://trud.bg/%d0%b1%d1%80%d0%be%d0%bd%d0%b7%d0%be%d0%b2%d0%b8%d1%8f%d1%82-%d0%bc%d0%b5%d0%b4%d0%b0%d0%bb%d0%b8%d1%81%d1%82-%d0%bf%d0%be-%d0%b2%d0%b4%d0%b8%d0%b3%d0%b0%d0%bd%d0%b5-%d0%bd%d0%b0-%d1%82%d0%b5%d0%b6/", "text": "Продължавам, има още много работа за вършене и още какво да постигна до края на годината!  Думите са на Божидар Андреев, бронзовият медалист от световното по вдигане на гежести в Патая. Посрещане с цветя, поздравления и десетки камери видяха звездата ни и треньорът му Пламен Братойчев на летището.  „Щастлив съм, че след европейското злато, сега вече имам и медал от световно първенство – продължи Андреев. – С моя треньор вървим крачка по крачка. В Тайланд беше оспорвана битка и се радвам, че успях да спечеля отличие за България и за родните щанги. Но годината съвсем не е приключила за мен. През следващия месец ми предстои участие на европейското първенство до 23-годишна възраст в Румъния, след това имам покана за Мемориалния турнир в памет на Наим Сюлейманоглу в Турция и няколко кръга в Бундеслигата. Така че има още работа и още какво да спечеля през 2019-а година.“  Треньорът Братойчев не скри задоволството си от представянето на своя състезател и разкри през какви трудности е трябвало да преминат, за да стигнат до успехите тази година. „Божидар е невероятно талантлив и дисциплиниран щангист – коментира наставникът. – Той тепърва ще разкрива още и още от своя потенциал. Подготовката за това световно беше леко нарушена, тъй като веднага след европейската титла Андреев се подложи на лека операция, която трябваше да бъде направена. В Патая тоя се представи отлично, но има още какво да покажем. Само да е здрав.“  Андреев спечели три медала в категория до 73 кг. Българинът грабна среброто в изхвърлянето, а в изтласкването и в двубоя се окичи с бронз. Тази пролет 22-годишният щангист стана европейски шампион в Батуми, където бе единственият ни златен  медалист с двубой 345 кг (153 и 192 – европейски рекорд). Миналата година, след дълга пауза той се присъедини към националния отбор и  спечели злато на европейско първенство за 23-годишни в полския град Замошч в кат. 77 кг с 338 кг двубой. Поради смяна на полета през Истанбул другият български медалист от световното – бронзовият в изтласкването и пети в двубоя на кат. 81 кг Юндер Бейтула, се прибира във вторник.", "date": "2019.09.23", "title": " Бронзовият медалист по вдигане на тежести Божидар Андреев:  Има още какво да постигна през годината"}
{"url": "https://trud.bg/%d0%b4%d0%b2%d0%be%d1%80%d1%8a%d1%82-%d0%bd%d0%b0-%d0%ba%d0%b8%d1%80%d0%b8%d0%bb%d0%b8%d1%86%d0%b0%d1%82%d0%b0-%d0%bf%d1%80%d0%b8%d1%8e%d1%82%d0%b8-%d0%bf%d0%b0%d1%82%d1%80%d0%b8%d0%b0%d1%80%d1%85/", "text": "В Двора на кирилицата в старата столица Плиска тържествено бяха открити паметниците на Св. Патриарх Евтимий Търновски и Св. Киприан Митрополит на цяла Русия, българин от Търново. Историкът проф. Пламен Павлов представи интересни факти от живота на двете духовно свързани личности. Той преряза лентата и откри бюста на Св. Евтимий, чийто автор е българският скулптор Борис Гондов. Бюстът на Св. Кирпиан бе открит от генералния консул на Русия във Варна Владимир Климанов. Автор на паметника е доцентът от Московската художествена академия Александър Миронов, който пристигна от Москва специално за събитието. Той бе награден с грамота от Асоциацията на българите по света, от кметът на община Каспичан Милена Недева и от Съюза на писателите „Св.Св.Кирил и Методий„. Тържествен водосвет бе отслужен от отец Андрей. Събитието събра народни представители и кметове от стараната, които поздравиха създателя на Двора на кирилицата Карен Алексанян, че не спира да популяризира свещената ни азбука. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Дворът на кирилицата приюти патриарх и митрополит"}
{"url": "https://trud.bg/%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b8%d1%82%d0%b5-%d0%be%d1%82-%d0%b0%d0%bd%d1%81%d0%b0%d0%bc%d0%b1%d1%8a%d0%bb%d0%b0-%d1%89%d0%b0%d1%81%d1%82%d0%bb%d0%b8%d0%b2%d0%b8/", "text": "Състезателките от националния ансамбъл по художествена гимнастика се опитват да се абстрахират от съдийските оценки на световното първенство в Баку. Момичетата на Весела Димитрова останаха с бронз в многобоя и сребро на пет топки.  „Имахме притеснения от съдийството, но сме щастливи, че успяхме да изиграем четири съчетания без грешка – заяви капитанът Симона Дянкова. – Искам да кажа на съотборничките си, че ги обичам. Наистина сме много щастливи, че нашата треньорка е доволна, защото това е най-трудното.“", "date": "2019.09.23", "title": " Гимнастичките от ансамбъла: Щастливи сме, че играхме без грешка"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%85%d0%b8%d0%bb%d1%8f%d0%b4%d0%b8-%d0%b1%d0%b5%d0%b4%d1%81%d1%82%d0%b2%d0%b0%d1%82-%d0%b7%d0%b0%d1%80%d0%b0%d0%b4%d0%b8-%d1%84%d0%b0%d0%bb%d0%b8%d1%82/", "text": "Германия има 300 хиляди свои граждани Гърция и Турция вече вземат извънредни мерки Най-старата туристическа компания в света, британската „Томас Кук”, обяви фалит в понеделник, излагайки на риск стотици хиляди свои клиенти на почивка или вече резервирали ваканциите си, предадоха световните агенции. До ситуацията се стигна след като инвеститорите в спасяването на туроператора осигуриха 1 млрд. евро, но оценките на одиторите изискваха допълнителни над 200 млн. евро, които не бяха намерени. Над 600 000 туристи, клиенти на „Томас Кук”, са блокирани в различни дестинации по света, като всяка държава, чиито граждани са жертви на ситуацията предприема съответните мерки за репатрирането им. Челната позиция държи Германия с близо 300 хиляди свои граждани, в неясна ситуация, следвана от Великобритания с над 160 000. Фалитът на „Томас Кук” засяга най-малко туристите в случая, посочват наблюдатели. В рамките на деня в понеделник бе съобщено, че властите в Турция работят по осигуряването на спасителен пакет за кредитиране на местни фирми, предимно от областта на производството и услугите засегнати от фалита на „Томас Кук”. Според министерството на туризма над 20 000 клиенти на британската компания са на почивка в турски курорти. Междувременно кореспондентът на „Труд” в Атина, Бойка Атанасова предаде, че по данни на гръцките власти близо 50 000 клиенти на „Томас Кук” са блокирани в страната, от които 20 000 се намират на остров Крит, където 80% от хотелите работят с компанията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Стотици хиляди бедстват заради фалита на „Томас Кук” (обзор)"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%b8%d1%81%d0%ba%d0%b0-%d0%b4%d0%b0-%d1%81%d0%b5-%d0%b7%d0%b0%d0%b1%d1%80%d0%b0%d0%bd%d0%b8-%d0%bf%d1%80%d0%be%d0%b4%d0%b0%d0%b6%d0%b1%d0%b0%d1%82%d0%b0-%d0%bd%d0%b0/", "text": "Партията на Сидеров предлага мораториум за година и всички държавни имоти да се обединят в един регистър, а не всяко министерство да си разпродава парцели и сгради Депутатите от АТАКА внесоха в Народното събрание предложение за налагане на мораториум върху продажбата на държавни имоти за 1 година. През този период да бъде изготвен единен регистър, който да обедини всички държавни имоти, а не, както в момента, всяко министерство да си разпродава парцели и сгради. В същото предложение се иска и забрана за промяна на статута на терени и сгради от публична в частна държавна  собственост за същия период. В мотивите си към проектопредложението от партията на Сидеров акцентират, че към момента регламентът е неясен и всяко министерство взима решения за продан на имоти, които са отпаднали от необходимост за ведомството. От АТАКА посочват, че същите обекти може да са от полза за друга институция. Още повече е спорно дали с продажбата на някои от държавните имоти не се засяга националната сигурност. Сидеров и неговите депутати настояват за този мораториум, тъй като е „необходима генерална реформа по отношение на стопанисването, грижите и евентуалните сделки с имоти частна и публична държавна собственост, като бъде създадена единна система по предоставянето и използването им от съответните министерства и разпореждането с тях”. Според АТАКА е задължително да се изчистят възможностите за недоразумения между институциите и да се сведе до минимум възможността  за корупция чрез тези сделки.", "date": "2019.09.23", "title": " АТАКА иска да се забрани продажбата на държавни имоти"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%be%d1%82%d0%ba%d1%80%d0%b8-%d1%81%d0%bf%d0%be/", "text": "Кметът д-р Атанас Камбитов откри осмото издание на „Спортна панорама“ в Благоевград. Той поздрави представители на всички спортни клубове, които днес представиха своите отличия на площад „Македония“ и им пожела успех. „Създадохме традиция! Много се радвам, че с всяка година участниците и децата на площада стават все повече. Представителите на спортните клубове имат възможност да покажат успехите и медалите, а те за наша радост и гордост никак не са малко. Сигурен съм, че тук са бъдещите шампиони на България – тези, които ще прославят Благоевград и България пред света. Целта на Спортната панорама е да привлече децата към спорта. Тази година участват над 30 клуба, които се презентират. Римляните са казали „Здрав дух, здраво тяло!“. Община Благоевград има ангажимент да създава добри условия и спортни бази, ще продължим да работим в тази посока. Нашата община е една от малкото, които предоставят безплатно за ползване всички бази на спортните клубове. Така и трябва да бъде! Успех на всички“, каза кметът на Благоевград д-р Атанас Камбитов. След старта на събитието, домакинът д-р Камбитов, заедно с всички гости станаха свидетели на изключителни демонстрации, представени от спортните клубове в Благоевград. Сред демонстрациите бяха такива по таекуон-до ITF, спортна и естетическа гимнастика, бокс, джудо, шах, баскетбол, спортна стрелба и др. Паралелно със спортната панорама, Община Благоевград отбеляза и Световния ден на ходенето. Проявата е част от Националната програма на БАСВ за физическа активност и развитие на българското население „БУЛФАР -2020”. Спортното събитие е включено в календара на Международната асоциация спорт за всички /ТАФИСА/. Тя има за цел да популяризира здравословния начин на живот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Кметът д-р Атанас Камбитов откри „Спортна панорама 2019“ в Благоевград"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b7%d0%b0-%d1%84%d0%b0%d0%bb%d0%b8%d1%82%d0%b0-%d0%bd%d0%b0-%d1%82%d1%83%d1%80%d0%be%d0%bf/", "text": "Ние сме в непрекъсната координация и контакт с британското посолство, следим ситуацията непрекъснато, за да защитим пазара на България. Предстои изключително сериозна работа. Това каза министърът на туризма Николина Ангелкова на брифинг във връзка с обявения фалит на британския туроператор „Томас Кук“. „В интерес на истината ние от петък сме в контакт с ръководството на компаниятa и с главния изпълнителен директор, от когото бяхме информирани, че събота и неделя ще бъдат критични с оглед на преговорите, които се водят за спасителния пакет на компанията. За съжаление явно до положителен резултат не се е стигнало и в 4.00 ч. българско време бе обявен фалитът на компанията. „Искам да благодаря на британското посолство за подкрепата. Те са предприели действия за покриване на разходите на туристите“, заяви Ангелкова. По думите й утре ще се проведе среща с всички туроператори и хотелиери, които са работили с „Томас Кук“ за това какви биха били последиците и какъв е точният брой туристи и хотели, които са били засегнати. „Нямаме информация за български туристи, които са останали там заради фалита на фирмата“, посочи още министър Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Министър Ангелкова за фалита на туроператора „Томас Кук“: В непрекъснат контакт сме с британското посолство"}
{"url": "https://trud.bg/%d0%b1%d1%81%d0%bf-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d1%80%d0%b0%d0%b9%d0%be%d0%bd%d0%bd/", "text": "Калоян Паргов, Милка Христова и кандидатите на БСП за общински съветници и районни кметове присъстваха на представянето на управленската програма за София на Мая Манолова БСП регистрира кандидатите за районни кметове, кметове на кметства и листата за общински съветници в София в третия от почивните дни по повод честването на 111 години от обявяването на Независимостта на България. Лидерът на столичните социалисти Калоян Паргов, заедно със заместник-председателя на СОС от БСП Милка Христова и кандидати за общински съветници внесоха документите в ОИК малко след 10,00 часа днес. В първата десетка попадат 6 от общо седемте досегашни общински съветници от групата на БСП. Водач е Калоян Паргов, №2 е Милка Христова, №3 – Иван Таков, Владимир Данев е №5, Альоша Даков е №8, Николай Николов – №9. Седмият досегашен общински съветник – Борис Цветков е №19. Под №6 в листата е бившият областен управител на София Диана Тонова, а на първото място, определено за гражданска квота, е представителят на коалиционния партньор Комунистическа партия на България ген. Иван Мечков, който е №11. „Все по-убеден и по-сигурен съм, че най-после ще можем да поставим начало на друго, различно и далеч по-успешно за софиянци управление на града, коментира Калоян Паргов след регистрацията. – Желая успех в кампанията на всичките ни кандидати. Мотивирани сме и вярваме, че ще спечелим надпреварата. За да променим досегашния модел на управление и да наложим нов, който е основан на професионализъм, прозрачност и с участието на гражданите“. След като регистрираха листата с кандидати за общински съветници на Местна коалиция „БСП за България“, Калоян Паргов и Милка Христова присъстваха на официалното представяне на платформата на гражданския кандидат за кмет на София Мая Манолова. БСП подкрепи досегашния омбудсман на Република България в надпреварата за столичен градоначалник. На събитието, на което Мая Манолова представи 23 мерки в Програмата за управление на столицата до 2023 година, бяха поканени всички кандидати на БСП за общински съветници и за районни кметове. „Програмата на Мая Манолова за управление на София е добра основа за бъдещето. В центъра й са проблемите на хората. Тези 23 мерки, които тя представи днес, са резултат от много срещи и разговори през последните месеци, коментира Калоян Паргов. – Както знаете, ние, от БСП, настоявахме основните стълбове в нашата платформа да бъдат припознати и включени и в програмата за управление на кандидата ни. Това стана факт и подписахме споразумение, заедно с другите леви партии АБВ, Д-21 и социалдемократите. Общите ни приоритети са ясни, но по-важното е, че ние имаме по-добри решения на проблемите. Защото основната цел на нашата работа е да осигурим по-качествен живот за гражданите на София“. Листата с кандидатите на Местна коалиция „БСП за България“ за общински съветници: 1. Калоян Драгомиров Паргов  2. Милка Христова Христова  3. Иван Янчов Таков  4. Иван Максимов Пешев  5. Валдимир Димитров Данев  6. Диана Нинова Тонова  7. Михаил Иванов Ставрев  8. Альоша Маков Даков  9. Николай Милчев Николов  10. Васко Любомиров Тодоров  11. Иван Николаев Мечков – представител на коалиционния партньор Комунистическа партия на България  12. Иван Митьов Виделов  13. Николай Вельов Велчев  14. Албена Александрова Кръстева  15. Петко Емилов Димитров  16. Краснодар Иванов Беломорски – представител на коалиционния партньор ПК „Тракия“  17. Даниел Сергеев Тунчев  18. Орлин Георгиев Ваташки  19. Борис Цветков Цветков  20. Евгений Николаевич Белий  21. Христо Цветанов Монов – гражданска квота  22. Гергана Сашова Алексова  23. Пламен Стоилов Фердов  24. Николай Йорданов Белалов  25. Любомир Любомиров Черногорски  26. Цецка Димитрова Кочкова  27. Ленко Николов Петканин  28. Мариана Неделчова Божкова  29. Александър Спасов Грозданов  30. Миглена Китанова Иванова  31. Костадин Кирилов Стоичков – представител на коалиционния партньор партия „Нова зора“  32. Анатолий Христов Станкулов  33. Ивайло Илиянов Павлов  34. Юлиян Асенов Генов  35. Явор Николов Димитров  36. Атанас Нанов Минев  37. Пламен Веселинов Пувков  38. Валентина Василева Узунова  39. Борислав Райчев Борисов  40. Добромир Мартинов Задгорски – гражданска квота  41. Мария Стоилова Димитрова  42. Кристина Любомирова Иванова  43. Тони Владов Попов  44. Димитър Пламенов Петров  45. Даниела Тодорова Гълъбова  46. Елмира Иванова Котева  47. Александър Любомиров Кьосевски  48. Тихомира Жорж Костова  49. Марина Спасова Богданова  50. Станка Йорданова Калева  51. Методи Володиев Крумов  52. Георги Стоянов Георев  53. Калоян Любомиров Малинов  54. Десислава Боянова Димитрова  55. Георги Александров Томов  56. Светослав Георгиев Стойков  57. Евелина Петрова Петрова  58. Боян Петров Златев  59. Михаил Бориславов Михайлов  60. Христо Стоянов Чакъров  61. Симеон Василев Иванов", "date": "2019.09.23", "title": " БСП регистрира кандидатите за районни кметове, кметове на кметства и листата за общински съветници в София"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%81%d0%b5%d0%b4%d0%bc%d0%b8%d1%86%d0%b0%d1%82%d0%b0-%d0%bd%d0%b0-%d1%81%d0%bf%d0%be%d1%80%d1%82%d0%b0/", "text": "Куп спортни звезди от миналото и настоящето участваха в откриването на Европейската седмица на спорта BeActive. Събитието се организира за 5-а поредна година от Министерство на младежта и спорта и дава възможност на хора от всички възрасти безплатно да практикуват над 50 вида спорт.  Стартът бе даден в „Арена Армеец“, а сред посланиците на инициативата са спортист №1 на България Тайбе Юсеин, националният ансамбъл по художествена гимнастика, както и индивидуалните състезателки Невяна Владинова, Катрин Тасева и Боряна Калейн, боксьорите Даниел и Боян Асенови, голямата надежда в леката атлетика Александра Начева, новата ни звезда в ските Алберт Попов, параолимпиецът Денислав Коджабашев, легендата в спортната гимнастика Йордан Йовчев.  „Завърши може би най-силната седмица в българския професионален спорт за тази година и започва най-интересната седмица, която е свързана със спорта за всички – заяви министър Красен Кралев. – Опитваме си по различни начини да стигнем и до по-малките български градове, до всяко българско училище, до всяко дете. Работим и по въпроса за стадион „Българска армия“, в момента се създава дружество. Забавихме се малко с проекта за кандидатурата за европейско първенство заради изборите в Гърция и Румъния.“", "date": "2019.09.23", "title": " Звезди откриха Седмицата на спорта"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0-%d0%b3%d0%b5%d0%be%d1%80%d0%b3%d0%b8%d0%b5%d0%b2/", "text": "Отиде си и един от най-големите литературоведи у нас. Проф. Никола Георгиев почина на 81 години. За кончината му съобщи съпругата му на страницата си във фейсбук, информира  . Проф. Георгиев преподаваше „Теория на литературата“ в Софийския университет „Св. Климент Охридски“ повече от 45 години. Студенти от различни хуманитарни специалности посещаваха лекциите му и го слушаха със страхопочитание и преклонение. Една от неговите запомнящи си фрази звучи така: „Приятел ми е литературата, но по-голям приятел ми е свободата в подхода към нея“.Става доктор на филологическите науки с дисертация на тема „Цитиращият човек в художествената литература“ (1995), професор по теория на литературата в Софийския университет (1995). Ръководител на Катедрата по теория на литературата към Факултета по славянски филологии (1991-1995). Лектор по български език и литература в университетите в Прага, Санкт Петербург, Залцбург, Кардиф, Лондон, Киев, Пенсилвания.Доктор хонорис кауза е на Пловдивския университет „Паисий Хилендарски“. Носител на Хердерова награда за литература (2000) и на Националната награда за литературна критика „Иван Радославов и Иван Мешеков“. През 2000 г. получава Хердерова награда за литература. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.23", "title": " Почина проф. Никола Георгиев"}
