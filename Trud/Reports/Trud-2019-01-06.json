{"url": "https://trud.bg/%d1%82%d1%80%d0%b5%d1%82%d0%b0-%d0%be%d1%81%d1%82%d0%b0%d0%b2%d0%ba%d0%b0-%d0%b7%d0%b0-%d1%82%d1%80%d0%b8-%d1%81%d0%b5%d0%b4%d0%bc%d0%b8%d1%86%d0%b8-%d0%b2-%d0%bf%d0%b5%d0%bd%d1%82%d0%b0%d0%b3%d0%be/", "text": "Дипломат №1 на САЩ се отправя на обиколка в Близкия изток Шефът на канцеларията на Пентагона контраадмирал Кевин Суини подаде оставка и така стана третият поред високопоставен служител на US военното ведомство, който се оттегля от поста си в рамките на три седмици, предаде Би Би Си. На 20 декември шефът му ген. Джеймс Матис обяви, че напуска, а малко след това бе последван от говорителката на Пентагона Дейна Уайт. Решението на двамата бе взето веднага след изненадващото съобщение на президента Доналд Тръмп за военно изтегляне от Сирия заради “разгрома на “Ислямска държава”. Оставка от 1 януари т.г. хвърли и Брет Макгърк, спецпредставител на държавния глава в многонационалната коалиция за борба с джихадистката организация.  Контраадмирал Суини посочи в кратко съобщение на сайта на Пентагона, че след две години на настоящата си позиция е решил да се върне в частния сектор и че за него е било чест да служи във ведомството. Оставките идват на фона на несигурност около сроковете за изтегляне от Сирия, новината за което бе посрещната с гняв от западните съюзници на САЩ. Утре държавният секретар Майк Помпейо започва едноседмична обиколка в Близкия изток, чиято цел е да успокои регионалните партньори. Той ще посети Йордания, Египет, Бахрейн, ОАЕ, Катар, Саудитска Арабия и Кувейт. Възможна е и спирка в Ирак, който бе изненадващо посетен от Тръмп на Коледа.", "date": "2019.01.06", "title": " Трета оставка за три седмици в Пентагона\t\t\t"}
{"url": "https://trud.bg/%d0%bb%d1%83%d1%84%d1%82%d1%85%d0%b0%d0%bd%d0%b7%d0%b0-%d0%be%d1%82%d0%bc%d0%b5%d0%bd%d1%8f-%d0%bf%d0%be%d0%bb%d0%b5%d1%82%d0%b8-%d0%b7%d0%b0%d1%80%d0%b0%d0%b4%d0%b8-%d0%bf%d1%80/", "text": "Най-голямата германска авиокомпания – „Луфтханза“, е принудена отново да отмени полети заради предупредителна стачка на персонала по сигурността, съобщава националният ежедневник FAZ. Анулирани ще бъдат общо осем вътрешни полета. Засегнати ще бъдат 850 пасажери, които може да сменят самолетните си билети с такива за влак. Профсъюзите призоваха служителите на охранителните фирми на летищата Тегел и Шьонефелд да се включат в стачката, която ще се проведе от 5.00 до 8.45 часа местно време (6.00 до 9.45 часа българско време) утре.", "date": "2019.01.06", "title": " „Луфтханза“ отменя полети заради предупредителна стачка"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d1%81%d0%bf%d0%b0%d1%81%d0%b8%d0%bb-549-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b2-%d1%81%d1%80%d0%b5%d0%b4%d0%b8%d0%b7%d0%b5%d0%bc%d0%bd%d0%be/", "text": "Испанската морска спасителна служба съобщи, че е спасила 549 мигранти, които се опитвали да прекосят Средиземно море. Спасителната служба информира, че нейният плавателен съд е пресрещнал вчера източно от Гибралтарския проток шест малки лодки с общо 350 мигранти, предаде БТА. Други 199 мигранти бяха извадени днес от пет лодки, две от които надуваеми и крайно неподходящи за морски преход. В едната от надуваемите лодки имало 4 деца, а в другата били натъпкани 10 възрастни. Върховният комисариат на ООН за бежанците е изчислил, че през 2018 г. 2262 мигранти са починали докато са преминавали Средиземно море.", "date": "2019.01.06", "title": " Испания спасил 549 мигранти в Средиземно море"}
{"url": "https://trud.bg/%d0%b3%d0%ba%d0%bf%d0%bf-%d0%ba%d0%b0%d0%b9%d0%bd%d0%b0%d1%80%d0%b4%d0%b6%d0%b0-%d0%b5-%d0%b7%d0%b0%d1%82%d0%b2%d0%be%d1%80%d0%b5%d0%bd-%d0%b7%d0%b0%d1%80%d0%b0%d0%b4%d0%b8-%d1%83%d1%81%d0%bb/", "text": "От 16 часа поради усложнена метеорологична обстановка ГКПП Кайнарджа е затворено, съобщават от „Гранична полиция“.  На българо-румънската граница на ГКПП Русе-Дунав мост трафикът е интензивен на вход за леки автомобили, а на ГКПП Дунав мост-Видин за леки и товарни автомобили на изход. На българо-гръцката граница на ГКПП Кулата трафикът е интензивен на изход за товарни автомобили. На българо-турската граница трафикът е нормален на всички гранични контролно-пропускателни пунктове. Трафикът е нормален на всички гранични контролно-пропускателни пунктове със Сърбия и Македония.", "date": "2019.01.06", "title": " ГКПП „Кайнарджа“ е затворен заради усложнена метеорологична обстановка"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b2%d0%be%d0%b4%d1%8f%d1%82-%d1%81%d0%b5-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d0%b7%d0%b0-%d0%bc%d1%8f%d1%81%d1%82%d0%be%d1%82%d0%be-%d0%bd%d0%b0/", "text": "Държавният глава на САЩ Доналд Тръмп разкри, че се водят преговори за определяне на мястото за провеждане на следващата среща на върха с лидера на Северна Корея Ким Чен-ун. Пред репортери в Белия дом, Тръмп каза единствено, че „преговорите са в ход“, предаде AFP. По-рано тази седмица той получи писмо от лидера на Пхенян, след което той приветства „много добрите отношения“ с Ким Чен-ун.", "date": "2019.01.06", "title": " Тръмп: Водят се преговори за мястото на следващата среща с Ким Чен-ун"}
{"url": "https://trud.bg/%d0%bc%d0%b8%d0%bd%d1%83%d1%81-15-%d0%b3%d1%80%d0%b0%d0%b4%d1%83%d1%81%d0%b0-%d1%81%d0%ba%d0%be%d0%b2%d0%b0%d0%b2%d0%b0%d1%82-%d1%81%d1%82%d1%80%d0%b0%d0%bd%d0%b0%d1%82%d0%b0/", "text": "Очакваме затопляне от петък, прогнозира синоптикът Петър Янков Сибирски студ и температури до -15 градуса ни връхлитат от вторник и ще продължат до сряда вечерта. Тогава ще бъдат най-мразовитите дни от периода на студената вълна, която ни удари в средата на миналата седмица, обяви пред “Труд” синоптикът Петър Янков. По думите му снеговалежите ще спрат утре. “Във вторник и в сряда няма да пада сняг и поради тази причина ще бъде толкова студено и мразовито. Има предпоставки да се образуват и опасни ледове. В сряда вечерта се очакват нови валежи”, каза още метеорологът. Според Петър Янков все още е трудно да се говори за съществено затопляне, но в четвъртък температурите слабо ще се повишат. “Положителни температури очакваме чак в петък и събота, с минимални температури от -2 и максимални до плюс два. В неделя отново ще има снеговалежи”, допълни синоптикът. При рязък спад на температурите кръвоносните съдове се свиват, за да ограничат отделянето на топлина и работата на сърцето се затруднява, обясняват кардиолозите. Кръвта започва да се движи по-трудно през стеснените съдове и кръвното налягане се увеличава. За да се намали рискът от сърдечни проблеми, специалистите съветват да се избягва студът, а при невъзможност, да се движим, но умерено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Минус 15 градуса сковават страната\t\t\t"}
{"url": "https://trud.bg/%d0%b4%d0%b2%d0%b5-%d0%b6%d0%b5%d0%bd%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba%d1%80%d0%b0%d0%b9/", "text": "Две жени са пострадали при катастрофа на около 3 километра от Велико Търново в неделя вечерта. Заради инцидента е затруднено е движението по пътя София-Варна, в района на разклона за с. Леденик. По първоначална информация двете потърпевши са откарани в Спешна помощ в старата столица. Състоянието им тепърва ща се уточнява. В района на произшествието леките автомобили се пропускат поетапно, товарните изчакват на място.  ", "date": "2019.01.06", "title": " Две жени пострадаха в катастрофа край Търново\t\t\t"}
{"url": "https://trud.bg/%d0%b0%d0%b2%d0%b0%d1%80%d0%b8%d1%80%d0%b0%d0%bb-%d1%82%d0%b8%d1%80-%d0%b1%d0%bb%d0%be%d0%ba%d0%b8%d1%80%d0%b0-%d0%bf%d1%80%d0%be%d1%85%d0%be%d0%b4%d0%b0-%d0%bd%d0%b0-%d1%80%d0%b5%d0%bf%d1%83%d0%b1/", "text": "Временно е ограничено движението на тежкотоварни автомобили през Прохода на Републиката в района на Мишеморков хан поради аварирал тежкотоварен автомобил. Това съобщиха от Агенция „Пътна инфраструктура“. Трафикът на леки автомобили се осъществява с пропускателен режим.", "date": "2019.01.06", "title": " Аварирал ТИР блокира Прохода на Републиката\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-2/", "text": "Навръх освещаването на бойните знамена Радев нарече конкурса за нови изтребители “троен удар по България” Не мога да разбера защо изпадаме в излишни емоции, за какъв удар говорим, когато става дума за нормална, прозрачна и рутинна процедура по водене на преговори – мен като българин и като министър на отбраната ме интересуват първо българските интереси и българската армия, която да бъде въоръжена с най-мощното оръжие. Това заяви пред “Труд” вицепремиерът и министър на отбраната Красимир Каракачанов в коментар на изявлението на президента Румен Радев, че конкурсът за нови изтребители е “троен удар по България”. “Правителството направи точно обратното – обяви победител в разрез със собствените – негови и на Народното събрание правила, и дори се ангажира да надплати огромна сума”, каза Радев навръх освещаването на бойните знамена вчера. “Най-големият удар по българската армия е, че 30 години не се купуваше никаква нова техника. Специално за авиацията се купиха хеликоптери и самолети, които са транспортни, а не бойни. Аз се ръководя от факта, че ние ще купим самолет, който ще може да ни служи 30-40 години. Много след като президентът ще е друг, това Народно събрание ще е с друг състав и правителството – също. Би следвало в случая да се прояви малко повече разум и практицизъм”, репликира го военният министър Красимир Каракачанов. “Не мога да разбера защо е това цялото настроение срещу F-16. Фактът, че всички наши съседи са въоръжени с този тип самолети, някои се превъоръжават, фактът, че Турция купува F-35, би следвало да е достатъчно показателен, какъв самолет е нужен на България”, заяви още министърът на отбраната. Пред “Труд” Красимир Каракачанов припомни още, че “никой не е направил класация, не е излъчил победител”. “Предложението, което трябва да гласува правителството, но най-вече то да бъде решение на Народното събрание, е да започнат преговори със САЩ за закупуване на изтребители. И има голяма разлика да вземеш решение да започнеш преговори с някои от участниците и от това да сключиш договор с някой от участниците”, подчерта Каракачанов.   Компромис при въоръжаването е недопустим Разчитам на мъдростта и отговорността на българските депутати от всички формации. Това каза пред БНР зам.-министърът на отбраната Атанас Запрянов. И определи 2019-а като “историческа” за българската армия. Офертата за самолети F-16 “е най-добрата”, отбеляза Запрянов, и посочи, че тя е напълно завършена и самолетите се предлагат окомплектовани. “Американското предложение разглежда при въоръжаването на България с една ескадрила F-16, тази ескадрила да придобие точно такива способности, каквито има всяка американска ескадрила от 16 самолета. Компромисът тук е недопустим, тъй като сертифицирането на едно бойно формирование по НАТО се базира на точно определена методика”, посочи Запрянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                      ", "date": "2019.01.06", "title": " Вицепремиерът Красимир Каракачанов пред “Труд”: Президентът да не изпада в излишни емоции\t\t\t"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b3%d0%b0%d0%bd%d0%b3%d1%81%d1%82%d0%b5%d1%80%d0%b0-%d0%b7%d0%b0-%d0%be%d1%82%d0%b2%d0%bb%d0%b8%d1%87%d0%b0%d0%bd%d0%b5-%d0%b8-%d0%ba%d1%80%d0%b0/", "text": "След 15-часове издирване в няколко пловдивски села криминалисти от РПУ Хисаря задържаха 20-годишния циганин Иван Т., по прякор Гангстера, от град Баня. Той ще отговаря за грабеж на мобилен телефон и отвличане на 14-годишното момче И. Х. от село Михилци, община Хисаря. Екшънът започнал в събота, когато Гангстера дошъл пеша от Баня в Михилци, съобщи сайтът “Блиц”. По пътя мъжът срещнал момчето, ударил му няколко шамара и го принудил насила да го заведе до къща в село Бегово. Там момчето имало роднини, за които знаело, че отсъстват и къщата е празна. Гангстера искал да накара И. Х. да влезе да краде с него, но 14-годишният се дърпал. Тогава апашът го вързал с шнуровете на якето му за вратата и влязъл в дома, откъдето задигнал мобилен телефон. После Гангстера избягал и изоставил жертвата си на студа. Момчето било открито от близките му, когато се прибрали. Те се обадили в дома му, после подали сигнал и до полицията. Иван Т. има досие за кражби и други престъпления. Повдигнато му е обвинение и му е наложено прокурорско задържане в ареста за 72 часа. Предстои да бъде поискано от съда да му наложи постоянна мярка “задържане под стража”.", "date": "2019.01.06", "title": " Заловиха Гангстера за отвличане и кражба\t\t\t"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%be%d0%b1%d0%b2%d0%b8%d0%bd%d0%b8-%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d1%87%d0%b5-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%be/", "text": "Министерството на финансите на САЩ отказа да издаде сертификат за износ за продажба на самолета „Сухой Суперджет 100“ в Иран, предава РИА Новости. „Заради липсата на лиценз от Управлението по контрол за чуждестранните активи към МФ на САЩ, за доставката на самолетите засега не може да става и дума“, подчерта говорителят на Асоциациите на иранските авиолинии Максуд Асади Самани. Над 10% от частите за руския лайнер се произвеждат в САЩ, което прави необходимо одобрението на Вашингтон за износа им. В тази връзка Самани заяви, че подмяната на американските части ще отнеме много време.  В края на април миналата година компанията „Граждански самолети Сухой“ подписа с две ирански авиокомпании меморандум за намеренията за доставка на 40 самолета до 2022 г., припомня агенцията.      ", "date": "2019.01.06", "title": " Москва обвини Вашингтон, че блокира доставка на руски самолети за Иран"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-314/", "text": "Мъгла обвива борбата с мръсния въздух Одобрените за еврофинансиране 7 общини тепърва ще правят проучвания как да се справят със смога. Още не е ясно за какво точно ще бъдат похарчени 111 млн. лв.         Стипендии за медици от дарител-милионер Зала ще носи името на починалия в САЩ д-р Андрей Георгиев. Медицинският факултет-София с четирима носители на Хипократ.         Няма кой да замени Иван Ласкин Цяло поколение израсна с “Васко да Гама от село Рупча”. Незабравими остават ролите му и в сериали като “Хайка за вълци” и “Дунав мост”.       Кой печели от офшорните зони До 240 млрд. долара се спестяват от данъци в света. В България над 40% от преките чуждестранни инвестиции са от такива центрове – анализ на финансиста Димитър Чобанов.         Водещите – между позата и знанието Урокът на професор Боршуков – ТV Панорама с Иван Гарелов.           Законите са само песъчинка в социалната индустрия Социални услуги не сe правят само с добро сърце или с много пари, казва Минчо Коралски, директор на Агенцията за хората с увреждания, в интервю за „Труд“.       Родени с копче на пръста Отчужденият човек е невротичен. Свободата се разбира като свобода от всички и от всякакви забрани. Джендъристите искат да облъчват децата още преди петата им годинка – анализ на д-р Илия Илиев.             Вторият стълб Силует на новоизбраният председател на Камарата на представителите на Конгреса на САЩ и досегашен лидер на фракцията на демократите Нанси Пелоси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Вижте акцентите в броя на вестник „Труд“ в понеделник, 7 януари 2019"}
{"url": "https://trud.bg/%d0%b5%d0%bc%d0%b8-%d1%80%d0%be%d1%81%d1%8a%d0%bc-%d0%bd%d0%b5-%d0%b8%d0%b3%d1%80%d0%b0%d1%8f-%d0%b7%d0%b0-%d0%bf%d0%b0%d1%80%d0%b8/", "text": "Обичам да не работя Мъжете харесват естествения ми вид и меката ми коса. Моят опит диктува, че е лоша идея да се прекалява с грима на първа среща Жанровото кино може да бъде много забавно и интригуващо. Надявам се, че „Студено отмъщение” ще хареса и на зрителите, които не са стриктни почитатели на този тип зрелищно кино Еми Росъм е едно от най-очарователните лица и тела в света на модерния шоубизнес. Във време на радикален феминизъм и съзнателен тренд към погрозняване на жените, тя е запазила своята топла женственост. Еми е висока, стройна и сексуална – тя е актриса, певица и топ мацка. Пише текстовете на повечето от своите хитове и участва в заглавия като “Songcatcher”, “An American Rhapsody”, “Passionada”. Ролята ? в “Реката на тайните” на легендата Клинт Истууд я превърна в екранна звезда и уважавана актриса.  По-късно участва в блокбъстъра “След утрешния ден” и екранизация по класиката “Фантомът от Операта”, за който е номинирана за “Златен глобус”. После участва в “Poseidon”, “Dragonball: Evolution” и “Dare”. През тази година предстои да я видим в трилъра “Студено отмъщение” заедно с винаги авторитетния Лиъм Нийсън. – Eми, коя е най-важната роля в кариерата Ви? – Не съм от хората, които обичат да класират своето творчество, но определено трябва да кажа, че “Фантомът на Операта” е моят личен актьорски Еверест. Трудна и изключително богата на детйли и нюанси роля, с която се гордея. Номинацията за “Златен глобус”, която получих ме хвърли в еуфория, но истинската награда бяха поздравленията от колеги и оценките на нормалните зрители. Повучствах се като след най-добрите си концерти и албуми. Това беше моментът, в който напълно се усетих като актриса. – Сега Ви предстои остра смяна на жанра със “Студено отмъщение”. Обичате ли да участвате в ешкън-трилъри? – Разбира си, особено когато си партнирам с актьори от ранга на Лиъм Нийсън. Жанровото кино може да бъде много забавно и интригуващо. Надявам се, че “Студено отмъщение” ще хареса и на зрителите, които не са стриктни почитатели на този тип зрелищно кино. Филмът е развлекателен, но и много добре направен. Нямам търпение да видя реакциите на публиката. – Какъв съвет бихте дали на младите хора, които искат да тръгнат по Вашия артистичен път и да се занимават с музика и актьорска игра? – Всеки индивидуален случай е различен, но да бъдеш себе си е страшно важно. Но и страшно трудно, направо е страшно. Винаги се чудиш дали ще бъдеш приет от групата, към която искаш да принадлежиш. Дали ще те приемат заради твоето автентично Аз, а не заради някаква маска, която слагаш за пред обществото. Тези идеи и разсъждения залегнаха в концептуалната основа на моя албум “Inside Out”. Мисля си, че истинският успех може да дойде само ако човек е истински и се придържа към реалната си същност. – Какво харесвате най-много във външния си вид? – Не съм от хората, които често говорят за себе си и си правят анализи на външия вид, но съм забелязала, че мъжете харесват естествения ми вид и меката ми коса. Моят опит диктува, че е лоша идея да се прекалява с грима на първа среща. Най-малкото защото ако си сложа червило и момчето тръгне да ме целува ще стане неудобно. Ако, разбира се, имам късмета да стигна до целувка. – Как прекарвате свободното си време? – Много, много почивка. Най-страхотното чувство е когато се събудя в топлото и удобно легло и знам, че нямам нищо за вършене и мога да си лежа цял ден. Обичам да не работя, но все пак се налага. – Какво беше детството Ви? – Бях много весело и гъвкаво дете. Постоянно се огъвах и превивах. Все още мога да си сложа краката зад главата и да изпея цяла песен така. Бях много запалена по гимнастиката. По-късно в гимназията забелязах, че повечето ми съученички имаха дълги руси коси, а аз бях с къса, тъмна и къдрава прическа. Изобщо не се вписвах. Тогава реших да си пусна косата и да отгледам тази пищна грива, която имам и до днес. – Какви филмови проекти предпочитате? – Ако проектът не ми хареса, не ми е интересен, тогава изобщо не се захващам с него. Стигнала съм до етап в кариерата си, когато мога да избирам. Не играя за пари. – Какво мислите за съдбите на толкова млади изпълнители, които се погубват с дрога, алкохол и свръхдози от предписани лекарства? Как гледат хората в средите на подобни трагедии? – Невероятно тъжно е, когато млада и талатлива душа си отиде. Изпитвам силно възхищение към хора, които рискуват много в творчеството си и понякога стигат до крайни места в търсенето на артистична истина и свобода. Хора като Ейми Уайнхаус Тя беше наистина различна и промени целия музикален пейзаж, но не успя да съхрани себе си. – Вие сте смятана за една от най-секси звездите в музиката и киното. Как гледате на подобни определения? – Винаги съм се надявала да бъда приемана за секси по малко по-неконвенционален начин. Да бъда секси с музиката си, с текстовете и изпълнението, а не само с тялото си. Не искам да ме третират като чисто сексуален обект, като някаква секс-кукла с пулс. Много момичета в шоубизнеса, особено в музикалния бизнес се чувстват жертви на прекалено силно сексуализиране. От тях се изисква да излизат на сцената разголени, да подчертават телесните си форми, да акцентират върху своята фигура. Нищо вече не се оставя на въображението. Хубаво е да си секси, да си атрактивна изпълнителка, но не трябва това да е основното и най-важното. – Как Ви се отразяват светлините на славата и медийното внимание? – Гледам да не си живея живота под светлината на прожектора и не съм от момичетата, които желаят да попадат в заглавията с повод и без повод. Истината е, че хората не знаят толкова много за мен, за мислите ми, за ежедневния ми живот. И така трябва да бъде, според мен. Прекаленото разкриване на много артисти може да вреди и да измести вниманието от тяхната работа – от техните песни, филми, сериали, произведения. Трябва да се остави място за мистерия, да има място за въображението да се включи. Някои от най-големите артисти са били енигматични и обгърнати с пелената на неизвестното и това ги е превръщало и в много по-интересни и креативни фигури. В днешния свят всичко е прекалено на показ.  ", "date": "2019.01.06", "title": " Еми Росъм: Не играя за пари\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%b0%d1%8f%d0%b2%d0%b8-%d1%87%d0%b5-%d0%bd%d0%b8%d0%ba%d0%be%d0%b3%d0%b0-%d0%bd%d0%b5-%d0%b5-%d0%be%d0%b1%d0%b5%d1%89%d0%b0%d0%b2%d0%b0%d0%bb-%d0%b1%d1%8a%d1%80/", "text": "Държавният глава на САЩ Доналд Тръмп заяви, че никога не е давал обещание за бързо изтегляне на американските войски от Сирия и отказа да даде пред журналистите конкретна времева рамка за изпълнение на решението, обявено през декември. „Изтегляме войските от Сирия… никога не съм казвал, че ще направим това бързо“, заяви Тръмп. Междувременно, съветникът на Доналд Тръмп по националната сигурност Джон Болтън, който е на посещение в Израел, обяви, че американските сили ще останат в Североизточна Сирия, докато Турция не се съгласи да не преследва кюрдите, предава Bloomberg. „Не смятаме, че турците трябва да предприемат военни действия, които не са напълно съгласувани и договорени със САЩ“, заяви Болтън пред репортери в Израел преди срещата му в Турция с президента Реджеп Тайип Ердоган, която ще се състои в понеделник. „Така че те не застрашават нашите войски, но също така, че трябва да отговорят на изискването на президента, съгласно което сирийските опозиционни сили, които се биха с нас, да не бъдат застрашени“, подчерта Болтън.", "date": "2019.01.06", "title": " Тръмп заяви, че никога не е обещавал бързо изтегляне от Сирия"}
{"url": "https://trud.bg/%d1%86%d0%b2%d0%b5%d1%82%d0%b8-%d0%bf%d0%b8%d1%80%d0%be%d0%bd%d0%ba%d0%be%d0%b2%d0%b0-%d0%bd%d0%b5-%d0%b5-%d1%80%d0%b5%d1%88%d0%b8%d0%bb%d0%b0-%d0%b4%d0%b0%d0%bb%d0%b8-%d1%89%d0%b5-%d1%81%d0%b5-%d0%b2/", "text": "Цветана Пиронкова не е решила дали ще се върне отново на корта. Бившата първа ракета на България при жените сподели, че в момента се е отдала изцяло на грижите за детето. „Имах една много интересна година, тази също започва добре. Майчинството е много интересно и доста различно от това, което съм правила до момента“, каза Пиронкова по  . „Едно от най-трудните неща може би е безсънието. Малкото човече много ме изтощава. Може да се каже, че спортът ми помага от гледна точка на това, че съм дисциплинирана. Това ми помага и в майчинството, защото има стриктен режим, който трябва да се спазва. Трябва да следиш детето винаги да е добре.“, каза тенисистката.", "date": "2019.01.06", "title": " Цвети Пиронкова не е решила дали ще се върне на корта"}
{"url": "https://trud.bg/%d1%82%d1%8a%d1%80%d1%81%d1%8f%d1%82-%d0%bf%d1%80%d0%b8-%d1%80%d0%be%d0%b4%d0%bd%d0%b8%d0%bd%d0%b8-%d1%86%d0%b8%d0%b3%d0%b0%d0%bd%d0%b8%d1%82%d0%b5-%d0%ba%d1%80%d0%b0%d0%bb%d0%b8-%d0%ba%d0%b0%d1%80/", "text": "Двамата цигани, заподозрени за кражбата на картини от дома на роднини на Майстора на столичния булевард “Сливница”, се издирват при техни роднини в други градове на страната. Не се изключва и да са заминали за чужбина, научи “Труд”. В петък бяха намерени 12 от 13-те изчезнали картини, пет от които на Владимир Димитров-Майстора и седем на Димитър Киров-Ди Киро. Една от картините остана в неизвестност, но ченгетата не съобщиха кой е нейният автор. Творбите бяха открити в домовете на двама търговци на антикварни предмети. Единият от тях, по прякор Наско Дългия, купил творбите от циганите за 2000-3000 лв. и опитал да ги продаде на друг – Божидар Нейков за 12 000 лв., но той се спазарил само за 9 картини за 8000 лева. Пред Би Ти Ви в събота Нейков призна, че е купил картините, защото много му харесват, но без да помисли, че може да са крадени. За престъпниците се знае само, че са от софийският квартал “Орландовци”, а единият е наричан Амед (от турското име Ахмед). Те обирали предимно мазета и тавани. В случаите, когато попадали на старинни предмети, ги носели при антикварни търговци. От тях знаели също, че от обираните домове трябва да вземат и картините, включително да ги свалят от стените. Обикновено действали в средата на седмицата, после предлагали плячката си на прекупвачите, а картините и други предмети, които им оставали, носели в събота и неделя на битака, където също ходят познавачи на българската живопис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Търсят при роднини циганите, крали картини\t\t\t"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%b5%d1%81%d0%bf%d0%be%d0%b4%d0%be%d0%b2-%d1%84%d1%83%d1%82%d0%b1%d0%be%d0%bb%d0%b8%d1%81%d1%82-%e2%84%961-%d0%bd%d0%b0-%d0%b1%d1%8a%d0%bb%d0%b3%d0%b0%d1%80/", "text": "Кирил Десподов е футболист №1 на България! В уникална драма тримата номинирани за най-добър се събраха в 10 точки. Нападателят на ЦСКА триумфира със 159, следван от Георги Петков („Славия“) със 151 и Тодор Неделев („Ботев“) със 149 точки. Много отдавна класирането за най-силния ни футболист през годината не е било толкова напрегнато. Организаторите опазиха в пълна тайна резултатите до самия край на церемонията. За да няма обидени и бойкотиращи, каквито анкетата в годините помни. Четвъртият Страхил Попов от турския „Касъмпаша“ не успя да мине кота 100 точки. ЦСКА за първи път даде футболист №1 на България от Христо Стоичков. Най-великият ни играч в историята спечели през 1990-а, когато половин сезон игра на „Българска армия“ и още половин в „Барселона“. След това през годините Камата спечели още много пъти трофея, същото направиха Емил Костадинов, Димитър Бербатов, Трифон Иванов, Стилиян Петров и Мартин Петров. Все бивши кадри на ЦСКА, но призовете им дойдоха, когато вече играеха в чужбина. Петър Хубчев бе определен за треньор №1 на годината. Националният селекционер спечели почти двойно повече точки от втория Димитър Димитров-Херо, станал шампион с „Лудогорец“ и след това завърнал се в „Иртиш“. Третото място е за Златомир Загорчич, който вдигна купата на България със „Славия“. ЦСКА спечели още два индивидуални приза. Николай Бодуров стана най-добър защитник, а Валентин Антон е най-прогресиращият футболист в българския футбол. Вечният съперник „Левски“ остана без награден за първо място играч. Тодор Неделев е най-добър халф на България, а Мартин Камбуров („Берое“) е най-добрият нападател. Клаудио Кешеру („Лудогорец“) пък е №1 сред чужденците във футбола ни. Евдокия Пападинова стана номер едно при дамите. Иван Петков от „Етър“ е вкарал най-красивия гол. Той заби със задна ножица срещу „Славия“. Петков изпревари с 90 гласа Тодор Неделев, който се разписа от центъра в пловдивското дерби срещу „Локомотив“ (Пд). Михаел Ангелов заслужи наградата „Лъвско сърце – Трифон Иванов“. Четвъртокласникът е с тежко заболяване, но продължава да тренира в школата на спортен клуб „Слънце“. Победителите получиха автобиографичните книги на Христо Стоичков и Димитър Бербатов, които излязоха в края на миналата година.   „Футболист на годината“ – 2018 1. Кирил Десподов (ЦСКА) 159 точки 2. Георги Петков („Славия“) 154 3 .  Тодор Неделев („Ботев“) 151   Треньор №1 на България Петър Хубчев (национален отбор) 265 т. Димитър Димитров („Лудогорец“/“Иртиш“) 144 Златомир Загорчич („Славия“) 98 т.   Най-добър вратар в Първа лига Георги Петков, („СЛАВИЯ“) 80 гласа Ренан дос Сантос („Лудогорец“) 16 Даниел Кайзер („Ботев“ -Пд) 6 Душан Перниш („Берое“) 6   Най-добър защитник 1. Николай Бодуров (ЦСКА) 68 гласа 2. Антон Недялков („Лудогорец“) 18 3. Холмар Ейолфсон („Левски“) 12   Най-добър халф  1. Тодор Неделев („Ботев“-Пд) 82 гласа 2. Марселиньо („Лудогорец“) 10 3. Кирил Десподов (ЦСКА) 8   Най-добър нападател 1. Мартин Камбуров („Берое“) 43 гласа 2. Клаудиу Кешерю („Лудогорец“) 33 3. Станислав Костов („Левски“) 21   Най-добър чужденец 1. Клаудиу Кешеру („Лудогорец“) 74 гласа 2. Габриел Обертан („Левски“) 13 3. Холмар Ейолфсон („Левски“) 9   Най-проспериращ млад играч за 2018 г. 1. Валетнтин Антов (ЦСКА) 22 гласа 2. Георги Йомов („Славия) 13 Светослав Ковачев („Дунав“/“Лудогорец“) 13", "date": "2019.01.06", "title": " Кирил Десподов футболист №1 на България"}
{"url": "https://trud.bg/%d0%b8%d0%b2%d0%b0%d0%bd-%d1%85%d0%b0%d0%b4%d0%b6%d0%b8%d0%b9%d1%81%d0%ba%d0%b8-%d0%be%d0%bf%d1%82%d0%b8%d0%bc%d0%b8%d1%81%d1%82%d0%b8%d1%87%d0%bd%d0%b0-%d1%82%d0%b5%d0%be%d1%80%d0%b8%d1%8f-%d0%b7/", "text": "Като френски възпитаник, писателят е отрицател на монархията и апологет на републиката Иван Хаджийски е уникален народовед. Не кабинетен чиновник, който си смучи от пръстите изводи за хорската орисия. Хаджийски обиколи родината, за да проникне в подмолите на българската душевност. Направи го не с автомобил или дори мотопед. Пътешества с велосипед! Роден през 1907 г. в Троян, той е възпитаник на Софийския университет. Следва философия и завършва право. Работи като журналист и адвокат. През 1936 г. яха колелото и натиска педалите. Иван Хаджийски е автор на социалнопсихологически студии, събрани в тритомника „Бит и душевност на нашия народ“. Съдбата му се вписва в неговия песимизъм, който се спотайва зад оптимизма. Винаги на път, той не намира покой и в отвъдното. Хаджийски участва като военен кореспондент във Втората световна война. Загива при неизяснени обстоятелства на 3 октомври 1944 г. Приятели пренасят тленните му останки в Троян, където е препогребан. Партийни физкултурници обаче решават над гроба да има футболен стадион. Онова, което е останало от Хаджийски, отново е изровено и преместено. За да могат ритнитопковците да ритат топка точно там, където Иван Хаджийски е намерил вечен покой! Колко политици са политици, понеже ги не бива за нищо друго Една оптимистична теория за българския народ днес може да има обществено значение само доколкото е научна. Днес не може да се буди национално и социално въодушевление с наивни идеализации на българския народ, каквито правеха историята от 1762 година и писанията на Раковски. Днес ще бъде смешно да сочим българския народ като пръв народ в Европа, доказвайки това с обстоятелството, че санскритският език всъщност бил български, понеже „санскритски“ значело „самскритски“, т.е. таен език, и понеже френската дума tete идела от българската тетю (татю). Ние не можем да правим това въпреки смешния тевтонски пример, защото в широка историческа проекция няма всъщност низши и висши раси, велики и малки народи; защото величието и изостаналостта на един народ зависят от точката, която е достигнал той в общественото си развитие; защото общественото развитие на всички народи се извършва в едри линии съгласно едни и същи закони и защото никой народ не е изключен от това развитие. Най-сетне, за да бъде убедителна, тази оптимистична теория не трябва да се прави сляпа пред фактите, които дават материали за песимистични заключения. Напротив, заставайки с лице срещу тях, тя трябва в техния разбор да изкове своята несъмненост. Поради това, макар и с неособена охота трябва да кажем: Вярно е, докато широката маса у нас има правилно принципно политическо отношение към частната собственост, в личната си практика спрямо чуждото ние имаме осъдителни навици. Глава XXII от наказателния закон съдържа най-често нарушаваните у нас състави. Ние не можем да се похвалим с особена социална дисциплина. Държавна вещ у нас е тази, която може да се обсеби без всяко гризене на съвестта. Такова отношение имаме въобще към имуществата на юридическите личности (общини, дружества), чието безнаказано „докопване“ е чисто и просто геройство. Колко души гледат на държавата само като на институт, чрез който косвено се богатее, а не като на пряк извор на забогатяване? Съществуват ли у нас примери на нравствено линчуване обсебителите на обществени средства? Колко пъти е прилаган законът за преследване на незаконно забогателите чиновници, гласуван още през 1895 г.? Коя опозиционна партия, след като в агитациите си е обещавала ревизиране богатствата на членовете на управляващата партия, след дохождането й на власт е създала този опасен прецедент? Вярно е по-нататък, че понятията „честност“, „чест“, „доблест“ нямат високи курсове у нас. Честният човек е онзи вечно измамван „балама“, който работи на доверие и не се запасява предварително с писмени документи. Един мой чичо, възпитан в патриархалните традиции на абсолютната честност, напразно се опитваше да стане член-съдружник в някои софийски фирми. – Защо бе, джанъм, съмнявате ли се в моята честност? – питаше той с отчаяно недоумение.  – Та тъкмо в твоята честност е всичката беля – бе отговорът. Трябва да признаем, че по този път у нас е установена презумпцията: всеки е мошеник до доказване на противното, съгласно която умните хора казват: Отнасяй се с всекиго като с мошеник; тежестта на доказване противното (опровергаване на презумпцията) лежи върху него. Нима българските канцеларски формалности между другото не са проява и на тази презумпция? Честта, това обикновено е качество на глупците, която с негова помощ сигурно и безвъзвратно си провалят кариерата. Достатъчно е да се посочи в това отношение историята с генерал Михаил Савов. В малко ли случаи у нас една съвест може да се купи по-лесно, отколкото половин килограм бяла халва с орехи? Защото не е въпрос само за даване на пари: трябва известно усилие, за да се разсече онова жилаво бездушно вещество. Не може да се откаже по-нататък, че общественият ни и културен живот е в значителна мяра под знака на посредствеността и полуинтелигенцията, чиито токсинации са едно от най-гадните явления у нас. Посредствеността поради особените стопански условия, в които живеем, е принудена да прави кариера на всяка цена, с всички средства, при което бездарността и хищничеството, тъпотата и нахалството, подлостта и низостта преливат в една хармония на истинско безсрамие. Малко ли са случаите, когато организираните единни фронтове на посредствеността (едничката възможна бойна форма) са убивали с най-непростени средства всяка глава, която ги е поставяла в сянка и ги е изобличавала не с друго, а с простия факт на съществуванието си, с това, че е установила един по-висок мащаб? Нима не е известна силата на тази посредственост: нагаждането към всеки терен, без всякакъв вкус за лично достойнство? Колко политици у нас са политици, понеже ги не бива за нищо друго; които, след като сами са се убедили, че не са в състояние да оправят собствените си работи, са добили кураж да оправят работите на цяла България? Колцина от нашите общественици гледат на обществената си кариера не като на едно по-тлъсто или по-постно дробче? Нима не е вярно: когато някой се похвали, че работи в благотворително дружество, ние го питаме със съответно смигване:  – Е, пада ли нещо? Малко ли литературни критици са хора, от които бащите им са искали да направят добри адвокати? Малко ли „писатели“ живеят от залъка на жените си, които работят като учителки, чиновнички, продавачки в магазини или имат трикотажни работилници, и чието прозвище „писател“, поддържано с някой стих, с някой разказ или „роман“, обикновено със статии и преводи, служи като квитанция за получаваното „жалование“? Едно време школската литературна амбиция минаваше следния жизнен път: писател, артист, и най-сетне журналист с тенденции към политическа кариера. Днес жизненият път на много наши „писатели“ върви така: студентство – с дигната яка и рошава коса. Работа в редакция. От приятелство и от немай-къде – някоя и друга колона за разказ, театрална критика, музикална рецензия. Превод на книга. Редовно посещаване литературния пазар „Цар Освободител“. Съответни запознавания, при които възниква въпросът за професията на господина. Понеже господинът не е нито адвокат, нито лекар, нито бозаджия, нито инженер, нито собственик на бюро за женитби или на склад за въглища, а е написал няколко статии, единствено правдоподобният отговор е: писател. Днес „писател“, казано с иронично трепване ъгъла на устата, утре – със снизходителна усмивка, други ден – с прозявка, на четвъртия – с безразличие, на петия – по навик, и психозата е готова. Най-после, щом е писател и нищо друго, мястото му е в Писателския съюз. За тази чест той е готов на всяка услуга. С получаване легитимация от Писателския съюз, тази шеметна кариера добива логическия си завършек, макар че на читателите на вестници имената на някои новоприети членове звучат като имената на асове, не взели участие в абисинската война. Следващата история е известна. Тя свършва със смъртта, с десетина некролога, с реч от председателя и с един възпоменателен лист, който дава възможност да се лансират десет нови имена, пишейки щедро похвали за колегата, очистил един стол в писателските кафенета… Какво да кажем най-сетне за прочутата масова болест у нас – завистта; за тази болест на посредствеността, на несполучилия дребен собственик на морални и материални блага, която е превърнала почти всяка уста в стискало, което дъвче злъчка и пръска. Колцина разбират правилото: комуто много е дадено, много сам раздава? Ала изброените до тука материали, колкото и да не са угледни, дават ли право на песимистични заключения?      ", "date": "2019.01.06", "title": " Иван Хаджийски: Оптимистична теория за нашия народ\t\t\t"}
{"url": "https://trud.bg/%d0%ba%d0%be-%d0%bb%d0%b8%d0%bf%d0%b5-%d1%81%d0%ba%d1%80%d0%b8%d1%82%d0%b8%d1%8f%d1%82-%d0%b4%d0%b8%d0%b0%d0%bc%d0%b0%d0%bd%d1%82-%d0%bd%d0%b0-%d0%b0%d0%bd%d0%b4%d0%b0%d0%bc%d0%b0%d0%bd%d1%81%d0%ba/", "text": "Мястото предлага целогодишен туризъм заради уникалния си климат Запазените коралови рифове привличат любителите на подводните красоти Ако искате да посетите плаж с тюркоазени кристални води, безкрайни бели пясъци и на всичкото отгоре да не прескачате други туристи, за да се насладите на красивата природа, то вашата нова любима дестинация е тайландският остров Ко Липе. Наричат късчето земя сред Андаманско море Малдивите на Тайланд и скритият диамант на Азия. И ако си подарите ваканция на него ще се убедите, че тези думи не са никак преувеличени. Островът с дължина 2 километра и ширина 2,5 километра е разположен в националния парк Тарутао. И това е една от причините да е застроен с едноетажни вили, които предлагат всички удобства и се вписват дискретно сред зеленината на типичната тропическа джунгла и езерцата с цъфтящи лотоси. Първото впечатление, когато пристигате от морето към сушата с бърз катер е, че островът е почти необитаем, а на брега са разположени единствено “дългоносите” цветни лодки, които водят туристите на близки екскурзии. Реално обаче петзвездните луксозни хотели са скрити от погледа в изобилната растителност, макар да са разположени на първа линия. Безспорно най-впечатляваща на Ко Липе е запазената природа и липсата на тълпи от туристи. И местните държат това да остане така. Затова и няма изградени огромни хотели-мастодонти, а каквото и да си купите на търговската улица на острова то се предлага единствено и само в платнена торбичка. Или плащате за нея или просто си взимате от безплатните такива, които стоят на входа на всеки хотел. Всеки турист може да си вземе екоторбички колкото пожелание на брой по свое усмотрение, тъй като на острова пластмасовите са забранени. Грижата за природата е и причина наоколоко да има запазени няколко коралови рифа с разноцветни и различни морски обитатели, които плуват на сантиметри от вас. За да им се насладите трябва просто да наемете местна лодка и да следвате инструкциите на водачите. Абсолютно е забранено на туристите да си прибират за спомен корали, мидени черупки, раковини, морски звезди и всякакви други красоти от Андаманско море. А ако се изкушите да го направите ще имате огромни неприятности на границата, като освен солена глоба ви грози дори посещение в затвора. Затова пък на плажа в Ко Липе можете да снимате всякакви морски красоти, които правят и най-кратката разходка по време на отлив като пътуване из остров на съкровищата. Мястото е като гурме рай за любителите на прясната морска храна, която тук е толкова разнообразна и толкова вкусно приготвена, че каквото и да си поръчате ще си оближете пръстите от удоволствие. Пред заведенията майсторските си умения срещу някои и долар бакшиш показват изкусни владетели на огъня, които жонглират със запалени факли, правейки невероятни огнени шоута за туристите. От плажа Патая започва и търговската алея на Ко Липе, на която можете да си купите оригинални и достъпни ръчно направени сувенири и бижута, местни ястия, плодове и десерти, да се насладите на питие в някои от невероятните заведения наоколо или просто да релаксирате в ръцете на опитна масажистка в някои от многобройните салони на улицата. Или пък да запомните пътешествието си завинаги като си подарите традиционна татуировка, направена с бамбук. Заради географското разположение на острова той е достъпен през всички сезони и може да бъде посещаван дори по времето, когато в други части на Тайланд е в разгара си дъждовния сезон. Високият сезон на Ко Липе продължава от ноември до май, но и през останалото време можете да се насладите на уникалната му красота, при това в компанията на по-малко туристи, въпреки че те по принцип не са твърде много и никога нямате впечатление, че островът е претъпкан. На търговската улица можете да смените долари или евро за тайландски бат, като курсът е по-добър в сравнение с туристическите летища. Не липсват и банкомати и пост терминали в голяма част от обектите. Трябва да имате предвид, че в магазините алкохол се продава от 11 сутрин до 2 следобед и после от 5 следобед до 11 през нощта. Естествено, ако си мечтаете за студена бира или коктейл по друго време, можете да поръчате в ресторантите или хотелите. За да стигнете до острова трябва да вземете лодка от най-близкото пристанище Пак Бара, като “общественият” транспорт с лодки работи през цялата година. Можете да наемете и частна такава.   Ко Хин Нгам проклина тези, които вземат от камъните му Десетки туристи, включително и Леонардо ди Каприо, връщат откраднатото от там по пощата Въпреки, че повечето острови край Ко Липе се славят с безкрайните си ситни бели плажове, сред най-големите атракции за туристите е разходка с лодка до близкия остров Ко Хин Нгам, който също се намира в националния парк Сатун. Малкият остров в Андаманско море е известен с това, че брегът му е обсипан с гладки чепни камъни с разноцветни кръгове по тях. Камъните са толкова красиви, че почти всеки турист се изкушава да си вземе за спомен. Табели на него обаче предупреждават, че единственият правилен начин да “вземете” част от тези камъни у дома е да ги снимате. Според надписите на няколко езика, ако вземете дори един от тези камъни у дома ще ви застигне проклятието на местния дух-пазител “Чао Пфо Тарутао”. Отмъщението му включва проблеми в бизнеса, семейни неприятности и смърт сред близки и роднини. Пазачът на острова разказва истории за голяма част от камъните, които са изложени като “специална колекция”. Зад всеки от тях се крие страшна история, тъй като са били откраднати от острова преди години и дори преди десетилетия. Част от хората, които впоследствие връщат камъните по пощата, са претърпели ужасни инциденти, загубили са децата си и роднините си. Всички те обаче рано или късно връщат по пощата или с куриер фаталните камъни до острова им, за да се отърват от проклятието. Колекция с такива камъни и морски раковини са изложени и в музея на близкия остров Тарутао. Според слуховете самият актьор Леонардо ди Каприо не повярвал в проклятието на острова и взел със себе си от него няколко камъка. Впоследствие обаче започнал всяка нощ да сънува ужасдни кошмари и те не спрели докато не върнал лъскавите черни камъни на родното им място в Андаманско море.   Геопаркът Сатун пази следи от преди 500 милиона години Районът е под закрилата на ЮНЕСКО Геопаркът Сатун е сред най-интересните места за посещение в района, тъй като разказва за живота преди 500 милиона години по време на първия геоложки период от палеозойската ера – камбрий. Всъщност в обхвата му влиза и споменатия вече национален парк Тарутао и остров Ко Липе. Територията му обаче е значително по-голяма и включва още много атракции, а за да ги обиколите всичките са ви нужни поне няколко седмици. Сатун е известен като „земята на палеозойските фосили”, а заради уникалността си в световен мащаб е под закрилата на ЮНЕСКО. Камбрийските трилобитови вкаменелости на остров Тарутао са най-старите в тайландско-малайския полуостров. Тук са открити един нов род и пет вида камбрийски трилобити, както и червени строматолити. Дори и да нямате познания в тази област обаче можете да разгледате фосилите отблизо и да си представите що за видове са обитавали планетата ни преди милиони години. Или да се насладите на едно от малкото места в света, в които с просто око се вижда разликата между скали от различни епохи.   Паркът Тарутао приютявал затворници Каменната арка на остров Ко Кай е сред най-посещаваните забележителности Националният парк Тарутао и едноименният остров на него Ко Тарутао първоначално приютявали не високоплатежни туристи, а престъпници. Всъщност островът в Андаманско море бил избран през 40-те години на миналия век за затвор. Причина за това била естествената му изолираност, както и десетките морски крокодили, когато тогава плували край брега му и пазили престъпниците да избягат. Днес черепът на последния морски крокодил е изложен в местния музей, наред с китове, делфини и костенурки. А престъпниците отдавна са заменени от туристи, които обичат ексклузивните и слабопосещавани дестинации и запазената природа. Днес компания на белите плажове на острова на гостите правят не страшилища, а дружелюбни диви прасета. Наред с другите диви животни като цибетка или близо 100-те вида птици, те могат да бъдат наблюдавани отблизо, ако отседнете на Тарутао. Островът е избран и от морски костенурки, които снасят яйцата си на него. Ко Тарутао е най-големият остров в парка Тарутао. Самият национален парк включва 51 различни острова, като всеки от тях има свой чар и красота, които ще ви омагьосат. Сред най-интересните острови за посещение е Ко Кай. Той е известен с каменната си арка на един от безкрайните бели плажове, която е сред любимите места за фон на туристическите снимки. Тъй като островът е необитаем до него се стига с някоя от екскурзиите с известните и специфични тайландски лодки. В района на парка и на Ко Липе могат да бъдат посетени и различни плажове, пещери и скрити заливи, до които се достига единствено с малки канута.", "date": "2019.01.06", "title": " Ко Липе – скритият диамант на Андаманско море\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d1%83%d1%87%d0%b0%d1%81/", "text": "Заместник министър-председателят по икономическата и демографската Марияна Николова присъства на Богоявленския водосвет на бойните знамена в Карлово. „Нека да благодарим и да се помолим за всички знайни и незнайни герои на Българската армия, жертвали себе си за свободата на нашия народ, за неговата цялост и за запазването на българската държавност. Прекланяме се пред подвизите им и се вдъхновяваме от техния героизъм и саможертва.“ С тези думи вицепремиерът приветства военнослужещите от 61-ва Стрямска механизирана бригада и гражданите присъстващи на церемонията на „Желязков мост“ в града. По-късно през деня тя взе участие и в честванията в Калофер по повод 171 години от рождението на големия поет-революционер Христо Ботев. Отбелязването на годишнината започна с митинг-поклонение на представителни части от 61-ва Стрямска бригада пред родната къща на Христо Ботев в музейния комплекс и продължи с полагане на „Гирлянд на славата“ на мемориален комплекс „Христо Ботев“. В словото си Вицепремиерът отбеляза, че поетът-революционер, продължител на делото на Георги Раковски и Васил Левски, е ревностен защитник на правото на българския народ за самосъзнание и самоуправление. „Саможертвеното му дело и слово прескачат границата на своето време, вграждайки в Българската историческа памет, високи ценности и духовност. Дело, от което ние – българите, черпим сила и вдъхновение“, заяви заместник министър-председателят Марияна Николова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Вицепремиерът Марияна Николова участва в честванията по повод 171 години от рождението на Христо Ботев"}
{"url": "https://trud.bg/26-%d0%b3%d0%be%d0%b4%d0%b8%d1%88%d0%b5%d0%bd-%d0%b8%d0%b7%d0%b2%d0%b0%d0%b4%d0%b8-%d0%ba%d1%80%d1%8a%d1%81%d1%82%d0%b0-%d0%bd%d0%b0-%d0%b1%d0%be%d0%b3%d0%be%d1%8f%d0%b2%d0%bb%d0%b5%d0%bd%d0%b8%d0%b5/", "text": "26-годишен мъж извади кръста от водите на градския шадраван в Търговище на традиционния богоявленски ритуал. Петко Марангозов върна разпятието на църквата, предавайки го на архиерейския наместник Славчо Проданов, който пък връчи на смелчагата 850 лв., за да откупи кръста. Сумата, която се дава на Йордановден в Търговище, традиционно е сред най-големите в страната и се осигурява от дарители. Сред тях има и християни, и мюсюлмани. Общо 10 бяха младите мъже се престрашиха да скочат в студената вода при непрекъснат снеговалеж и спадащи температури, докато стотици търговищенци бяха обиколили шадравана, за да наблюдават ритуала. Сред тях бяха кметът на Търговище д-р Дарин Димитров, областният управител Митко Стайков, заместник-кметове, общински съветници и други. Тазгодишният късметлия, стигнал пръв до кръста, е безработен. Скоро го очаквало радостно събитие, щял да става баща. Затова посвети добрата поличба на празника на детето, което чака и семейството си. Преди ритуала кратка програма изнесе Духовият оркестър, а 4 свещеници отслужиха водосвет за здраве и благоденствие. На церемонията бяха осветени и знамената на патриотичен клуб „Възраждане”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " 26-годишен извади кръста на Богоявление в Търговище\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b4%d0%bd%d0%b5%d1%88%d0%bd%d0%b8%d1%8f%d1%82-%d0%b4%d0%b5%d0%bd-%d0%b5-%d0%b5%d0%b4%d0%b8%d0%bd-%d0%be%d1%82-%d1%81%d0%b8%d0%bc/", "text": "Богоявление е! Честит да е на всички този светъл християнски празник! Честито и на всички именици! На днешния ден, на който по традиция се освещават и бойните знамена на Българската армия, си струва да припомним, че единствено ПП АБВ зае национално отговорна позиция по отношение на обновяването на военновъздушните ни сили, което е пряко свързано със сигурността на страната ни. Ние много ясно и категорично заявихме, че парламентът е приел правила за закупуването на нови бойни самолети и всяко излизане от тях ще е престъпление, проява на политическо безгръбначие и слугуване на „големия брат“, който се намира зад океана. Посочихме, че подобно поведение на управляващите няма да доведе до добър резултат за националната ни сигурност. Това заявява в своя позиция председателят на ПП АБВ Румен Петков. „Днес президентът Румен Радев много отчетливо повтори тезата на АБВ от 3 януари и това заслужава адмирации. Днес станахме свидетели и на това как военният министър Каракачанов, макар и плахо, обяви, че процедурата по закупуване на нов боен самолет не е приключила, че ние ще се борим за най-доброто финансово решение за страната ни, както и за решение, което ще е най-добро от гледна точка на бъдещето на военновъздушните ни сили. Това му изказване не ни прави големи оптимисти, но е видно, че натискът на АБВ даде добри за националната ни сигурност резултати. Затова точно днес ние от АБВ, с дълбок поклон към Христо Ботев, който е роден преди 171 години на тази дата, настояваме българските институции да запазят този дух, на който Ботев е носител със своята борба за национална независимост, със своето творчество и със своята безрезервна преданост към българския идеал. Още веднъж, честит празник на всички и дано победи разумът, подчинен на националната ни сигурност!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Румен Петков: Днешният ден е един от символите на българския дух и неговият стремеж за свобода и независимост, който трябва да съхраним"}
{"url": "https://trud.bg/%d0%ba%d1%80%d0%b5%d0%bc%d1%8a%d0%bb-%d1%82%d0%be%d1%87%d0%bd%d0%b0%d1%82%d0%b0-%d0%b4%d0%b0%d1%82%d0%b0-%d0%bd%d0%b0-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8%d1%82%d0%b5-%d0%bc%d0%b5/", "text": "Държавният глава на Руската федерация Владимир Путин и турският президент Реджеп Тайип Ердоган имат намерения да проведат  , но към настоящия момент точната дата на срещата им не е съгласувана. Това заяви пред TACC говорителят на Кремъл Дмитрий Песков. „Лидерите се договориха срещата да бъде скоро, но точната дата не е определена“, поясни Песков в отговор на молба да коментира съобщенията в турските медии. По-рано бе съобщено, че двамата лидери ще обсъдят широк кръг от въпроси, включително ситуацията в Сирия и договора между Москва и Анкара за доставки на зенитно-ракетните системи С-400 „Триумф“. През 2018 г. Путин и Ердоган проведоха седем лични срещи и 18 телефонни разговора. В края на декември делегация на Турция, в състава на която бяха включени министрите на външните работи и на отбраната, проведе преговори в Москва с представители на Русия. Основна тема бе решението на САЩ да изтеглят военнослужещите си от Сирия, припомня агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Кремъл: Точната дата на преговорите между Путин и Ердоган не е определена"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b8%d0%b2%d0%b0%d0%bd-%d0%bb%d0%b0%d1%81%d0%ba%d0%b8%d0%bd-%d0%bd%d0%be%d1%81%d0%b5%d1%88%d0%b5-%d1%82%d0%b0%d0%bb%d0%b0/", "text": "Иван Ласкин беше мъжкар и ще ни липсва, заяви депутатът и бивш министър на културата Вежди Рашидов по повод   на актьора, информира Канал 3. „Той беше известно време на лечение при моята съпруга в Пирогов, след това беше преместен във ВМА. За съжаление той не излезе от кома. Иван е от знаковите хора, които ще ги запомним. Той беше прям и казваше всичко директно. Такива хора винаги са на ръба да бъдат отричани, но това са и хората, които са запомняни“, смята Рашидов. Много малко са хората, които винаги могат да изговарят истината директно, но според Рашидов Иван Ласкин е именно такъв. „Той носeше таланта си от дете. Иван е от типа на странните, но талантливи чешити. Изключително предан като приятел и мъжко момче. Ще ни липсва много! Светла му памет!“, каза още Рашидов. Най-вероятно Иван Ласкин да бъде погребан в Алеята на творците в Централните софийски гробища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.06", "title": " Вежди Рашидов: Иван Ласкин носеше таланта си от дете, ще ни липсва много"}
{"url": "https://trud.bg/%d1%81%d1%8a%d1%8e%d0%b7%d1%8a%d1%82-%d0%bd%d0%b0-%d0%b0%d1%80%d1%82%d0%b8%d1%81%d1%82%d0%b8%d1%82%d0%b5-%d1%81%d0%b1%d0%be%d0%b3%d0%be%d0%bc-%d0%b8%d0%b2%d0%b0%d0%bd-%d0%bb%d0%b0%d1%81%d0%ba%d0%b8/", "text": "Сбогом, Иван Ласкин! Трудно ни е да вярваме, че това е краят! Това се казва в съобщение на Съюза на артистите по повод   на актьора Иван Ласкин. „На 48-годишна възраст си отиде един от най-харизматичните, обичани и талантливи български актьори. Иван Ласкин остави сериозни следи, както в киното, така и в театъра. Съюзът на артистите изказва своите съболезнования на близките на актьора!“, пише още в съобщението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.06", "title": " Съюзът на артистите: Сбогом, Иван Ласкин! Трудно ни е да вярваме, че това е краят!"}
{"url": "https://trud.bg/38-%d0%b4%d1%83%d1%88%d0%b8-%d1%81%d0%bf%d0%b0%d1%81%d1%8f%d0%b2%d0%b0%d1%85%d0%b0-%d0%ba%d1%80%d1%8a%d1%81%d1%82%d0%b0-%d0%b2%d1%8a%d0%b2-%d0%b2%d0%be%d0%b4%d0%b8%d1%82%d0%b5-%d0%bd%d0%b0-%d1%81/", "text": "38 смелчаци, сред които и 12-годишно дете скочиха във водите на Старата река в Казанлък за да спасят Богоявленския кръст. Най-бърз беше 32-годишният Костадин Димитров, който за 17-и път участва в ритуала и вади кръста за втори път. Смелите мъже пожелаха много здраве и късмет и играха леденото мъжко хоро „Със сърце и душа – за България!“. Всички получиха от Община Казанлък ризи с народни шевици и други подаръци. Богоявление в Казанлък започна с отслужване на Света Божествена литургия и Велик водосвет във всички православни храмове в града. По-късно от храм „Свети Пророк Илия” тръгна литийното шествие към моста на Старата река, до парк „Тюлбето“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " 38 души спасяваха кръста във водите на Старата река в Казанлък"}
{"url": "https://trud.bg/%d0%b8%d0%bd%d0%b6-%d0%b3%d0%bb%d0%be%d1%81%d0%be%d0%b2-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d1%8f%d0%bd%d1%83%d0%b0%d1%80%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d1%82/", "text": "До края на януари гражданите ще могат да купят е-винетка от над 4500 точки в цялата страна. Няма фалстарт на електронната система, а технически проблеми при въвеждането на нов и сложен продукт, които се отстраняват веднага, каза инж. Светослав Глосов, председател на УС на АПИ, пред БНР. Правим анализ на проблемите и най-вероятно ще предявим претенции към изпълнителя, съгласно договора, за неспазване на графиците. Той подчерта, че досега не е платена и стотинка на изпълнителя на електронната система „Капш“. В момента гражданите могат да купят винетка по четири начина: от апарати за самотаксуване, сайта www.bgtoll.bg и мобилното му приложение, на каса в офисите на Областните пътни управления и на Мобилния оператор „А1“. Вече се продава и на касите на „Еasypay”, като постепенно ще ги има в цялата страна. От следващата седмица поетапно ще се продават на каса и в големите вериги бензиностанции – „ОМВ“, „Петрол“, „ЕКО“, както и в клоновете на „Български пощи“. До месец ще започне и продажбата през банкоматите на БОРИКА. Системата се разширява непрекъснато, съобщи инж. Глосов. На ГКПП „Калотина“ освен терминали за самотаксуване вече са оборудвани и работни места за продажба на е-винетки в брой на каса. Такива ще има и на „Кулата“, на Дунав мост при Русе и на „Капитан Андреево“. Апарати за самотаксуване са монтирани на пунктове „Отоманци“, „Гюешево“, „Капитан Андреево“, „Дунав мост“ – Русе, „Кардам“, „Дуранкулак“. Монтирани са устройствата и на „Станке Лисичково“, „Златарево“ и „Оряхово“. Въвеждането на електронна винетка е само част от продукта тол система, който ще бъде цялостно въведен през август тази година, когато ще стартира тол таксуване за автомобилите над 3,5 тона, каза инж. Глосов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Инж. Глосов: До края на януари гражданите ще могат да купят е-винетка от над 4500 точки в цялата страна"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bd%d0%b8%d0%bc%d0%ba%d0%b8-%d0%be%d1%82-%d1%82%d1%8a%d1%80%d0%b6%d0%b5%d1%81%d1%82%d0%b2%d0%b5%d0%bd%d0%b8%d1%8f-%d0%b2%d0%be%d0%b4%d0%be%d1%81%d0%b2%d0%b5/", "text": "Днес в присъствието на кмета на София Йорданка Фандъкова се проведе тържествен водосвет по случай празника Богоявление (Йордановден). Водосветът започна от 13.00 часа до езерото в жк. „Дружба“, след което бе проведен ритуалът по изваждане на Светия кръст от водите на езерото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Вижте снимки от тържествения водосвет за Богоявление и ритуала по изваждане на Светия кръст от езерото в „Дружба“"}
{"url": "https://trud.bg/%d0%ba%d1%83%d1%80%d1%81%d0%b0%d0%bd%d1%82-%d1%80%d0%b0%d0%b7%d1%83%d0%b7%d0%bd%d0%b0%d0%b2%d0%b0%d1%87-%d0%b8%d0%b7%d0%b2%d0%b0%d0%b4%d0%b8-%d0%ba%d1%80%d1%8a%d1%81%d1%82%d0%b0-%d0%be%d1%82-%d1%8f/", "text": "Курсантът Пламен Георгиев от НВУ „Васил Левски“ във Велико Търново извади светия кръст от ледените води на Янтра на Богоявлиение. Младият мъж се хвърли в ледените води край Владишкия мост в старата столица. Общо 36 смелчаци скочиха в Янтра за светото разпятие. Възпитаниците на НВУ бяха 25, а останалите – граждани.Победителят сред тях е от град Николаево, участва за първи път в този стар български обичай. Учи разузнаване и е 4 курс. „За мен беше голям чест и удовлетворение, скочих и за здраве. В началото пристъпването в реката беше смразяващо, но след това, когато се хвърлихме за кръста, емоцията и енергията бяха неописуеми. Би било хубаво всеки млад мъж да изпита това усещане“, заяви Пламен Георгиев. Курсантът беше посрещнат от началника на НВУ бригаден генерал Пламен Богданов, който го награди с няколко дни отпуск, и от митрополит Григорий, който го благослови за здраве и му връчи парична награда от 100 лева. Кметът ва Велико Търново Даниел Панов, председателят на Великотърновския общински съвет Венцислав Спирдонов, народният представител Милен Михов и също поздравиха бъдещия офицер. Празничният 6 януари започна със св. Литургия в Катедралния храм “Св. Рождество Богородично” в болярския град. След това с литийно шествие вярващите се отправиха към площад “Цар Асен Първи”. Там се проведе ритуалът по освещаване на бойните знамена на НВУ, на Областната и Общинската организации на Съюза на офицерите и сержантите от запаса и резерва. Българи и англичани заедно честваха Йордановден във великотърновското село Хотница. Ритуалът по хвърлянето на богоявленския кръст се състоя за трета поредна година край Хотнишкия водопад. Десетки британски заселници се включиха в уникалния български ритуал, който се извършва всяка година за Богоявление. Англичани и шотландци признаха, че на Острова няма подобен празник. Шотландката Барбара Фентън присъства за втори път на традицията по хвърлянето на кръста. Според Наташа Пенова, секретар на НЧ „Светлина“ в селото, разказа, че предложението за хвърляне на кръста във водопада, е на хирурга д-р Иван Манчев. Тя изрази надежда, че тази традиция ще продължи и занапред. Кметът Десислав Йорданов развя българският трибагреник, а отец Димитър отслужи водосвет, след което в ледените дълбоки води под водопада се хвърлиха двама млади смелчаци от селото. Кръста извади 16-годишният Никола Александров от Хотница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Курсант разузнавач извади кръста от Янтра в Търново\t\t\t"}
{"url": "https://trud.bg/27-%d0%b3%d0%be%d0%b4%d0%b8%d1%88%d0%bd%d0%b8%d1%8f%d1%82-%d0%ba%d0%b0%d0%bb%d0%be%d1%8f%d0%bd-%d0%bb%d0%b0%d0%b7%d0%be%d0%b2-%d0%b8%d0%b7%d0%b2%d0%b0%d0%b4%d0%b8-%d0%ba%d1%80%d1%8a%d1%81%d1%82%d0%b0/", "text": "Старозагорският митрополит Киприан хвърли Богоявленския кръст в езерото в парк „Йордан Капсамунов” в Стара Загора. 25 мъже скочиха в ледените води, но най-бързо до него стигна 27-годишният Калоян Лазов. Смелите мъже и 13-годишно момче, което е най-младият участник в ритуала по спасяването на кръста, изпяха химна на България и се хванаха на хоро. „Много съм щастлив. За трети път участвам и днес успях“ – сподели Калоян Лазов и пожела здраве и късмет на всички българи. Митрополит Киприан и свещеници от епархията отслужиха празнична Света литургия в катедралния храм „Св. Николай Чудотворец“. В двора на храма бяха осветени бойните знамена на военни формирования. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " 27-годишният Калоян Лазов извади кръста в Стара Загора"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%bf%d1%8a%d1%80%d0%b2%d0%b8%d1%8f%d1%82-%d0%b3%d0%be%d0%bb%d1%8f%d0%bc-%d1%88%d0%ba%d0%be%d0%bb%d1%81%d0%ba%d0%b8-%d1%80%d0%b5%d0%bc%d0%be%d0%bd/", "text": "1400 възпитаници на варненското VII СУ „Найден Геров“ от понеделник ще се върнат в класните си стаи, след като близо година бяха пръснати в други 4 учебни заведения заради мащабен ремонт на сградата. Обектът е един от десетте, които община Варна реконструира основно с 16,3 млн. лв. по ОП „Региони в растеж“ и е първият успешно приключен. С 1,784 млн. лв. училищното здание, по което имаше пукнатини, е било конструктивно укрепено. Поставени са фасадна топлоизолация и нова дограма, ремонтиран е покривът, монтирани са нови пожароизвестителна и оповестителна инсталации, както и хидравличен асансьор за достъп на хора с увреждания до всички етажи на сградата. Това е първият сериозен ремонт на училището за последните 20 г. До края на юни трябва поетапно да приключат строителните работи в останалите шест училища и три детски градини, заради които над 6000 варненчета са командировани в други учебни заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Приключи първият голям школски ремонт с европари във Варна\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8%d0%ba-%d0%b8%d0%b7%d0%b2%d0%b0%d0%b4%d0%b8-%d0%ba%d1%80%d1%8a%d1%81%d1%82%d0%b0-%d0%be%d1%82-%d0%bc%d0%be%d1%80%d0%b5%d1%82%d0%be-%d0%b2%d1%8a%d0%b2-%d0%b2%d0%b0%d1%80/", "text": "18-годишен ученик извади богоявленския кръст от морето във Варна. Александър Матев от Руското училище първи стигна до светинята, която бе хвърлена от Първа буна от Варненския и Великопреславски митрополит Йоан. Въпреки мразовитото време церемонията събра край морския бряг хилядна публика. 79 смелчаци скочиха в ледените морски води, като най-възрастният бе на 79 г., а най-младият – на 15 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " Ученик извади кръста от морето във Варна"}
{"url": "https://trud.bg/15-%d0%b3%d0%be%d0%b4%d0%b8%d1%88%d0%b5%d0%bd-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%be%d1%82%d0%b2%d0%be%d1%80%d0%b8-%d0%bc%d0%b5%d1%82%d0%b0%d0%bb%d0%bd%d0%b0-%d0%ba%d0%b0%d1%81%d0%b0/", "text": "15-годишен е опитал да отвори метална каса в директорския кабинет на училището в разградското село Гороцвет, но познанията му от филмите се оказали недостатъчни, за да проникне в сейфа. На тръгване прибрал от учителската стая около 20 лв., които били на монети, както и тостер. Оставил отворени прозорците, през които влязъл да краде. Това първо установили учителите, когато отишли в петък на работа, а после видели и следите от опита за разбиване на касата. Повиканите на мястото полицаи изяснили, че в сградата на училището е проникнато през прозорец на първия етаж. Той бил отворен чрез натиск на затварящ механизъм. После крадецът обиколил етажите и взел каквото му харесало или успял да докопа. Крадецът е разкрит часове по-късно. Към момента няма данни момчето да е крало преди това. Заведена е преписка по случая, уточняват от полицията в Разград. Материалите ще бъдат изпратени в комисията, която се занимава с непълнолетни, извършили нарушения или престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.06", "title": " 15-годишен опитал да отвори метална каса в училище\t\t\t"}
