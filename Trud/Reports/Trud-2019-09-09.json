{"url": "https://trud.bg/%d0%bd%d0%b0%d0%b5%d0%bc%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%bf%d0%bb%d0%be%d1%89%d0%b8-%d0%b7%d0%b0-%d1%85%d1%80%d0%b0%d0%bd%d0%b5%d0%bd%d0%b5-%d0%b2-%d0%bc%d0%be%d0%bb%d0%be%d0%b2/", "text": "Повече площи в моловете ще бъдат наети от ресторанти, заведения за бързо хранене и барове, прогнозират експерти. Секторът “Храни и напитки” заема от 2 до 3 пъти по-малък дял от площите в модерните търговски центрове в София, в сравнение с тези в повечето европейски градове, показва доклад на компания за недвижими имоти. От 5% преди едно десетилетие, в момента този дял достига 10-15% от общата търговска площ в моловете в Европа, като до 2025 г. се очаква да нарасне до 20%. В София общата квадратура, посветена на “Храни и напитки” във всички анализирани шопинг центрове, е около 6%, или 20 хил. кв.м. Проучване показва, че 67% от компаниите в сектора “Храни и напитки” имат планове за разрастване. Предпочитаните локации са търговски улици и модерни шопинг центрове, 38% от операторите ще разглеждат ритейл зони в офис сгради, а 25% се интересуват и от подходяща локация в търговски паркове. Градовете, които са във фокуса им, са София (88%), Варна (25%) и Бургас (19%). Разпределението на под-категориите в сектора “Храни и напитки” е специфично за всеки мол. Заведения за бързо хранене има във всички молове, но ресторанти и барове има само в някои от тях. Според Международния съвет на търговските центрове (ICSC) около 80% от площите в сектор “Храни и напитки”, трябва да бъдат предвидени за заведения за бързо хранене (Fast Food), общодостъпни ресторанти за неформално хранене (Casual Dining) и барове и клубове. Останалите 20% са фокусирани върху импулсни покупки за допълнително хранене (Impulse Treats) и кафенета. В София повечето молове отговарят на този стандарт. Храни и напитки в моловете се предлагат предимно в т.нар. фууд корт, където основно се продават бургери и сандвичи (32%), пица, паста и морска храна (22%). Прогнозите за сектора са за разширяване на фууд корт зоните в моловете, навлизане на нови международни оператори и повишаване на разнообразието на предлаганата храна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Наемат повече площи за хранене в моловете\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f-%d0%bf%d0%b0%d1%80%d0%bb%d0%b0%d0%bc%d0%b5/", "text": "Председателят на Камарата на общините на Великобритания Джон Бъркоу заяви, че ще подаде оставка до няколко седмици на фона на критиките от твърдите поддръжници на Брекзит, които твърдят, че е изопачил парламентарните правила, за да ги подкопае. Беркоу заяви, че няма да се кандидатира за преизбиране, ако депутатите гласуват в подкрепа на предсрочни избори по-късно днес и при всички случаи ще подаде оставка до 31 октомври, дори и да не го направят. През сълзи Джон Бъркоу заяви, че за него е било привилегия да заема поста повече от 10 години и пожела успех да наследника си, който и да е той. Бъркоу, който си спечели през годините прозвището „звероукротителят“, получи бурни аплодисменти от депутатите.", "date": "2019.09.09", "title": " Председателят на британския парламент подава оставка (ВИДЕО)"}
{"url": "https://trud.bg/%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%be%d1%82-%d0%b4%d0%b4%d1%81-%d1%81-13-%d1%80%d1%8a%d1%81%d1%82/", "text": "Събраха 15% повече от акциз за цигарите Новите изисквания за касовите апарати вече дават резултат. Приходите от ДДС от сделки във вътрешността на страната нарастват с 13,4% и за първата половина на годината са над 3,93 млрд. лв., сочат данните на Министерството на финансите (МФ). Увеличението на отчетения оборот е значително по-голямо от ръста на икономиката, който е 3,5%, и явно се дължи на излизане на оборотите на светло. До края на юни всички търговци, които не използват софтуер за управление на продажбите, трябваше да сменят касовите си апарати, така че да подават данни в НАП за регистрирания оборот на всеки 5 минути. Общите приходи от ДДС, включително и от внос, нарастват с 8,6%, или с 514 млн. лв. и за полугодието достигат 6,46 млрд. лв. Резултатите от мерките срещу сивата икономика проличават и при събрания акциз от цигари. Приходите от налога се увеличават с 15,3%, или с 212 млн. лв. При акциза върху горивата ръстът на приходите е с 5,5% до 1,362 млрд. лв. Приходите от данъка върху доходите се увеличават с близо 10%, а от осигуровки – с 11,5%, или с 622 млн. лв., което основно се дължи на нарастването на заплатите.", "date": "2019.09.09", "title": " Приходите от ДДС с 13% ръст"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bd%d0%b0-%d0%b2%d1%8a%d0%bf%d1%80%d0%be%d1%81-%d0%b7%d0%b0-%d1%8e%d1%80%d0%b8%d0%b9-%d0%b1%d0%be%d1%80%d0%b8%d1%81/", "text": "„И към момента се провеждат процесуално-следствени действия по следствено дело, което е под контрола на Спецпрокуратурата съвместно с ДАНС и МВР. Това заяви пред БНТ вътрешният министър Младен Маринов на въпрос за новината за  . Маринов обяви, че утре ще бъде дадена информация на съвместен брифинг на вътрешното министерство и държавното обвинение. По думите на вътрешния министър в момента не може да се даде повече информация, защото се извършват процесуално-следствени действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Младен Маринов на въпрос за Юрий Борисов: Тече съвместна акция на спецпрокуратурата, ДАНС и МВР"}
{"url": "https://trud.bg/%d1%81%d0%b5%d0%bc-%d0%bf%d0%b0%d0%ba-%d0%b8%d1%81%d0%ba%d0%b0-%d0%b4%d0%b0-%d1%80%d0%b5%d0%b3%d1%83%d0%bb%d0%b8%d1%80%d0%b0-%d0%bc%d0%b5%d0%b4%d0%b8%d0%b8%d1%82%d0%b5-%d0%b8-%d0%b2-%d0%b8%d0%bd/", "text": "Съветът за електронни медии очаква парламентът да инициира обществена дискусия за законови промени с участието на всички заинтересовани медии, като един от акцентите да бъде припознаването на интернет сайтовете като електронни медии и те да подлежат на регулация. Това стана ясно от коментара на члена на СЕМ Бетина Жотева по повод   на близка на един от кандидатите за кмет на София, съобщи  . „Никога не сме се съмнявали в СЕМ, че са необходими интернет-регулации. От самото ни встъпване, отпреди 3 години, говорим за разширяване на правомощията на регулатора върху аудиовизуалното съдържание в интернет. Има нова директива, която беше приета миналата година, именно за да се вкара новия момент за наблюдение на медиите в интернет“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " СЕМ пак иска да „регулира“ медиите и в интернет"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b7%d0%b0%d0%b3%d1%83%d0%b1%d0%b8-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%be%d1%81%d0%ba%d0%b2%d0%b0/", "text": "Резултати идват на фона на седмици на протести Управляващата партия на руския президент Владимир Путин „Единна Русия” загуби изненадващо почти половината от мнозинството си в градския парламент на столицата на произведените в неделя местни избори в страната, предадоха световните агенции. Същевременно в страната позициите на държавния глава остават стабилни с преизбирането на всички областни губернатори, подкрепяни от властта. Резултатите в Москва идват на фона на седмици на протести в столицата около отказа на властите да регистрират стотици независими и опозиционни кандидати. По официални данни кандидатите на „Единна Русия” запазват едва 25 от досегашните си 40 представители в 45-местният парламент. Комунистическата партия заема втората позиция с 13 депутати, докато ляво-центристката „Справедлива Русия” ще има трима – и двете формации, смятани за близки сателити на управляващите в Кремъл. Московското гражданско движение „Яблоко”, срещу чийто лидер Сергей Митрохин бе първоначално издадена забрана за явяване на избори, в крайна сметка печели четири места в градската Дума. След сблъсъците между демонстранти и полиция от последните седмици, редица кандидати на „Единна Русия”, са се явили на изборите като независими, посочват наблюдатели, но неуспешно. Лидерът на партията на Путин в Москва, Сергей Метелски, също загуби мястото си в градския парламент.", "date": "2019.09.09", "title": " Путин загуби половин Москва (обзор)\t"}
{"url": "https://trud.bg/%d0%b5%d0%b2%d1%82%d0%b8%d0%bd%d0%b8-%d1%85%d0%be%d1%82%d0%b5%d0%bb%d0%b8-%d0%b7%d0%b0-%d0%bd%d0%be%d1%89%d1%83%d0%b2%d0%ba%d0%b0-%d0%b2-%d1%81%d0%be%d1%84%d0%b8%d1%8f/", "text": "69 лв. за пет звезди, офертата е само за двойки От романтична вечер в столичен хотел на изгодни цени можете да се възползвате на 28-ми септември. Тогава за първи път в София ще се проведе „Нощ на хотелите”. Идеята е чрез инициативата да се промотират атракциите и възможностите за отдих в столицата. За целта хотелите ще предлагат нощувки на по-ниски от обичайните си цени. Така нощувка за двама в 3-звезден хотел, включен в инициативата, ще струва 49 лв., в 4-звезден – 59 лв., а в 5-звезден – 69 лв. Офертата е валидна единствено за двойки, както уточняват организаторите – независимо от пол и раса. В обявената сума е включена и закуска. Цените ще зависят само от категорията, а не от конкретното място за настаняване. Към момента в кампанията за рекламиране на столицата са са включили над 20 места за настаняване. От своя страна Столична община също прави комплимент към своите гости. Затова част от атракциите в София ще бъдат безплатни за посещение в дните на кампанията – 28 и 29 септември. Без да плащате входна такса ще можете да разгледате парка Врана, Регионалния исторически музей – София, Зоологическата градина или да се включите в безплатна пешеходна обиколка на града. Идеята е инициативата да се разрасне и в други български градове, подобно на нощта на музеите, в която достъпът до различни атракции е безплатен. Датата също не е избрана случайно, тъй като 28 септември е денят след международният празник на туризма, който се чества на 27 септември.", "date": "2019.09.09", "title": " Евтини хотели за нощувка в София\t"}
{"url": "https://trud.bg/%d0%bf%d0%be%d0%bc%d0%b0%d0%b3%d0%b0%d0%bc%d0%b5-%d0%bd%d0%b0-%d0%ba%d0%b8%d1%82%d0%b0%d0%b9%d1%86%d0%b8-%d0%b4%d0%b0-%d0%b3%d0%bb%d0%b5%d0%b4%d0%b0%d1%82-%d0%bc%d0%b0%d1%81%d0%bb%d0%be%d0%b4%d0%b0/", "text": "Семената и разсадът идват от България В нова българо-китайска база в китайския град Лиупаншуей ще бъдат засадени розови насаждения и ще се произвежда розово масло по родна технология. Първата копка беше направена в присъствието на посланика ни в Китай Григор Порожанов, съобщи радио Китай. Семената и разсада ще бъдат предоставени от наша фирма. Българската компания ще помогне за отглеждането на розите и за последващата дестилация на маслото. Партньор в проекта е китайската железопътна компания CRCC. Тя ще отговоря за управление на строителството и производството. За самото отглеждане на розите ще се грижи китайска земеделска кооперация. Така ще се подкрепи развитието на стопаните в региона. Според българския посланик Порожанов проектът ще съдейства и за развитието на туризма. Проектът ще помогне и за индустриалната трансформация на зоната, заяви секретарят на партийния комитет на специалната зона Ян Чансян.", "date": "2019.09.09", "title": " Помагаме на китайци да гледат маслодайни рози\t"}
{"url": "https://trud.bg/25-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%83%d0%b1%d0%b8%d0%b5%d1%86%d0%b0-%d0%bd%d0%b0-%d0%bc%d0%b0%d0%bb%d0%ba%d0%b0%d1%82%d0%b0-%d0%b4%d0%b0/", "text": "Мехмед Хасан, който уби 7-годишната Дамла от Момчилград, ще лежи 25 години в затвора. Решението е на Върховния касационен съд и не подлежи на обжалване. Висшите магистрати потвърдиха присъдата, дадена от Пловдивския апелативен съд. Малката Дамла бе открита мъртва от майка си в дома им на 17 декември 2017 година. Дни по-късно бе арестуван братовчедът на детето Мехмед Хасан (26 г.). Той влязъл в жилището, за да краде пари. Момиченцето обаче го видяло и Хасан я убил. На първа инстанция той направи признания и така наказанието му бе намалено с 1/3. Хасан е осъден да изплати и по 150 000 лева обезщетение на родителите на Дамла и 100 000 лева на нейната баба.", "date": "2019.09.09", "title": " 25 години затвор за убиеца на малката Дамла"}
{"url": "https://trud.bg/%d0%b5%d0%ba%d0%be%d0%ba%d0%be%d0%bb%d0%b8-%d1%89%d0%b5-%d0%b2%d0%be%d0%b7%d1%8f%d1%82-%d0%b1%d0%be%d0%ba%d0%bb%d1%83%d0%ba-%d0%b2-%d1%81%d0%be%d1%84%d0%b8%d1%8f/", "text": "По-екологични коли ще возят боклука на София, съобщиха пред “Труд” от Столичната община. Тази вечер изтече срокът за подаване на оферти по търга за близо половин милиард лева от фирмите, желаещи да почистват града за следващите 5 г. За разлика от договорите при които сегашните фирми се грижат за сметосъбирането, към новите има изискване да ползват по-екологични возила, отговарящи на стандарта Евро 6. Преди покриването на Евро 5 бе достатъчно. “Фирмите се притесняват, че заложихме много по-тежки условия за тях в интерес на чистотата на града”, каза столичният кмет Йорданка Фандкова и уточни, че не се очаква кандидатите да бъдат класирани преди изборите. Тя поиска да бъде сезирана при съмнения относно честността на конкурса и увери, че няма да има криза с боклука в столицата.", "date": "2019.09.09", "title": " Екоколи ще возят боклук в София"}
{"url": "https://trud.bg/%d0%bf%d1%80%d0%b0%d0%b2%d0%b8%d0%bb%d0%b0-%d0%b7%d0%b0-%d1%82%d1%80%d0%be%d1%82%d0%b8%d0%bd%d0%b5%d1%82%d0%ba%d0%b8%d1%82%d0%b5-%d0%b3%d0%be%d1%82%d0%be%d0%b2%d0%b8-%d0%b4%d0%be-%d0%b5%d0%b4%d0%b8/", "text": "Предлагат максимална скорост до 20 километра в час Двуколките сега нямат право да се движат по пътищата До един месец се очаква да влязат в сила правилата за електрическите тротинетки. “Готови сме с проект за промени в Закона за движение по пътищата, така че вярвам, че скоро бихме могли да имаме регламент, по какъв начин да се придвижват тротинетките във всички области на България”, каза Зафир Зарков, зам.-председател на комисията по транспорта в Столичния общински съвет. От Държавната агенция по пътна безопасност също имат предложения за регламента на двуколесните. Очаква се текстовете им да са готови до края на месеца. Част от предложенията са максималната скорост за тротинетките да е 20 километра в час, а в пешеходни зони тя да е до 8 км в час. А тези, които ги карат, задължително да са с каски и светлоотразители. Миналата седмица от КАТ обявиха, че тротинетките нямат право по закон да се движат по пътищата, тъй като нямат регистрация. Вчера стана ясно, че катаджиите вече глобяват водачите на тротинетки. Пол Найденов получил акт, след като бил спрян в района на кръговото на телевизионната кула в столицата. В акта е записано, че е нарушен текст от закона, според който по пътищата се допускат само моторни превозни средства и ремаркета, които са регистрирани и са с табели с регистрационни номера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Правила за тротинетките готови до един месец"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-478/", "text": "Шпионски екшън с членове на движение “Русофили” Разпитват ги за връзки с Леонид Решетников и руския милиардер Константин Малофеев.           Изнесохме оръжие за 1,5 милиарда лева Най-големият ни клиент е Саудитска Арабия.             Претенции към „Олимпик” приемат до 27 септември Всеки, който има да взима пари, е добре да подаде отново документи.             Изплаща ли се неизползваният отпуск при прекратяване на договора? Трудово-правна консултация на „Труд“.             Умишленото убийство да се наказва доживотно, без алтернатива Двата трупа до Негован са сериозен повод за оценка и размисъл, казва професорът по право Стоян Кушлев, бивш шеф на комисията за отнемане на престъпното имущество, в интервю за „Труд“.         Защо инвестициите трудно идват в България В Полша за работна виза се плаща 30 евро и се чака 10 дни, а в България – 300 евро и 6 месеца. У нас за 9 г. като финансова имиграция са привлечени само 500 човека – анализ на д-р Деян Димитров.           Баткото на фолка Силует на Михаил (Милко) Калайджиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Вижте акцентите в броя на вестник „Труд“ във вторник, 10 септември 2019"}
{"url": "https://trud.bg/%d0%b4%d0%b8%d0%bf%d0%bb%d0%be%d0%bc%d0%b0%d1%86%d0%b8%d1%8f%d1%82%d0%b0-%d0%ba%d0%b0%d1%82%d0%be-%d1%80%d0%b8%d0%b0%d0%bb%d0%b8%d1%82%d0%b8-%d1%88%d0%be%d1%83/", "text": "След като продуцентите Иван и Андрей оправиха отношенията ни с братския македонски народ с общите концерти, сега с „Фермата“ се заеха да убедят бедните българи, че да си богат е въпрос на можене. Нещо подобно бе заявено в началото на шоуто, което ми е любимо с изключение на моментите, когато участниците се заемат да повтарят клишетата, които се харесват на водещите. Миналият път бе между българи, останали тук и българи от чужбина. Какво постигнаха с тези изкуствени деления изглежда много благородно, но тези внушения се раждат в процеса на общия им труд, а не с изкуствено противопоставяне. Преди известно време двамата продуцираха едно музикално риалити с участието на певци от Македония. Те си говореха без преводачи с нашите, обикнахме ги и въобще без никакви преднамерени агитации стопиха ледовете между двете страни по-сполучливо от всякакви дипломатически стъпки. Това го написах още тогава, но двамата осъзнаха постигнатото и започнаха кампания за концерти в Македония с много декларации. Както и да е, следя шоуто с много симпатии. Лошото идва, когато бъркаме истинската дипломация с риалити шоу. Това създава илюзията за бързи успехи, които внезапно прерастват в разочарования. Това е процес, в който медиите и особено телевизиите могат да играят коригираща роля, но не го правят. Обратно, много старателно се включват в играта на страхотните ни дипломатически постижения и превръщането ни във водеща сила на Балканите. В добрите традиции на слагаческата журналистика провъзгласихме нашия премиер за международен водач от европейски калибър. Без да отричам наистина постигнатото, което е добре известно, но създаването на илюзорна представа за реалността, при първите разочарования изпадаме в другата крайност- намираме вината у някой друг неблагодарник. Ето съвсем пресни примери. Тези дни излязоха някакви противоречиви информации за несъстояла се среща на премиера с новия му гръцки колега Мицотакис. Срещата бе наричана ту официална, ту обратно, ту за провалена, ту за отложена. Твърдеше се, че премиерът ни дори бил вече в Атина, но не го приели, защото се разминавали програмите на двамата. После бе отречено. В гръцките медии се появиха и вероятно фалшиви изявления на Мицотакис, че въобще не искал задкулисни срещи с Борисов, каквито имало по времето на Ципрас. Познавам добре фамилията Мицотакис, за да приема, че възпитаникът на Харвард може да говори по този начин. По-важното е да не забравяме, че още преди изборите партията Нова Демокрация и нейният лидер Мицотакис се обявиха твърдо против споразумението от Преспа. Това им донесе много гласове на изборите. Ще забравят ли сега обещанието си? Ще бъде ли спрян процесът на приемане на Северна Македония в НАТО и ЕС? Нима старанията ни ще бъдат напразни. Това са важните въпроси, които трябва да обсъдят Борисов и Мицотакис. Това трябва да бъде коментирано, а не вечерял ли е Борисов в Атина и кога се е завърнал. Когато преди няколко години твърдяхме, че в Гърция „няма държава“ и след пет години ще стигнем „мързеливите гърци“, не мислехме, че това няма да ни бъде простено. Но ето, че Ципрас, който се прегръщаше усмихнат с Борисов, малко преди да падне от власт, изрази по телевизията си учудването „защо Борисов държи народа си толкова беден“. Независимо кой какво отношение има към Борисов, не може да не се чувства засегнат, когато обиждат нашия премиер. Подобен бе и случаят със сръбския министър на външните работи. Засегнат от една възможна грешка в израза на Борисов, той се нахвърли върху него по такъв злобен и обиден начин, че това не можеше да бъде простено. Не може по такъв просташки начин да бъде нападан един премиер на съседна и добронамерена държава. Простихме! Прости го Борисов, аз не, за вас не знам. Сърбите се държат с нас така сега, а какво ще стане, когато с наша помощ влезнат в ЕС. Можете ли да си представите с каква надменност ще се отнасят към нас? Забелязахте ли, че почти веднага Зоран Заев се засегна и публично възрази, че бил наречен „северномакедонски“ политик. И ние пак трябваше да се обясняваме. Смятам, че има пряка връзка между острите нападки на двамата съседски политици срещу нас. Представяте ли си как ще играят пак като тандем, когато им помогнем и на тях да бъдат приети в Европа? Една държава и нейният водач могат да бъдат лидери в региона си, само когато имат някакви ресурси в повече от другите. Само личен дар не стига. Тодор Живков се прегръщаше със западните лидери, но зад себе си имаше силна държава. Ние какво имаме- армия, индустрия, нефт, работна ръка? Имаме история, но съседите ни имат също претенции. Имаме нещо важно, разбира се- ние сме там, накъдето те са се запътили и не могат да влезнат без наше съгласие. Ето защо това наше преимущество трябва да бъде използвано пестеливо, а не да бъде раздавано без особени гаранции, че ще ни се отплатят. Може да ни хвалят сега какви сме готини, но това са Балкани, уважаеми дами и господа.   Гришо и псевдопатриотите Нов обрат в отношението на „прогресивната“ ни общественост към Гришо. Спортните журналисти създадоха очаквания, че ще отиде на финала. Не стана и сега отново злобеем. Що за народ сме? Колко бяхме горди с Бербатов в Манчестър Юнайтед. Разсърдихме му се, когато отказа да играе в националния. А той просто не беше в добра форма вече. Спортистите искат да ги гледаме, когато са във форма. Не важи ли същото и за Гришо!", "date": "2019.09.09", "title": " Дипломацията като риалити шоу\t"}
{"url": "https://trud.bg/%d0%ba%d0%b0%d0%ba%d0%b2%d0%be-%d0%b5-%d0%be%d0%b1%d1%89%d0%be%d1%82%d0%be-%d0%bc%d0%b5%d0%b6%d0%b4%d1%83-%d0%b1%d1%80%d0%b5%d1%82-%d0%ba%d0%b0%d0%b2%d0%b0%d0%bd%d0%be-%d0%b8-%d0%b8%d0%b2%d0%b0%d0%bd/", "text": "Скандални обвинения, яростна медийна кампания, истерични протести, довели до арести на стотици демонстранти. И всичко това заради една номинация. Не, не в България през лятото и есента на 2019 г., а в Съединените щати, точно преди година.   През месец юли 2018 г. президентът Доналд Тръмп номинира консерватора Брет Кавано за член на Върховния съд, с чиято кандидатура се целеше затвърждаване на консервативния уклон на ключовата за американската държава институция, взимаща важни решения по основни обществени въпроси. Беше нужно съвсем малко време и кандидатурата стана обект на скандални обвинения. При това не заради имущественото състояние или професионалната кариера на възпитаника на Университета в Йейл, а на база твърденията, първо на една, после на втора, а накрая и на трета жена, че някъде там, преди повече от три десетилетия, като колежанин, Кавано се закачал с тях на купони. Атаката бе добре планирана и се превърна в медийна сензация в Щатите, а и отвъд тях, подета от мейнстрийм медиите, известни с либералните си предпочитания. Не закъсняха и истеричните протести на последователките на #MeToo движението. Стигна се дори до разследване на показанията на „жертвите“ на Кавано от ФБР, а изслушването на една от обвинителките срещу кандидата за върховен съдия и на него самия в Капитолия се превърна в истински трилър, достигнал рекордна телевизионна аудитория. Въпреки всичко Брет Кавано бе избран, макар и с минимално мнозинство, а демократите претърпяха поредната си загуба в непрестанната им война срещу президента Тръмп. Оказа се, че дори в Съединените щати, когато липсват аргументи по същество, вече е възможно да атакуваш по възможно най-първичния и грозен начин своя опонент. Обвиненията за секстормоз срещу Кавано целяха да уязвят дори неговото семейство (не случайно при полагането на клетва новият върховен съдия бе придружаван от съпругата си и двете им деца), както и всички онези американци, за които традицията и консерватизмът са ключови ценности, наред с демокрацията и свободата. Когато обаче аргументите липсват, силната държава и нейните институции умеят да устояват на абсурдни обвинения, компроматна кампания и изкуствено инспирирани протести. Така е в САЩ, а дали ще е така в България? Година по-късно, може да се каже, че в ситуацията на пожизнения върховен съдия Брат Кавано, у нас се намира номинираният за 7-годишен мандат на главен прокурор Иван Гешев. Да сте чули звучащи обосновано аргументи защо магистрат, който след 23 години работа в следствието и прокуратурата, да не е подходящ да ги ръководи? Да сте чули обикновените хора да имат против дейността на Специализираната прокуратура от последните години, ако изключим задържаните, свързаните с тях лица, близките и адвокатите им? Ще е нужна много изкривена фантазия, за да се намерят критици и на Концепцията на Гешев за развитие на държавното обвинение и въобще наказателната политика на държавата за следващите седем години. И понеже няма причини, които да съдържат аргументи и факти защо Гешев да не е подходящ, на помощ идват фабрикуването на компромати, инженеринг на скандали и провокирането на протести. Само че и тук истината не е в полза на очевидно страхуващите се от възможността прокуратурата да бъде ръководена от магистрат, доказал на практика своите намерения. Достатъчно е човек да се вгледа в най-яростните противници на номинацията за обвинител №1 – зовящи за насилие индивиди, щатни протестъри, изпаднали от политическия живот персони, компрометирани журналисти и дежурни анализатори с неолиберални чипове за мислене. Поне за момента истинските врагове на Иван Гешев не смеят да се заявят публично, заради това избутват парапротестърски формации, като „Боец“ и „Правосъдие за всеки“. На кого всъщност да вярват разумните граждани – на аргументите на професора по конституционно право и бивш служебен министър-председател Георги Близнашки, че концепцията на Гешев го е изненадала позитивно, на безспорния авторитет в сферата на банковото право Валери Димитров, който аргументирано и искрено изтъква приноса на заместник-главния прокурор и по разследването на най-голямото финансово престъпление в българската история – фалитът на КТБ. Или да слушат клетвите на очевидно страхуващия се от възмездието на справедливостта Иван Костов и на адвоката и провален политик Татяна Дончева, или на капитулиралия като министър на правосъдието Христо Иванов. Не може да има място за сравнение и между откритите становища на стотици прокурори, следователи, служители на съдебната система и на МВР, както и на полицаи, написани колкото в подкрепа на Гешев, толкова и с грижа за независимостта на правосъдието, с призоваващия към кървища събеседник на Цветан Василев – Георги Б. Георгиев от „Боец“, или на „гнилата ябълка“ Румяна Ченалова, осъдената на първа инстанция за корупция Десислава Иванчева и авторите на фалшиви новини, част от които с псевдоними на доносници от Държавна сигурност. Ситуацията между Вашингтон преди година и София сега е също много близка. С тази разлика, че силите на реда в американската столица без никакъв страх действат спрямо агресори и нарушаващи обществения ред демонстранти. Само си представете какво би се случило със зовящ за кървища организатор на протести пред Капитолия и как у нас пет, десет или петдесет могат демонстративно и нагло да обиждат полицията и да блокират улици, а както се заканват – и съдебни сгради. Преди година САЩ показаха за пореден път защо са най-голямата демокрация в света. Защото правилата трябва да се спазват, без значение дали се харесват на едно или друго малцинство, без значение с каква пропагандна мощ и протестърска маса разполага. Законна и прозрачна ли е процедурата, каквато е и тази у нас при номинирането на Иван Гешев, тя трябва да се спазва и да приключи по установения ред. В случая българският Висш съдебен съвет трябва да вземе решението и президентът да приложи правото си да подпише или евентуално да върне веднъж за прегласуване на ВСС възможния избор. Ден след като Брет Кавано положи клетва като върховен съдия, президентът Доналд Тръмп поздрави в типичния си стил американците и подчерта колко „велика нация са САЩ“, но Тръмп каза и друго по адрес на противниците на новоизбрания член на Върховния съд – „не давайте кибрит на подпалвачите“. Забележително е как това важи и за българската действителност днес.", "date": "2019.09.09", "title": " Какво е общото между Брет Кавано и Иван Гешев?\t"}
{"url": "https://trud.bg/%d1%81%d0%bf%d1%80%d1%8f%d1%85%d0%b0-%d0%b2%d1%82%d0%be%d1%80%d0%b0-%d1%82%d0%b5%d1%86-%d1%81%d0%b2%d1%8a%d1%80%d0%b7%d0%b0%d0%bd%d0%b0-%d1%81-%d0%ba%d0%be%d0%b2%d0%b0%d1%87%d0%ba%d0%b8-%d0%be%d0%b1/", "text": "Спиране на мощностите на ТЕЦ -“Брикел“ в Гълъбово издаде Регионалната инспекция по околната среда и водите в Стара Загора. „Принудителната административна мярка е за котли №1, 2, 3, 4, 5 и 6 на горивната инсталация за производство на топлинна енергия“, съобщиха от РИОСВ. Причината е установено използване на неразрешен вид гориво – биомаса. Това е втората от четирите топлоцентрални, чиято собственост е свързана с бизнесмена Христо Ковачки, санкционирана по този начин. Преди 6 дни главният прокурор Сотир Цацаров, след получен сигнал от ДАНС, разпореди на Министерството на околната среда и водите да направи проверка кои централи замърсяват въздуха в България, горейки незаконно боклук. Малко по-рано акции бяха започнали в четирите ТЕЦ, свързани с Ковачки – „Брикел“, ТЕЦ „Република“, Топлофикация-Сливен и ТЕЦ „Бобов дол“. В „Република“ се установи, че непозволено се гори биомаса и двата генератора на твърдо гориво бяха изключени. От дружеството заплашиха, че ще спрат парното на Перник. От ековедомството отговориха, че дружеството може да включи третия генератор, който е на природен газ. Снощи бе съобщено за още една нередност в ТЕЦ „Република“ – на площадката му са складирани 90 тона слама, която централата няма право да гори. От РИОСВ-Перник са издали предписание суровината да бъде премахната.", "date": "2019.09.09", "title": " Спряха втора ТЕЦ, свързана с Христо Ковачки (обзор)\t"}
{"url": "https://trud.bg/%d1%81%d0%b5%d1%80%d1%85%d0%b8%d0%be-%d1%80%d0%b0%d0%bc%d0%be%d1%81-%d1%81%d0%b5-%d1%86%d0%b5%d0%bb%d0%b8-%d0%b2-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0/", "text": "Испания победи Фарьорски острови с 4:0. Нищо интересно! Не, този мач е за историята. Той бе под №167 за капитана Серхио Рамос. На 33 години защитникът на „Реал“ се изравни с великия Икер Касияс, а въобще няма намерение да спира. Прицелил се е в историята. Рамос е само на девет двубоя от великия Джанлуиджи Буфон, който е европеецът с най-много срещи за родината си. Неговият рекорд явно ще падне скоро. Застрашен е и най-великият – на египтянина Ахмед Хасан. Неговият световен рекорд е 184 мача за „фараоните“. Приключението на Рамос започна на 26 май 2005 година в контрола срещу Китай (3:0). Тогава бе само на 18 г. и 361 дни, с което стана най-младият испански национал от повече от половин век насам. За тези 14 лета Рамос стана два пъти европейски шампион – през 2008 и 2012-а, както и световен през 2010 година. Бранителят стана първият футболист, стигнал до 100 двубоя за Испания. Случи се през 2013-а в световна квалификация срещу Финландия в Хихон (1:1), в която вкара и единствения за отбора си гол. Рекордите на защитника не са само положителни. За 14 сезона Рамос се превърна в най-често гонения футболист в историята на Примера дивисион – 24 пъти. А това го прави рекордьор и сред петте най-големи европейски първенства (Испания, Англия, Германия, Италия и Франция). Освен това Рамос е и №1 със своите 40 жълти картона в Шампионската лига. Само един червен не му стига, за да се нареди до Златан Ибрахимович и Едгар Давидс, за да се нареди като лидер и при изгонванията. Засега има „само“ три. Рамос е и в групата от 21 футболисти, които са си вкарали по два автогола в Шампионската лига. В никакъв случай защитникът не е антигерой. Напротив. Рамос е в Топ 10 на най-добрите голмайстори в историята на Примера дивисион. Единственият друг защитник с тази привилегия е легендата на „Реал“ Фернандо Йеро. Рамос е единственият редом до Лионел Меси и Аритц Адурис, който се е разписвал поне веднъж в последните 15 сезона на испанското първенство. В този период пет пъти е избиран за най-добър защитник на сезона. Рамос е и единственият бранител, попадал осем пъти в идеалния тим на сезона на УЕФА. В кариерата си той е спечелил 20 трофея. Между тях са четири титли в Шампионската лига и Примера дивисион.", "date": "2019.09.09", "title": " Серхио Рамос се цели в историята"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%82%d0%b5-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%bd%d0%b0-%d1%82%d1%83%d1%80%d1%86%d0%b8%d1%8f-%d0%b8-%d1%80%d1%83%d1%81%d0%b8%d1%8f-%d1%81%d0%b0/", "text": "Турският външен министър Мевлют Чавушоглу e разговарял по телефона с руския си колега Сергей Лавров. Двамата са обсъдили последните събития в Сирия, според дипломатически източник, цитиран от Anadolu Agency. Министрите са разговяряли и по въпроси, свързани със северозападната сирийска провинция Идлиб, мирния процес в Астана и създаването на сирийски конституционен комитет, съобщи източникът, който поиска да не бъде назоваван поради ограничения за разговори с медиите. Мирният процес от Астана с посредничеството на Турция и Русия, осигурява прекратяване на огъня и зона за деескалация в Идлиб и допринесе за възраждането на преговорите в Женева, започнали през юни 2012 г. под егидата на ООН. След среща на 17 септември 2018 г. в руския град Сочи между турския президент Реджеп Тайип Ердоган и руския му колега Владимир Путин, двете страни се съгласиха да създадат демилитаризирана зона, в която са изрично забранени актове на агресия в сирийската провинция Идлиб. Сирийското правителство и неговите съюзници обаче последователно нарушават условията на прекратяването на огъня, като започват чести атаки в зоната на деескалация, припомня агенцията.", "date": "2019.09.09", "title": " Външните министри на Турция и Русия са обсъдили събитията в Сирия по телефона"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%8e%d1%80%d0%b8%d0%b9-%d0%b1%d0%be%d1%80%d0%b8%d1%81%d0%be%d0%b2-%d0%b5-%d1%80%d0%b0%d0%b7%d0%bf%d0%b8%d1%82%d0%b0/", "text": "Под ръководството на Специализираната прокуратура, следователи от Следствения отдел на СП, подпомагани от агенти на ДАНС, извършват процесуално-следствени действия по досъдебно производство по чл. 105 НК. Това съобщиха от държавното обвинение. Към момента няма привлечени към наказателна отговорност лица. В отговор на многобройни запитвания от медиите, Пресцентърът на ПРБ заявява, че Юрий Борисов е разпитан в качеството му на свидетел.  Допълнителна информация ще бъде предоставена, веднага щом интересите на разследването позволяват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Прокуратурата: Юрий Борисов е разпитан в качеството му на свидетел"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%bf%d1%80%d0%b0%d0%b2%d0%be%d1%81%d1%8a%d0%b4%d0%b8%d0%b5%d1%82%d0%be-%d0%bc%d0%be%d0%b6%d0%b5-%d0%b4%d0%b0-%d0%be%d1%82/", "text": "Това ще става при неразкрит извършител на престъпление Министърът на правосъдието ще може да отказва обезщетение за забавени досъдебни производства, когато извършителят на престъплението е останал неразкрит или не е повдигнато обвинение. Това е едно от измененията в Закона за съдебната власт, които министерството публикува за обществено обсъждане. В момента законът дава право на министъра да отхвърля заявления на граждани за обезщетения, само ако проверката на Инспектората към ВСС е установила, че продължителността на производството не надхвърля разумния срок и ако забавянето се дължи на действия или бездействия на самия оплакващ се от бавно правосъдие или на адвоката му. В мотивите за измененията се казва, че тези нови основания са съобразени с практиката на Европейския съд по правата на човека.", "date": "2019.09.09", "title": " Министърът на правосъдието може да отказва обезщетение за бавно правосъдие"}
{"url": "https://trud.bg/%d1%82%d1%8a%d0%bd%d0%b8%d1%87%d0%ba%d0%be-%d0%b5%d0%bb%d0%b5%d0%ba%d1%82%d0%be%d1%80%d0%b0%d0%bb%d0%bd%d0%be-%d1%82%d0%b5%d0%bb%d1%86%d0%b5-%d1%82%d0%b8%d1%87%d0%ba%d0%b0-%d0%bf%d0%be-%d0%bd%d1%8f/", "text": "Тъничко е електоралното телце на отломките от управлението на Иван Костов. Устойчиво тези, които във Фейсбук за удобство наричат просто „соросоиди“, успяха да алиенират умерените и „светлосините“ избиратели и се капсулираха само в най-радикалния тъмносин електорален спектър. В резултат огромната синя идея от 90-те години се трансферира в един тъжно-смешен кръжок за политиканстване на ситно. Това са плодовете на фундаменталната грешка на екс премиера Костов, който превърна СДС от общонационално движение в хомогенизирана партия. Когато СДС беше пъстра формация, събираща под един покрив разнородни влиятелни политически фигури, тогава печелеше избори. Просто даваше нова надежда, нов импулс, нов прочит на живота след падането на Берлинската стена. Обратното – след превръщането на синята идея в униформена партия, която да козирува пред командира си, десницата устойчиво премина от политическия център към една крайна фракция от фанатизирани, но малобройни избиратели. При тях има и друг проблем – колкото по-тъничко става електоралното телце, толкова повече началници се опитват да му се качат на раменете с надеждата да помиришат власт. Затова (раз)градската десница, както я наричат зевзеците из социалните мрежи, прави нонстоп едно интересно упражнение – все едни и същи хора се ребрандират, преименуват, прекръстват, преобличат, преобуват, фризират и обилно гримират с надеждата някой и друг избирател да се излъже и да не познае старите им муцуни под тоновете макиаж, нови имена и одежди. Нека направим бърз преглед през партийните мантии, които все едни и същи хора сменяха в последните години с цел да изглеждат „чисто нови“ на политическата сцена. СДС се разцепи след идването на НДСВ и се появи тъмносиньото костово дете ДСБ. Поиграха си малко разделно, видяха, че не могат да постигнат нищо съществено и се събраха в „Синята коалиция“. Тя пък подкрепяше под сурдинка първото правителство на Бойко Борисов и дори имаха заместник-министър на околната среда в лицето на Евдокия Манева, за която злите езици твърдяха, че към онези години бе де факто управляващият МОСВ. На предсрочните парламентарни избори през 2013 г. пак се скараха кой да води бащина дружина и в резултат на това се явиха в три-четири отделни листи – СДС бяха сами, ДСБ пак сами, куневата партия ДБГ също сама, градските зелени и те сами. В резултат никой от тях не влезе в парламента. Видяха, че пак не става така и решиха да се съберат, но този път под името „Реформаторски блок“. Задействането на политическата алчност за власт сработи и „новата“ коалиция влезе официално във второто правителство на Борисов. Властта обаче има едно особено свойство – когато хора се обединят в нейно име, се разделят, когато я получат. Власт се консумира устойчиво само при наличие на здрава идеологическа и каузална спойка. Ако влизаш във властта заради самата власт, а не за да постигнеш някакъв резултат за хората, винаги в един момент се разпадаш на съставните си атоми. Следвайки този неписан, но неотменим политически закон, на парламентарните избори през 2017 г. се явиха отново силно разделени – ДСБ се беше самопрекръстило на „Нова Република“, Христо Иванов, министър на правосъдието при Борисов от квотата на Реформаторския блок, си направи „Да, България“, останалите бяха в останките от Реформаторския блок. В резултат (изненада!)пак никой не влезе в парламента. И хайде наново – с цел да помиришат някога власт им се наложи ново ребрандиране и прекръстване, този път под названието „Демократична България“. Все едни и същи хора и среди смениха повече одежди от манекенка. Но под новите дрехи са си старите хора, които са неспособни да разберат, че избори не се печелят с начервени устни и два пласта грим. Избори се печелят най-вече с кауза, с умереност и с даване на надежда на хората за едно по-добро утре. Каква е каузата на соросоидите? Власт, власт, власт. Умереността е в коша, всеки несъгласен с тях е „рубладжия“. Надежда няма – заменена е с болна амбиция и безгранична алчност. Това е рецепта за постоянни провали. Нека видим какво направиха сега за местните избори в тяхната „твърдина“ София. Истината е, че София е „светло синя“, т.е. в столицата преобладават центристите и умерено десните хора. Тъмносините са едно кресливо малцинство. Справка в изборните регистри на ЦИК сочи, че в София има между 40 и 80 хиляди избиратели на соросоидната (раз)градска десница. На последните местни избори през 2015 г. Реформаторският блок имаше 38 000 гласа в столицата. На парламентарните избори през 2017 г. „Да, България“ на Христо Иванов и „Нова Република“ на Радан Кънев събраха общо към 80 000 гласа в София. Ако приемем като ориентир евроизборите, които са последните национални избори, новата дреха на соросоидите – „Демократична България“ – реализира към 50 000 гласа в София. С оглед на факта, че това е почти 50% от целия им национален резултат, това затвърждава наблюдението, че тези хора са се превърнали в играчи с локално значение, а не общонационален фактор. На предстоящите местни избори (раз)градската десница отново в свой стил ще опита да пусне тъничкото си електорално телце в няколко различни изборни писти. От една страна новата реинкарнация на костовизма с помпозното название „Демократична България“ ще се яви като коалиция между ДСБ, „Да, България“ и както и да се казва сега насилствено прекръстената след съдебно решение зелена градска партия. На втора писта ще тича старото СДС, което Борисов умело взе под крилото си заради остатъчното значение на партийната марка. На трета писта ще загрява част от обкръжението на вече бившия омбудсман Мая Манолова. Съдейки от инициативния u комитет и от подкрепата на партията на Кунева, около нея са се събрали немалка част от градските десни, къмпингари и зелени. Освен това в състезанието ще се включи и дясната организация „Спаси София“. Не на последно място ще подтичва и обвиняемата за крупна корупция бивша кметица на „Младост“ Десислава Иванчева. Това разпеторяване на соросоидния електорален Аз ще постигне нищо различно от очакваното. Допълнително още два фактора работят срещу т.нар. „Демократична България“. На първо място изборите в София се очертават като битка по оста „Манолова-Фандъкова“. Мая Манолова има реални шансове да стресне столичното статукво, докато от своя страна Бойко Борисов няма да седи на резервната скамейка и ще играе водещ нападател за своя отбор в софийската надпревара. При двама силни играчи на терена, останалите кандидати минават в графата „и други“. Като се пуснат партийните „прахосмукачки“ в изборите и ще се оберат всички луфтове – просто няма да остане кой знае какъв електорат извън двата големи лагера. Свободните избиратели ще се ориентират по някоя от двете водещи кандидатури, което ще остави малките партии само с твърдо ядро. Вторият фактор за потенциална катастрофа на т.нар. „Демократична България“ в София е слабата им кметска кандидатура. Безизвестният арх. Борислав Игнатов нашумя с две неща – екстравагантните си идеи за засипване на Паметника на Съветската армия с пръст и с предложението да се даде стадион „Васил Левски“ на ЦСКА, с което едновременно успя да разсърди феновете и на „Левски“, и на ЦСКА. И докато спортната странност може да бъде подмината с усмивка, то екстравантностите по отношение на Паметника на Съветската армия си заслужава да се отбележат, защото показват тоталното непознаване на проблемите на София. Дебатът около паметника може и да вълнува няколко блуждаещи Фейсбук-скитници, но е абсолютно безинтересен за широките граждански маси. Хората се интересуват от инфраструктурата, борбата с корупцията, метрото, детските градини, зелените площи, сигурността и възможностите за просперитет. Останалото са лабораторни теми, които са безинтересни за хората. В крайна сметка какъв резултат ще постигне соросоидната десница ще видим скоро. Но фактите са безмилостни – (раз)градските десни са локален играч, чието значение ще продължи да се свива. Единствената причина да съществуват е, че са на командно дишане от страна на няколко важни кръга на влияние, сформирани около олигарси, забогатели покрай бандитската приватизация. Ако системите, които им се вливат под формата на финансови и медийни стимули изчезнат, те ще се изпарят като водни пари в августовска жега.", "date": "2019.09.09", "title": " Тъничко електорално телце тичка по няколко писти\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%bf%d1%80%d0%b5%d1%83%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0/", "text": "Британският парламент ще преустанови работа за срок от един месец, считано от тази вечер. Новината беше официално съобщена от кабинета на премиера Борис Джонсън. Спирането на работата на британския парламент ще взезе в сила, независимо от изхода на повторното гласуване за провеждане на предсрочни парламентарни избори във Великобритания. Това означава и че евентуалният вот би могъл да се проведе най-рано на 28 ноември. По време на пресконференция с премиера на Ирландия Лео Варадкар Борис Джонсън заяви отново, че страната му ще напусне Европейския съюз на 31 октомври и че няма никакво намерение ще иска ново отлагане от Брюксел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Британският парламент преустановява работа тази вечер"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%b7%d0%b0-%d0%bf%d0%b0%d1%80%d0%b8%d0%b6-%d0%ba%d0%b0%d1%86%d0%bd%d0%b0-%d0%b0%d0%b2%d0%b0%d1%80%d0%b8%d0%b9%d0%bd%d0%be-%d0%b7%d0%b0%d1%80%d0%b0%d0%b4/", "text": "Самолет на авиокомпания „Finnair”, изпълняващ полет от Хелзинки за Париж, кацна аварийно във финландския град Турку заради смъртен случай на борда, съобщава РИА Новости. От пресслужбата на авиокомпанията заявяват, че самолетът е извършил непланирано кацане в Турку заради заболял пътник. Според съобщението на полицията в Югозападна Финландия, има постъпило съобщение за починал пътник на борда на „Finnair”. Полицейски екипи са пристигнали на летището в Турку. Няма подозрения за извършено престъпление. Води се разследване за причините за смъртта. Самолетът вече е излетял за Париж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Самолет за Париж кацна аварийно заради починал пътник"}
{"url": "https://trud.bg/%d1%80%d0%b5%d1%81%d1%82%d0%b0%d0%b2%d1%80%d0%b8%d1%80%d0%b0%d0%bd-%d0%b5-%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b8%d1%87%d0%bd%d0%b8%d1%8f%d1%82-%d0%b7%d0%b0-%d0%b2%d0%b5%d0%bb%d0%b8/", "text": "Приключиха реставрационните дейности по емблематичния за Велико Търново паметник „Майка България”. Премахнати бяха старите фуги между каменните блокове. Фрагментите бяха старателно почистени от мухъл и окиси. Впоследствие камъкът бе обработен със специални материали и бе извършено ново фугиране. Реставрацията обхвана също щиковете, укрепени са и войнишките статуи в композицията. Реставрационните дейности приключиха в навечерието на 6 септември, когато бе отбелязана 134-годишнината от Съединението на Княжество България с Източна Румелия. По традиция край мемориалния символ бяха положени венци и цветя в знак на признателност към българските герои. Паметникът „Майка България“ е открит на 6 май 1935 г. и посветен на загиналите във войните за освобождение и национално обединение. Ремонтът бе възложен от Община Велико Търново и е финансиран със средства от републиканския и от общинския бюджет.", "date": "2019.09.09", "title": " Реставриран е емблематичният за Велико Търново паметник „Майка България”"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%b4%d0%b0%d0%b4%d0%b5-%d1%81%d1%82%d0%b0%d1%80%d1%82-%d0%bd%d0%b0-%d0%b2%d0%b5%d0%bb%d0%be/", "text": "Кметът на община Павликени инж. Емануил Манолов даде началото на велопоход, с който стартира воден празник на язовир „Александър Стамболийски“. Градоначалникът поведе над 30 колоездачи към язовира. Проявата беше в рамките на първата регионална туристическа проява „Опознай Павликени и павликенския край“ и водния празник на язовира, организиран от Община Павликени, ТД „Росица“ и Клуб по водни спортове „Росица“ – Павликени. Сред участниците имаше много деца и младежи, както и хора с всякакви професии. Включи се и председателят на постоянната комисия за младежта, спорта и туризма Христо Кавалски. От Исперих, Силистра и още много други градове дойдоха участници в празника, както и туристите от похода по стъпките на Хаджи Димитър и Стефан Караджа. Те започнаха празника с изминаването на 20-километровото трасе. По-късно през деня, край язовира, всички участници се надпреварваха в майсторско управление на велосипед, улов на риба, воден слалом с едноместни и двуместни канута в тихи води, както и преплуване на язовира. Проведе се и традиционният кулинарния конкурс за направа на рибена чорба. Грамоти и книги връчиха организаторите на всички шампиони в отделните състезания.", "date": "2019.09.09", "title": " Кметът на Павликени даде старт на велопоход"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8-%d0%be%d0%b1%d1%80%d0%b0%d1%85%d0%b0-262-%d0%ba%d0%b8%d0%bb%d0%b0-%d0%be%d1%80%d0%b5%d1%85%d0%b8-%d0%be%d1%82-%d0%be%d0%b1%d1%89%d0%b8%d0%bd%d1%81%d0%ba%d0%b8/", "text": "Двама добруджанци преспаха в ареста, след като бяха заловени с 262 килограма крадени орехи. Миналата събота мъжете влезли в орехов масив между селата Иречек и Видно, който е собственост на община Каварна. Започнали да обират наред плодните дръвчета. Местни хора ги видели и подали сигнал в полицията. Униформените заловили апашите насред ореховата градина заедно с плячката им. Срещу извършителите – 42-годишен мъж от с. Крушари и 47-годишен мъж от с. Загорци, са образувани бързи полицейски производства, уточниха от добричката полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Крадци обраха 262 кила орехи от общински масив"}
{"url": "https://trud.bg/%d0%bc%d0%be%d1%82%d0%be%d1%80%d0%b8%d1%81%d1%82-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%80%d0%b0%d0%b4/", "text": "Мотоциклетист е починал в катастрофа заради несъобразена скорост, съобщиха от полицията в Стара Загора. Инцидентът е станал на 7 септември. В село Ягода по ул. „Паничеревска“ се е движил мотоциклет, управляван от 24-годишен и пътник – 23-годишна жена, и двамата от Стара Загора. Поради движение с несъобразена скорост, на завой, водачът изгубил контрол над мотоциклета, който навлязъл в лентата за насрещно движение и се блъснал в лек автомобил, управляван от 59-годишна жена. Водачът на мотоциклета е откаран в УМБАЛ-Стара Загора, но по-късно е починал, а спътничката му е настанена за лечение с политравма и опасност за живота. Водачката на лекия автомобил е тествана за употреба на алкохол и наркотични вещества с технически средства, като пробите са отрицателни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Моторист е загинал в катастрофа заради несъобразена скорост"}
{"url": "https://trud.bg/%d0%bf%d1%80%d0%b8%d0%ba%d0%b0%d0%b7%d0%bd%d0%b0%d1%82%d0%b0-%d1%81%d0%b2%d0%b0%d1%82%d0%b1%d0%b0-%d0%bd%d0%b0-%d0%b4%d0%b5%d0%bf%d1%83%d1%82%d0%b0%d1%82%d0%ba%d0%b0%d1%82%d0%b0-%d0%b5%d0%bb%d0%b5/", "text": "Депутатката от „Воля“ Елена Аксиева сключи брак с бизнесмена Атанас Пешев на пищна и красива сватба, като сватбеното тържество започна от църквата „Света Неделя“ в Пловдив и продължи в хотел „Империал“. И докато присъстващите в църквата са най-близките на младоженците, то в хотела гостите са наброявали над 180.   Булката избра дизайнера Стоян Радичев, който й уши цели три рокли за Големия ден – една за църквата и още две за тържеството в хотела. Един от тоалетите – този за гражданския брак, сключен отново пред роднини и приятели – депутатката бе с черна рокля с дълъг шлейф. Най-важните роли на кум и кума са поверени на Максим и Нина Миткови. Нека припомним, че кумата също бе депутатка от „Воля“, но напусна парламента, като нейното място зае именно Елена. Красиви естествени цвети, интересна комбинация на сиво и розово, както и 7-етажна сватбена торта превърнаха тържеството на Елена и Атанас в истинска приказка. Младоженците танцуваха пред своите гости, обргадени от ефектен дим на сцената, сапунени балончета и нежна музика. За доброто настроение на присъстващите се погрижиха Орлин Горанов и Руслан Мъйнов. Сред гостите бе и лидерът на партията „Воля“ Веселин Марешки, предават от „Марица“. Сватбения ден завърши с много забавление и спираща дъха заря. Само преди седмица депутатката Елена отпразнува моминското си парти в компанията на най-близките си приятелки в пловдивска дискотека.  ", "date": "2019.09.09", "title": " Приказната сватба на депутатката Елена Аксиева (СНИМКИ и ВИДЕО)"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d0%b5%d1%82%d1%80%d0%be%d0%b2-%d0%b8%d0%bc%d0%b0-%d1%82%d1%80%d0%b8-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82%d0%b8-%d0%b7/", "text": "От районната администрация само печелят време до изборите, реално не търсят решение на казуса, каза кандидатът на БСП за кмет на „Връбница“ Кметът на „Връбница“ и неговият екип се опитват да печелят време до изборите, а не да решат проблема на гражданите от „Обеля“-2. Това коментира кандидатът на БСП за кмет на района Владимир Петров по повод разразилия се с нова сила навръх 6-ти септември скандал със заграждане на частен имот в междублоково пространство. Въпросният терен предизвика всекидневните протести на хората от квартала през цялото лято. Става въпрос за реституиран парцел в пространството между блоковете 244, 245 и 247 и срещу 257 в „Обеля“-2. „Издаването на акт за забрана на каквото и да било строителство не е нищо друго, освен печелене на време от страна на управляващите. Това не е процедура, която би решила проблема на гражданите, коментира Владимир Петров. – За колко време ще спрат строителството – за месец, два, пет… за година. Собственикът разполага с всички документи и има право да строи върху имота си. На какво основание ще го спрат?! Ако му откажат разрешение за строеж, той ще заведе дело, ще осъди общината и кой ще плаща?! Гражданите, разбира се! С данъците си!“. Кандидатът на БСП за кмет на район „Връбница“ обясни, че има три възможности за намиране на решение на проблема с частния парцел между блоковете в „Обеля“-2. „Едното е промяна на ПУП-а, с което ще бъде спряно строителството в междублоковите пространства. Кметът на района в доклад до СОС може да предложи да бъде изменен ПУП-а, тъй като той в момента е в ущърб на гражданите, които живеят в блоковете, коментира Владимир Петров. – Вторият вариант е общината да замени имота на собственика с равен по стойност общински парцел на друго място на територията на София. Третият е общината да го отчужди, но да го плати на собственика на пазарна цена. Варианти има!“. Владимир Петров добави, че управляващите в общината не са предприели никакви действия за изясняване на случая и за намиране на решение повече от два месеца. „Заместник-кметът каза, че щели сега тепърва да изясняват статута на терена. А два месеца къде бяха? Защо досега не го направиха, след като на 8 юли започна всичко, попита кандидатът на БСП за кмет на „Връбница“. – Очевидно, че от районната администрация не желаят да работят за промяна на ПУП-а. Най-вероятно имат друг интерес, но той не е този на гражданите. А работата на управляващите е да отстояват правата на хората. И когато има подобен казус – да направят всичко, за да намерят баланса на интересите. За да са доволни и собствениците на парцела, и гражданите, които живеят наоколо. Много е важно управлението да е прозрачно. Затова първата ми работа, когато стана кмет, ще бъде да започна разрешаването на проблемите със застрояването в междублоковите пространства на територията на района. И то заедно с гражданите“.", "date": "2019.09.09", "title": " Владимир Петров: Има три възможности за решение на проблема в „Обеля“-2"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%bf%d1%80%d0%b5%d1%81%d0%b5%d0%bd-%d1%83%d0%bb%d0%be%d0%b2-%d0%b5-%d1%85%d0%b8%d1%82-%d0%bd%d0%b0-%d0%bf%d0%b0%d0%b7%d0%b0%d1%80%d0%b0/", "text": "Позакъснелите летовници още се радват на топло море, но рибарите страдат заради високите температури на водата от дефицитен и почти ялов улов. Липсата на прясна черноморска риба ще ни докара до фалит, жалват се търговците на морски деликатеси на Колхозния пазар във Варна. Цяло лято, а и в първите дни на септември, сергиите са пълни само с гръцки сафрид, който поради липса на нашия, вдигна цената си от 7 до 10-12 лв. за килограм. „Ядат гръцки домати, а не искат да купуват гръцка риба, ядосва се продавачка на отминаващите край щанда й с чужда стока клиенти. Ако се появи родна граца/дребен сафрид/ се разграбва като топъл хляб, въпреки че цената е 14 лв/кг. Позакъснява сафридът, но излязоха чернокоп, първите лефери, циганката/дребен паламуд/, иска се обаче майсторлък , казва най-известният рибар на Балчик сред местните общински съветници Виктор Лучиянов, който с лодката си вади пълни мрежи с пресен улов и заведенията го изкупуват направо от брега. Морето е много топло, водата е над 25-27 градуса, рибата минава навътре и направо за Турция. Ако не задуха от северозапад и не паднат температурите, пасажите ще ни подминат и през есента, смята Инан Акиф от рибарското селище „Кария” до Шабленския фар. Той припомня, че миналия септември са пълнили мрежите със 100-150 кг лефер на ден, а през този –„още не му видели окото”. За това пък местните имали слука за една от най-деликатесните риби- див лаврак, който на брега струва 50 лв./кг, баровските заведения във Варна плащат за него по 60 лв. а на Голямата борса в Истанбул цената е 60 щ.д. за килограм. Всичко прясно от морето е вече хит на пазара, тепърва ще оценяваме истински рибата.Не може тя да струва колкото кило кренвирши, коментира Инан Акиф, който тези дни се радва на 7-килограмов див лаврак. На рибната борса във Варна има само прясна сардина по 4 лв., трицона по 2 лв, илария и гопа по 3 лв, барбун по 4.90 лв/кг. Гръцки лаврак и ципура вървят по 10 лв./кг, сьомга по 20 лв., а калканът е по договаряне, казва търговец на едри парчета царска риба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Всеки пресен улов е хит на пазара\t"}
{"url": "https://trud.bg/%d1%81%d0%b5%d1%80%d1%85%d0%b8%d0%be-%d1%80%d0%b0%d0%bc%d0%be%d1%81-%d0%b8%d1%81%d0%ba%d0%b0%d0%bc-%d0%b4%d0%b0-%d1%81%d1%82%d0%b8%d0%b3%d0%bd%d0%b0-200-%d0%bc%d0%b0%d1%87%d0%b0/", "text": "Серхио Рамос си постави изключително атрактивна цел до края на кариерата – да изиграе 200 мача за националния отбор. Никой в историята не е стигал тази кота. „ Много е трудно да си игра 167 пъти за националния отбор – каза Рамос след 4:0 над Фарьорските острови. – Това е награда и щастие, много години здрава работа. Имах щастието да дебютирам твърде млад и после убедих всички треньори, че могат да залагат на мен. Слава Богу, не съм имал тежки контузии и се чувствам готов още дълго да играя. Рекордите трябва да се чупят. Ако запазя моята енергичност, искам да направя 200 мача за Испания. Това е следващата ми цел.“", "date": "2019.09.09", "title": " Серхио Рамос:  Искам да стигна 200 мача"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8%d1%8f%d1%82-%d1%80%d0%b0%d0%b9%d0%be%d0%bd%d0%b5%d0%bd-%d0%ba%d0%bc%d0%b5%d1%82-%d1%80%d0%b0%d0%bb%d1%8c%d0%be-%d1%80%d0%b0%d0%bb%d0%b5/", "text": "Ральо Ралев излезе от ареста. Кметът на пловдивския район „Северен” е платил гаранцията си, наложена от апелативния специализиран съд в размер на 150 хиляди лева, информира  „Както той, така и семейството му ще запазят мълчание на този етап. Когато г-н Ралев е готов ще потърси медии”, заяви адвокат Сузана Алепова. Тя не пожела да конкретизира от къде кметът на район „Северен” е получил средствата за гаранцията си. Все още Ралев не е решил как ще процедира относно работното му място. Към момента в администрацията на районното кметство не постъпвала заповед от него, нито заявление, че ръководителят им ще се завърне. „Нямаме все още връзка с Ральо Ралев. Очакваме нареждания, в готовност сме. Когато има яснота, дали кметът ще се прекрати неплатената отпуска, ще бъдете уведомени”, заяви временно изпълняващият длъжността кмет на район „Северен” – Лариса Кътова. Ралев изкара повече от 3 месеца в ареста, след като бе арестуван на 30 май. Той бе задържан по обвинение в корупция. Според прокуратурата строителен предприемач в Пловдив бил изнудван за 60 000 лева, за да му бъде издадено строително разрешение от район Северен. Заедно с Ралев бе арестуван и посредникът, който е получил белязаните пари – карловският бизнесмен Иван Делевски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Пловдивският районен кмет Ральо Ралев излезе от ареста\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d1%80%d0%be%d0%b4%d0%b8%d1%82/", "text": "През последните месеци се открои много сериозно един обществен спор. Повод за него е оттегленият от правителството проект за стратегията за детето и съпътстващите я законодателни промени. Едната страна са властите и онези НПО-та, наричани популярно “соросоиди”, които претендират да са монополен изразител на обществения интерес по темата. Те се опитват да аргументират предимствата на документа с доводите, че тя ще доведе до качествено ново разбиране за детето. От другата страна обаче са множество граждански организации, експерти, вероизповедания и граждани, които смятат, че това ще навреди на семейството и на възпитанието на децата. Трезвият анализ сочи, че повечето мерки, свързани с деца, които бяха заложени в оттеглената стратегия, действат и се прилагат и то от години. И сега могат да се подават анонимни сигнали, когато са свързани с пряка опасност за живота и здравето на деца. Социалните  служби и сега посещават семейства и понякога  се налага да настаняват деца временно  извън семейството. Това се случва единствено и само, като крайна мярка, когато за детето има сериозен риск за живота и здравето му. В настоящата законова рамка, за да бъде изведено едно дете от семейството, трябва да има съвкупност от няколко фактора: риск за живота и здравето, липса на роднини или близки, които да се грижат за детето, след което детето може да бъде настанено в приемно семейство или социална услуга например. Всичко това подлежи на съдебен контрол. Не е възможно едно дете да бъде изведено от семейна среда без съдът по местоживеене да се произнесе в срок. Това на практика означава, че ако доводите на социалните служби не са аргументирани, българския съд има право да отмени тази мярка. Това са фактите и реалностите. Но те съвсем не означават, че страховете и протестите на хората са лишени от разум. Те трябва да бъдат разбрани и по пътя на диалога да се изчистват всички неясноти и грешки. Повечето протестиращи срещу стратегията изразяват страхове, че може някой непознат, било той и специалист, да влезе в тяхното семейство и да се разпорежда с тяхното дете. Генезисът на този страх е в обстоятелството, че българските граждани в момента масово са под силен стрес. Агресията в общуването на всички нива между хората е на много високо ниво. Моралните ценности и етика са в упадък. С тази депресивна симптоматика живее българското общество от началото на демократичния преход. В такава специфична ситуация  отделният индивид се опитва да се обкръжи с неща, които  са най-значими за него и предпазват неговия вътрешен мир. Такива неща за народопсихологията на българина са семейството, традициите и ритуалите. Именно с опита да се „влезе в семейството” кара много хора да заемат отбранителна позиция. В представата на хората няма нищо по ценно от децата. Те са в основата на семейството. Ако се посегне на детето, се разпада семейството, като система. Социологически погледнато, това е и основен мотив да се протестира срещу всяко действие или закон, който се опитва да уязви дете. Усещането у хората е, че ако се уязви детето, се напада самия родител. Вероизповеданията тълкуват този контекст през призмата на своите морални и ценностни критерии и норми. Вместо обаче с всички социални групи и организации, които бият камбаната на обществената тревога относно стратегията за детето, да се води смислен диалог и да се чуят техните аргументи, срещу тях се изправя стена от мълчание или конфронтация. Държавните институции са непоследователни и неясни в посланията си. Представителите на онези кръгове, които в публичното пространство са наричани „соросоиди“, пък почувстваха заплаха, че ще загубят привилегированата си позиция на единствен граждански и експертен партньор на властите по проблемите на децата. Впуснаха се в политизация и опити за дискредитиране на протестиращите, приписвайки им дежурните етикети, че са маши на Путин или че са “религиозни фундаменталисти”. Традиционната им тактика на иронизиране и подценяване на опонента обаче не доведе до необходимия ефект.  Държавата трябва да смени подхода и да се разграничи от конфронтационния маниер на соросоидите. Трябва да разчупи изкуствения монопол, който досега те си бяха присвоили, защото те представляват само една малка част от експертизата и плурализма на идеи в обществото. Вслушването в доводите на другата страна и тяхното осмисляне и разбиране ще доведе до една наистина качествена и дългосрочна стратегия за детето и семейството, която може да се случи само съвместно, а не въпреки българските родители. Самият факт, че за хората приоритет са детето и семейството, показва, че макар и бавно нашето общество върви към социална чувствителност по важните теми. Това може да бъде добра основа за създаване на национални приоритети, които за съжаление сега липсват.", "date": "2019.09.09", "title": " Държавата трябва да разговаря с родителите, а не само с НПО"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b8%d0%b7%d0%bb%d1%8a%d0%b3%d0%b0%d0%bb%d0%b8-80-%d0%b3%d0%be%d0%b4%d0%b8%d1%88%d0%bd/", "text": "2 770 лв. и 15 грама златни накити оставила под кошче за боклук пред детска градина 80-годишна жена от разградското село Малък Поровец, подведена че помага на полицаи да заловят телефонни измамници. Възрастната жена, която и преди била жертва на престъпниците, била измамена в събота следобед. Това станало по утвърдената схема със серия обаждания, в които уж участвали и полицаи, които щели да пазят жената от бандитите, които я заплашвали. Въпреки че тя вече била попадала в капана на измамниците през 2015 г., когато им дала 9 400 лв., сега отново се хванала, уплашена от заплахите им и вярваща, че полицаите наистина са в акция. Така тя отново събрала всичко, което имала у дома, заедно със златните накити. Сложила ги в платнена чанта и я отнесла до детската градина в селото. Там сложила всичко под кошчето за смет. След като нито вечерта, нито в неделя я потърсили полицаи да я известят за резултата от операцията и след намесата на роднини, се стигнало до подаването на сигнал за измамата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Телефонни измамници излъгали 80-годишна за втори път"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b3%d0%bb%d0%b0%d0%b2%d0%b5%d0%bd-%d1%80%d0%b5%d0%b4%d0%b0%d0%ba%d1%82%d0%be%d1%80-%d0%bd%d0%b0-%d0%b2-%d0%b4%d1%83%d0%bc%d0%b0-%d0%b5-%d0%b1%d0%b8/", "text": "Бившият главен редактор на вестник ДУМА Юрий Борисов е бил арестуван днес сутринта. Новината е   от съпругата му журналистката Дора Чичкова. Юрий Борисов, който е един от секретарите на Националното движение „Русофили“, е бил докаран в следствения арест с белезници, потвърдили за „Дума“ очевидци. От връченото определение за обиск ставало ясно, че задържането на Борисов е във връзка с дело, образувано на 3 юли 2019 г. по чл. 105 от Наказателния кодекс. Той гласи, че който се постави в услуга на чужда държава или на чужда организация, за да й служи като шпионин, се наказва с лишаване от свобода от 5 до 15 години. Домът на Борисови е бил обискиран, иззети са компютри и различни документи. Юрий Борисов е отведен от полицията за разпит в спецпрокуратурата. Преди дни той е имал сериозна сърдечна атака и не се чувства добре физически, разказа неговата съпруга. От „Дума“ информират, че не може да бъде установена връзка с председателя на „Русофили“ Николай Малинов, нито с неговата съпруга. По неофициална информация в техните офиси и в дома им също се извършват обиски. Сутринта Малинов трябваше да участва в предаване по бТВ, но не се яви в студиото. Зам.-председателят на НД „Русофили“ Владимир Чучуев пък разказа, че рано сутринта в специализираната прокуратура е била извикана в качеството си на свидетел главният секретар на движението Кристина Иванова. За разпити са били привикани още зам.-председателят на „Русофили“ Милен Чакъров, почетният председател Енчо Москов, проф. Ваня Добрева, член на НС на БСП, други членове на Изпълнителното бюро на организацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Бившият главен редактор на в. „Дума“ Юрий Борисов е бил арестуван"}
{"url": "https://trud.bg/%d0%b5%d1%81-%d0%bd%d0%b5-%d0%bf%d1%80%d0%b8%d0%b7%d0%bd%d0%b0%d0%b2%d0%b0-%d0%bf%d1%80%d0%be%d0%b2%d0%b5%d0%bb%d0%b8%d1%82%d0%b5-%d1%81%d0%b5-%d0%b2%d1%87%d0%b5%d1%80%d0%b0-%d0%b8%d0%b7%d0%b1%d0%be/", "text": "ЕС не признава произведените вчера местни избори в Крим. Това се посочва в изявление на говорителя на Европейската служба за външна дейност Федерика Могерини. Тя отбелязва, че ЕС не признава незаконното приобщаване на Крим и Севастопол към Руската федерация. Никой, избран на вчерашните избори в региона, няма да бъде признаван като представител на тези земи, защото те принадлежат на Украйна, се допълва в изявлението.", "date": "2019.09.09", "title": " ЕС не признава провелите се вчера избори в Крим"}
{"url": "https://trud.bg/%d0%b0%d0%b2%d0%b8%d0%b2%d0%b0-%d1%81%d1%82%d0%b5%d0%b9%d0%b4%d0%b8%d1%8a%d0%bc-%d0%b5-%d0%b5%d0%b4%d0%b8%d0%bd-%d0%be%d1%82-%d0%bd%d0%b0%d0%b9-%d0%ba%d1%80%d0%b0%d1%81%d0%b8%d0%b2/", "text": "През 2010 година Дъблин се сдоби с един от най-красивите стадиони в света. Пет пъти България е гостувала на Ейре, но за първи път ще излезе на „Авива Стейдиъм“. Арената се появи на мястото на стария „Лансдаун Роуд“ през 2010 година и струва 411 милиона евро. Стадионът е от четвърта категория и само 12 месеца след откриването си получи финал на Лига Европа – „Порто“ победи „Брага“ с 1:0 през 2011-а. На същата арена играе и националният отбор на Ейре по ръгби. Последната визита на България в Дъблин датира от 28 март 2009-а. Тогава нашите, водени от Станимир Стоилов, завършиха 1:1. Три месеца по-късно резултатът се повтори и в София. На ирландска земя дебют като национален селекционер направи Христо Стоичков. На 18 август 2004-а нашите завършиха отново 1:1 в Дъблин, а Валери Божинов вкара първия си гол за България. Нито веднъж в историята не сме побеждавали „зелените момчета“ на техен терен. В квалификациите за Евро ‘ 88 губим с 0:2, а в София печелим с 2:1. Подобна е картината и в кампанията за  Евро’80.  Тогава победите пак са домакински – 3:0 за Ейре и 1:0 за България. Двата отбора се засичат и в предишния цикъл за Мондиал ‘ 78. В него правим 0:0 като гости и печелим с 2:1 у дома.", "date": "2019.09.09", "title": " “Авива Стейдиъм“ е един от най-красивите в света"}
{"url": "https://trud.bg/1100-%d1%81%d1%82%d1%83%d0%b4%d0%b5%d0%bd%d1%82%d0%b8-%d1%81%d0%b5-%d0%b7%d0%b0%d0%ba%d0%bb%d0%b5%d1%85%d0%b0-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%b8%d1%8f-%d1%83%d0%bd%d0%b8%d0%b2/", "text": "С водосвет и тържествена церемония по полагане на клетва за прием в академичната общност стартира в понеделник учебната година в Шуменския университет „Еп.Константин Преславски“. 1100 първокурсници, приети в 48 специалности, се вляха в семейството на ВУЗ-а. Пред присъстващите първокурсници, техни близки и преподаватели бе представено първото знаме на висшето училище. Снимки: Николай Николов Флагът е принадлежал на учителския институт „Д-р Петър Берон“, открит в Шумен през 1919 г. със заповед на Министерството на образованието, а тази година се навършва точно век от тогава. През 1964 г. Институтът прераства във Факултет – филиал на СУ „Св.Климент Охридски“ и така преди 55 години се слага началото на висшето образование в Шумен. От 1971 г. филиалът е самостоятелно висше училище. От 2005 г. най-старото знаме на Шуменския университет е реставрирано и заема полагащото му се почетно място в церемониала на Алма Матер. Преди да се докоснат до него и ректорския жезъл, студентите бяха приветствани от ректора проф. д.и.н. Георги Колев: „Искам да поздравя всички колеги, всички студенти, но най-вече първокурсниците, защото това е техният ден. И да ги призова да бъдат отговорни не само към преподавателите, а и към родителите си. На добър час!“.", "date": "2019.09.09", "title": " 1100 студенти се заклеха в Шуменския университет\t"}
{"url": "https://trud.bg/%d0%b8%d0%b7%d0%b4%d0%b0%d0%b4%d0%b5%d0%bd-%d0%b5-%d0%b0%d0%ba%d1%82-%d0%b7%d0%b0-%d1%81%d0%bf%d0%b8%d1%80%d0%b0%d0%bd%d0%b5-%d0%bd%d0%b0-%d1%82e%d1%86-%d0%b1%d1%80%d0%b8%d0%ba%d0%b5%d0%bb/", "text": "Това е втората топлоцентрала, свързана с Христо Ковачки, хваната да нарушава екологичното законодателство Регионалната инспекция по околната среда и водите (РИОСВ) – Стара Загора днес издаде принудителна административна мярка за спиране на котли №1, 2, 3, 4, 5 и 6 на горивната инсталация за производство на топлинна енергия на ТЕЦ „Брикел“, гр. Гълъбово, съобщават от Министерството на околната среда и водите. На практика това означава, че топлоцентралата спира работа. От ведомството добавят, че мярката е наложена заради установено използване на неразрешен вид гориво – биомаса, в нарушение на издаденото Комплексно разрешително на дружеството. Едно от основанията за налагане на мярката е установено при проверка на дружеството на 03.09.2019 г. – наличие на биомаса на транспортната лента, която подава гориво към работещ котел, както и съхранение на големи количества балирана слама с осигурен достъп до централата. Наложената принудителна административна мярка на ТЕЦ „Брикел“ е с оглед невъзможността на оператора да гарантира спазването на екологичното законодателство чрез осигуряване на необходимите условия за съответствие на експлоатацията на инсталацията с действащото Комплексно разрешително. Мярката влиза в сила от днес, 09.09.2019 г, и срокът на нейното действие е до преустановяване на извършване на нарушението. Във връзка с разпореждане на главния прокурор на Република България Сотир Цацаров Министерство на околната среда и водите (МОСВ) предприе незабавни действия за извършване на проверки на място в „Топлофикация – Перник“ АД, ТЕЦ „ Бобов дол“ ЕАД, „Топлофикация – Сливен“ ЕАД и ТЕЦ „Брикел“ ЕАД. Това е втората от четирите топлоцентрални, чиято собственост е свързана с бизнесмена Христо Ковачки, която е санкционирана по този начин заради нарушаване на екологичното законодателство. Преди пет дни на ТЕЦ „Република“ в Перник бяха спрени два от генераторите, за чието захранване, в разрез с комплексното разрешително, се изгаряла биомаса. В отговор на действията на МОСВ от ТЕЦ „Република“ заплашиха, че ще спрат парното на Перник. От ековедомството отговориха, че дружеството може да включи третия генератор, който е на природен газ.", "date": "2019.09.09", "title": " Издаден е акт за спиране на ТEЦ „Брикел“"}
{"url": "https://trud.bg/%d1%87%d0%b5%d1%81%d1%82%d0%b2%d0%b0%d0%bc%d0%b5-140-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%83%d1%87%d1%80%d0%b5%d0%b4%d0%b8%d1%82%d0%b5%d0%bb%d0%bd%d0%be%d1%82%d0%be-%d1%81%d1%8a%d0%b1/", "text": "С официална церемония в Европейския парламент отбелязваме 140-ата годишнина от Учредителното събрание и приемането на Търновската конституция. Председателят на Народното събрание Цвета Караянчева и председателят на Европейския парламент Давид Сасоли ще открият във вторник изложбата „140 години от Учредителното събрание и приемането на Търновската конституция“. Експозицията представя факти за тези значими за България събития. Караянчева ще връчи луксозни копия на Търновската конституция и на Сребърната конституция на председателя на Европейския парламент. Книгите са дарение от Народното събрание на Република България за библиотеката на Европейския парламент. Солисти на Пловдивската опера ще поздравят със свои изпълнения гостите на откриването. Припомняме, че през 2019 година Пловдив е европейска столица на културата. Предвижда се преди официалната церемония председателят на НС Цвета Караянчева и водената от нея парламентарна делегация да разговаря с председателя на Европейския парламент Давид Сасоли. В състава на делегацията са заместник-председателят на Народното събрание д-р Нигяр Джафер и народните представители Галя Желязкова, Крум Зарков, Емил Димитров и Полина Христова.", "date": "2019.09.09", "title": " Честваме 140 години от Учредителното събрание в Европейския парламент"}
{"url": "https://trud.bg/%d1%81%d1%8a%d0%b4%d0%b8%d0%b9%d1%81%d0%ba%d0%b0%d1%82%d0%b0-%d0%ba%d0%be%d0%bb%d0%b5%d0%b3%d0%b8%d1%8f-%d0%bd%d0%b0-%d0%b2%d1%81%d1%81-%d0%b8%d0%b7%d0%bf%d1%80%d0%b0%d1%82%d0%b8-%d0%b7%d0%b0%d1%8f/", "text": "Съдийската колегия на Висшия съдебен съвет изпрати, на основание чл. 38, ал. 1, т. 2 от ЗСВ, заявлението от Методи Лалов за освобождаването му от заеманата длъжност „съдия“ в Софийски районен съд на Комисията по атестирането и конкурсите за произнасяне. Решението бе подкрепено от осем от членовете на Колегията, „против“ бяха трима, съобщиха от ВСС. Неспазената процедура за сезиране на Комисията по атестирането и конкурсите във връзка с депозираното заявление от съдия Лалов, както и писма до Съдийската колегия на ВСС от административния ръководител на СРС, становище и сигнал от Инспектората към ВСС по повод отказ на съдията да се произнесе по искане за изменение на мярката за неотклонение „Задържане под стража“ в по-лека, направено от подсъдим по НОХД № 101007/2019 г. по описа на СРС, НО, 13 състав, станаха повод за дискусия. Изложени бяха съображения и аргументи опорочава ли се процедурата за прекратяване на трудовото правоотношение, ако съответната Комисия по атестирането и конкурсите не се произнесе по искане за освобождаване от заемана магистратска длъжност, както и налице ли са всички формални изисквания на ЗСВ за освобождаването на съдия Методи Лалов в посочения в заявлението му срок – 2 септември. Коментирано бе изпълнени ли са в пълнота разпоредбите на чл. 166, ал. 1 от ЗСВ, според който съдия, прокурор или следовател подава оставка с най-малко едномесечно предизвестие чрез административния ръководител на съответния орган на съдебната власт до съответната колегия на ВСС, като съгласно ал. 2, в срока на предизвестието съдията, прокурорът или следователят е длъжен да изготви всички актове по делата и преписките, които са му разпределени, а нови дела и преписки не му се разпределят. Методи Лалов депозира заявление за освобождаването му от длъжността „съдия“ в Софийски районен съд на 01.08.2019 г., като поради липса на кворум Съдийската колегия не проведе насрочените две заседания през месец август т. г.", "date": "2019.09.09", "title": " Съдийската колегия на ВСС изпрати заявлението за освобождаване на Методи Лалов на Комисията по атестирането и конкурсите за произнасяне"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b5-%d0%be%d1%82%d0%bd%d0%be%d0%b2%d0%be-%d0%b2-%d0%bc%d0%b0%d0%b3%d0%b8%d1%8f%d1%82%d0%b0-%d0%bd%d0%b0-%d0%b0%d0%bd%d0%b8%d0%bc%d0%b0%d1%86%d0%b8%d0%be%d0%bd%d0%bd/", "text": "За 15-и пореден път Варна е столица на анимационното кино. Световният фестивал ще се проведе между 11 и 15 септември и ще представи най-доброто от света в този жанр, съпътстващи изложби, анимационни работилници за малки и големи, майсторски класове, безплатни прожекции и премиери на книги. В тазгодишното издание на Световния фестивал на анимационния филм зрителите ще могат да се насладят на 6 късометражни и  5 пълнометражни състезателни програми, както и 2 късометражни детски програми.Освен състезателната програма на фестивала ще има изложба на белгийски комикси, детски работилници, конкурси за рисунки за деца, изложба на студенти от Нов Български Университет. Анри Кулев ще направи представяне на книгата си “Ориент СексПрес“. Фернандо Галрито ще проведе мастър клас, Теди Груя ще представи Фестивала на документалния и анимационния филм САЩ, Жорж Сифианос  ще изнесе лекция за изкуствения интелект и анимационното кино, а Павел Хорачек ще представи лекция на тема „Анимация и цензура в Чехословакия“. Премиера на своите филми ще направят Ася Кованова „Лист хартия“ и Пенчо Кунчев -„Рози в нощта“.  Ще бъде излъчена програма естонска анимация, ретроспектива на творчеството на Доньо Донев, програма на членовете на журито,програма на университетa Баден-Вюртенберг, програма в памет на аниматора Николай Тодоров, програма съвременна чешка анимация ANIFILM, ретроспекция по случай 100 години от рождението на Тодор Динов, прожекция на филма Happiness, както и специална програма на анимационно студио CAMERA Etc. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Варна е отново в магията на анимационното кино\t"}
{"url": "https://trud.bg/%d1%87%d0%b5%d1%82%d0%b2%d1%8a%d1%80%d1%82%d0%b8-%d0%b4%d0%b5%d0%bd-%d0%b1%d0%b5%d0%b7-%d1%82%d0%be%d0%bf%d0%bb%d0%b0-%d0%b2%d0%be%d0%b4%d0%b0-%d0%b2-%d0%bf%d0%b5%d1%80%d0%bd%d0%b8%d0%ba/", "text": "Четвърти пореден ден 20 000 души от Перник са без топла вода, след като проверка за замърсяване на въздуха на Регионалната инспекция по околната среда установи използването на неразрешен вид гориво в „ТЕЦ-Република“. Инспекцията разпореди спирането на два парогенератора, а в същото време тече планов ремонт на трети парогенератор, който ще продължи месец, предава От „ТЕЦ-Република“ са категорични, че осигуряването на топла вода за хората зависи от решението на РИОСВ дали ще отмени заповедта си. От Регионалната здравна инспекция успокояват, че рисковите отделения на местните болници разполагат с бойлери на ток. От утре започват проверки и в детските заведения, които да установят дали децата ще имат достъп до топла вода в началото на учебната година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Четвърти ден без топла вода в Перник"}
{"url": "https://trud.bg/%d0%bf%d0%be%d0%b6%d0%b0%d1%80-%d0%bb%d1%83%d0%bc%d0%bd%d0%b0-%d0%bf%d1%80%d0%b8-%d1%81%d1%82%d1%80%d0%b5%d0%b1%d0%b8-%d0%bd%d0%b0-%d0%bf%d0%be%d0%bb%d0%b8%d0%b3%d0%be%d0%bd%d0%b0-%d0%bd%d0%b0-%d0%bd/", "text": "Пожар е лумнал в понеделник в района на учебен полигон „Беляковец” на Националния военен университет „Васил Левски“ във Велико Търново. Сигнал за огнената стихия е подаден в 11,30 часа. При провеждане на учебни стрелби са се запалили сухи треви и храсти. Със сили на НВУ и с помощта на два пожарни автомобила от Регионална дирекция „Пожарна безопасност и защита на населението” в старата столица, пожарът е локализиран. Благодарение на бързите действия на огнеборците и военнослужещите не е допуснато пламъците да се разпространят извън района на полигона и да засегнат земеделски земи или горски масиви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Пожар лумна при стрелби на полигона на Националния военен университет\t"}
{"url": "https://trud.bg/%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%bd%d0%be%d0%b2-%d0%bf%d1%8a%d1%82%d0%b5%d0%bd-%d0%b7%d0%bd%d0%b0%d0%ba-%d0%be%d0%b1%d1%80%d0%b0%d0%b7%d1%83%d0%b2%d0%b0%d0%bd%d0%be-%d0%b7%d0%b0/", "text": "Осем нови пътни знака ще повишават пътната безопасност и ще помагат на водачите с информация, съобщиха от МРРБ. Въвеждането им ще указва наличието на задръствания, намалена видимост, настъпило произшествие на пътя, зарядни станции за електромобили и станции за зареждане на автомобили с водород. С нови знаци ще бъдат обозначени и платените участъци от републиканската пътна мрежа, чието използване изисква винетна или тол такса. Новите указателни табели са включени в Проект на Наредба за изменение и допълнение на Наредба № 18 от 23.07.2001 г. за сигнализация на пътищата с пътни знаци (НИД на Наредба № 18 от 2001 г.), публикуван за обществено обсъждане от Министерството на регионалното развитие и благоустройството, Министерство на вътрешните работи и Министерство на транспорта, информационните технологии и съобщенията. Промените са изготвени след анализ на подзаконовите нормативни актове, издадени на основание чл. 14, ал. 1 от Закона за движението по пътищата във връзка с изменението на текстове от Закона за пътищата. Предлага се въвеждането на три нови предупредителни знака за временна организация на движението. Те са от група „А“ и ще сигнализират за опасност в жълт цвят. Знак А41 – „Образувано задръстване“, ще се използва за сигнализиране на пътни участъци, в които се е образувало задръстване, което водачите биха могли да не забележат своевременно. Знак А42 – „Намалена видимост“, ще се използва за сигнализиране на пътни участъци, в които видимостта е намалена поради мъгла, дъжд, снеговалеж, задимяване, запрашаване или други подобни условия. Знак А 43 – „Настъпило пътнотранспортно произшествие“, ще се използва за сигнализиране на настъпил инцидент, който създава опасност или затруднение за движението. Предупредителните пътни знаци могат да бъдат изобразявани на информационните табла от интелигентните транспортни системи, свързани с управлението на движението. С нови пътни знаци ще се сигнализират и участъците от републиканската пътна мрежа, за които се изисква платена винетна или тол такса. Знак Д 25.1 ще информира водачите, че за използването на пътя се изисква платена винетна или тол такса, а знак Д25.2 ще е само за тол такса. Те ще се поставят на мястото, от което възниква задължението за плащане на такса. Предвидени са специални пътни знаци, указващи наличието на зарядни станции за електрически превозни средства и станции за зареждане на автомобили с водород. Въвежда се и специален пътен знак за паркиране на електрически превозни средства за зареждане – Д26. В утвърдените символи за изобразяване на видовете превозни средства се добавя и символ на „Електрическо превозно средство“. С проекта за изменение на наредбата се цели повишаване на информираността на водачите при промяна на средата, в която се движат, сигнализирането на републикански пътища от платената пътна мрежа, чието използване изисква платена винетна или тол такса, възможност за изобразяване на предупредителните пътни знаци на информационните табла от интелигентните транспортни системи, както и внасяне на яснота по съществуващи изисквания, нееднозначно тълкувани и прилагани в проектантската практика. Очаква се така да се подобри качеството на действащата сигнализация с пътни знаци по пътищата и улиците и да се уеднакви проектантската практика, с което ще се постигне повишаване на безопасността на движението по пътищата. Пътните знаци в повечето държави от Европейския съюз са унифицирани съгласно разпоредбите на Виенската конвенция за пътните знаци и сигнали от 1968 г. и Европейското съглашение към нея. Включените в проекта на наредба нови пътни знаци са свързани с необходимостта от осигуряване на високо ниво на пътна безопасност поради нарастването на трафика, въвеждането в експлоатация на нови пътища и пътни отсечки, внедряването на тол система и на интелигентните транспортни системи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Въвеждат нов пътен знак: „Образувано задръстване“"}
{"url": "https://trud.bg/%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%b2%d0%b5%d0%bb%d0%be%d0%bf%d0%b0%d1%80%d0%ba%d0%b8%d0%bd%d0%b3-%d0%b5-%d0%b2-%d1%85%d0%be%d0%bb%d0%b0%d0%bd%d0%b4%d0%b8%d1%8f/", "text": "По официални данни в Холандия живеят около 17 милиона жители, които притежават около 22 милиона велосипеди. Редовното използване на двуколесните средства за придвижване от огромен брой хора води до логистични проблеми. Ето защо на железопътната гара в Утрехт беше открит най-големият в света вело паркинг. Той предлага места за 12 500 велосипеда, а в целия район около гарата в холандския град има общо 22 500 места за оставяне на велосипеди. Огромният паркинг е на три етажа и изграждането му струва 30 млн. евро. Разноските са поделени между общината, държавата, железниците и трамвайната инфраструктура. Всички те са свързани пряко или косвено с велосипедния транспорт, който е най-използваният в Холандия. Всеки втори пътник във влак отива до гарата с велосипед или използва това средство като част от пътуването си до работното място.", "date": "2019.09.09", "title": " Най-големият велопаркинг е в Холандия\t"}
{"url": "https://trud.bg/%d0%b4%d0%b5%d0%bf%d0%be%d0%b7%d0%b8%d1%80%d0%b0%d1%85%d0%b0-%d0%b8%d1%81%d0%ba%d0%b0%d0%bd%d0%b5-%d0%b7%d0%b0-%d0%b2%d0%b8%d0%b7%d0%b0-%d0%bd%d0%b0-%d0%b0%d1%80%d0%bc%d0%b8%d1%8f%d1%82%d0%b0/", "text": "Искането за виза за основен ремонт и цялостна реконструкция на стадион „Българска армия“ вече е факт. Собственикът на обекта „Сердика спортни имоти“ ЕАД внесе предложението до главния архитект на София Здравко Здравков. Документът е подписан от изпълнителния директор на дружеството Мариана Попова. В него са приложени скица на поземлен имот, комбинирана скица, акт за частна държавна собственост и мотивирано предложение за издаване на виза за проектиране. Според сайта на ЦСКА издаването й трябва да стане в седемдневен срок. На среща при кмета Йорданка Фандъкова преди две седмици спортният министър и ръководството на „червените“ се разбраха, че реконструкцията на стадиона може да се направи в рамките на чашата му.", "date": "2019.09.09", "title": " Депозираха искане за виза на „Армията“"}
{"url": "https://trud.bg/v-scotland-todorov-dava-zaqvka-za-regulqrno-mqsto-v-inverness/", "text": "Николай Тодоров стартира ударно кариерата си в „Инвърнес“. Нападателят пристигна в шотландския тим през лятото, но за краткото време извървя пътя от резерва до място в титулярния състав. Местното издание „The Press and Journal“ обърна сериозно внимание на българина, реализирал в събота красив гол при успеха с 3:1 над „Мортън“ в двубой от турнира за Купата на Шотландия. Успехът изпрати тима на българина на 1/8-финалите. Седмица по-рано таранът откри головата си сметка в Чемпиъншип след попадение срещу същия съперник в мач за първенство. Освен това Тодоров има други два гола за купата на Лигата. „Българинът вкара в първия си мач, в който започна като титуляр през кампанията – отчете шотландската медия. – По-рано през сезона Тодоров вкара на три пъти, появявайки се като резерва. Наполно логично очакванията на играча са свързани с това той да получава повече игрово време.“ „Щастлив съм, че съм тук в „Инвърнес“, че имам възможност да се развивам всеки ден и да се уча от мениджъра – на свой ред обясни Тодоров. – Използвам всеки шансо като този да покажа, че имам място в стортовите 11. Надявам се, че и в следващите мачове ще ми бъде гласувано доверие.“", "date": "2019.09.09", "title": " В Шотландия: Тодоров дава заявка за регулярно място в „Инвърнес“ (Видео)"}
{"url": "https://trud.bg/%d0%b4%d0%b5%d0%b9%d0%b2%d0%b8%d0%b4-%d0%b1%d0%b5%d0%ba%d1%8a%d0%bc-%d1%81%d0%b5-%d0%be%d0%b6%d0%b5%d0%bd%d0%b8-%d0%b7%d0%b0-%d0%ba%d0%b8%d1%82%d0%b0%d0%b9%d1%81%d0%ba%d0%b8-%d0%bc%d0%be%d0%b4/", "text": "Футболистът Дейвид Бекъм влезе в ролята на съпруг на китайската красавица Анжела Уинг, като снимки от сватбеното тържество изтекоха в мрежата. Разбира се, всичко е само сценарий за реклама на хотел в Лондон. И въпреки постановката, Дейвид много умело изиграва младоженец, влюбен до уши в своята булка. Колкото до истинската му съпруга – Виктория Бекъм, в средата на лятото двамата отпразнуваха 20 години съвместен брак.", "date": "2019.09.09", "title": " Дейвид Бекъм се „ожени“ за китайски модел (СНИМКИ)"}
{"url": "https://trud.bg/%d0%bf%d1%80%d0%be%d1%84-%d0%b2%d0%b0%d0%bd%d1%8f-%d0%b4%d0%be%d0%b1%d1%80%d0%b5%d0%b2%d0%b0-%d1%81%d0%bb%d0%b5%d0%b4-%d1%80%d0%b0%d0%b7%d0%bf%d0%b8%d1%82%d0%b0-%d0%b9-%d0%b2-%d1%81%d0%bf%d0%b5%d1%86/", "text": "Случващото се е политическа репресия, смята бившата депутатка от БСП След   и след разпита й в спецпрокуратурата „Труд“ потърси за коментар проф. Ваня Добрева, която освен активист на движение „Русофили“ е и член на Националния съвет на БСП, бивш депутат и зам.-министър. Тя разказа как е била извикана от държавното обвинение и за какво са я разпитвали следователите: В 7 часа дойдоха вкъщи, за да ми връчат призовка за разпит. Самият разпит бе насрочен за 10 часа. Следователите бяха вежливи, питаха ме какво правя в движение „Русофили“ и с какво точно се занимавам там. Отговорих им, е в момента организирам чествания на Юрий Венелин, а след това ще се заема и с отбелязването на годишнините на Иван Вазов и Софроний Врачански, които има опасност да бъдат неглижирани. Казах им още, че пиша статии но не като член на „Русофили“, а като учен и изразявам възмущението си от махането на Пушкин, Толстой и Достоевски от учебниците по литература. Подчертах, че се тревожа от отпадането на Шилер и Гьоте от учебния материал. Питаха ме и как се финансира движение „Русофили“, казах че не знам. Зададоха ми и въпрос дали се познавам с Решетников. Отговорих, че съм се запознала с него на конференция в Самара. Казах им, че се познавам от конференция и с шефа на Американската академия на науките, който беше съветник на Клинтън. Подчертах, че напоследък има тенденция центърът за стратегически изследвания към руското правителство да бъде представян като престъпна организация, което е абсурдно. Подчертах, че не е добре да късаме духовната връзка с Русия, че е добре да имаме по-самостоятелна политика. Попитах ги дали викат представители на всички движения и неправителствени организации да им задават подобни въпроси. Смятам, че това което се случва е политическа репресия. Следователите ми казаха да остана на разположение, а на излизане срещнах Юрий Борисов да влиза в сградата. Той вървеше едва-едва защото излезе преди дни от болница, където лежа с тежък сърдечен проблем.", "date": "2019.09.09", "title": " Проф. Ваня Добрева след разпита й в спецпрокуратурата, пред „Труд“: Питаха ме как се финансира движение „Русофили“"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b2%d0%b5%d1%81%d1%82%d0%bd%d0%b8%d0%ba-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0-%d0%b0%d1%83%d0%b4%d0%b8%d0%be%d0%b7%d0%b0%d0%bf%d0%b8%d1%81/", "text": "Турският вестник „Сабах“ публикува аудиозаписи от убийството на саудитския журналист Джамал Хашоги в саудитското консулство в Истанбул. На записа се чуват последните мигове на Хашоги и разговорите на неговите физически убийци след умъртвяването му. Записите от разговорите вътре в саудитското консулство в Истанбул най-вероятно са били получени от източници от специалните служби, информира БНР. Критичният към принц Мохамед бин Салман журналист Джамал Хашоги беше убит в сградата на консулството на 2 октомври 2018 г. от група от 15 саудитци, пристигнали в Истанбул с тази мисия. Сред убийството му, тялото но журналиста беше разчленено от съдебни патолози, пътували заедно с ударния отряд и впоследствие изнесено от сградата. Все още не е известно къде се намират тленните останки на журналиста и активист. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Турски вестник публикува аудиозаписи от убийството на Хашоги"}
{"url": "https://trud.bg/%d0%bf%d1%8a%d1%82%d1%8f%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%ba%d1%8a%d0%bc-%d0%b5%d0%b2%d1%80%d0%be-2020-%d0%bc%d0%b8%d0%bd%d0%b0%d0%b2%d0%b0-%d0%bf%d1%80%d0%b5/", "text": "България може да губи мач след мач в квалификациите, но шансовете за класиране на Евро 2020 остават живи. Погледите на „лъвовете“ обаче е насочени към другите групи, където с интерес се следят резултатите на редица отбори, сред които и този на Финландия. Скандинавците са най-близо до това да осигурят виза на трикольорите за бараж в Лигата на нациите, където нашите се представиха солидно преди година, завършвайки втори в група с Норвегия, Словения и Кипър. Ако Финландия се класира на Евро 2020 през квалификациите, то това ще изпрати България на баражите, тъй като сме първи в листата на чакащите на база класирането в новосформирания турнир на УЕФА. Евентуален успех на баражите през март догодина пък на свой ред ще класира България на голям форум след 16-годишна пауза. За целта обаче там ще трябва да победим два различни съперника.  Иначе към днешна дата финландците са втори в група J. В понеделник вечер селекцията на Марку Канерва падна с 1:2 у дома от Италия. Загубата дойде след съмнителна дузпа в заключителната четвърта на двубоя, реализирана от Жоржиньо. Въпреки поражението „синьо-белите“ остават втори, на три точки пред основния конкурент Армения. Двата тима имат и мач помежду си, в който скандинавците са домакини.  Оптимизъм за „лъвовете“ вдъхва и представянето на Норвегия в квалификациите. „Викингите“ все още са в играта за второто място, изоставяйки на 2 точки от Швеция. До края на кампанията съперникът на България от Лигата на нациите има четири двубоя, а два от тях са с аутсайдерите Малта и Фарьорски о-ви. Успее ли Норвегия да се пребори за виза за Евро 2020, това също ще осигури място на Ивелин Попов и компания за баражите на Лига Европа от урна С.  „Ние трябва да изчакаме целия цикъл от квалификации за европейското първенство и ако в тези квалификации един измежду победителите в групите от нашата лига – Норвегия, Финландия, Израел и четвърти отбор, се класира през квалификациите, тогава ние отиваме да играем финална четворка в Лига на нациите – поясни преди година тогавашният изпълнителен директор на БФС Павел Колев. – Също така е възможно ние да се качим и да играем като първи отбор в нашата лига, ако до 7 отбора се класират за европейското първенство от квалификациите. Тези 7 отбора трябва да са пред нас в ранглистата. На практика е доста възможно. Може би е над 80% шансът България да играе финална четворка – полуфинал и финал, в нашата лига.“", "date": "2019.09.09", "title": " Пътят на България към Евро 2020 минава през Скандинавия"}
{"url": "https://trud.bg/%d1%85%d0%b0%d0%b1%d0%b8%d0%b1-%d0%b2%d0%b7%d0%b5-6-%d0%bc%d0%bb%d0%bd-%d0%bf%d1%80%d0%b8-%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be/", "text": "Хабиб Нурмагомедов взе рекорден хонорар в историята на UFC за победата над Дъстин Пойриър при завръщането си в клетката за ММА след 9-месечно отсъствие заради наказание. Дагестанския орел ще получи 6 милиона долара с два бонуса – $50 000 за най-добро представяне на галата и още 40 000 за участие в медийни събития. Сумата ще нарасне още след разпределението на средствата от телевизионни права. Пойриър пък ще се утеши „само“ с 290 000 долара.  „Хабиб беше изключителен, наистина доминираше – заяви Дейна Уайт, шеф на UFC. – Показа колко е добър в моментите, в които трябваше да се измъкне от трудности. Няколко мача го делят от статута на велик боец.“", "date": "2019.09.09", "title": " Хабиб взе $6 млн. при завръщането"}
{"url": "https://trud.bg/%d0%be%d0%b1%d1%81%d1%8a%d0%b6%d0%b4%d0%b0%d1%82-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%82%d0%b5%d0%bb%d1%81%d1%82%d0%b2%d0%b0%d1%82%d0%b0-%d0%bf%d1%80%d0%b5%d0%b4-%d1%80/", "text": "Губернаторът на Велико Търново проф. д-р Любомира Попова откри втората международна конференция „Мечтайте дръзко! Предизвикателства пред развитието на младежката работа“. Форумът се провежда в Областната администрация в старата столица. „За мен е изключителна чест и удоволствие да бъда домакин на този международен форум. Съчетаването на заинтересованите страни на публичните и частно партньорство и на хората посветени на младежката работа е една многосекторна дейност, която изисква интегриран подход. Именно съвместната работа на всички институции, може да създаде такъв комфорт и условия за реализиране на младежките политики в България. Всички ние сме убедени, че инвестициите в младите хора са най-важни, защото младите хора са национален капитал. Ето защо тази конференция  е важна стъпка в реализирането на младежките политики, защото качеството на живот на младите хора и успешната им професионална реализация са изключително важни за всяко общество. Това започва с професионалната ориентация и получаване на подходящо образование, за да бъдат младите хора пълноценни и удовлетворени хора, които познават своите права и своите отговорности“, каза областният управител. Научно-приложната конференция има за цел да насърчи дебата между университети, публични и частни партньори, изследователи, младежки работници и младежки лидери за предизвикателствата пред развитието на младежката работа в Европа. Организаторите вярват, че конференцията ще се превърне в среда за полезно общуване между различни професионални общности. Специален гост на конференцията е проф. д-р Хауърд Уилямсън. През юни 2019 той бе удостоен с Награда за изключителен принос в развитието на младежката работа от Първия министър на Уелс Марк Дейкфорд. Организатори на конференцията са Педагогически факултет на ВТУ „Св. Св. Кирил и Методий“ и Център за младежки изследвания и политики към Граждански институт.", "date": "2019.09.09", "title": " Обсъждат предизвикателствата пред развитието на младежката работа в Европа"}
{"url": "https://trud.bg/%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d1%81%d0%b2%d0%b0%d1%82%d0%b1%d0%b0%d1%82%d0%b0-%d0%bc%d0%b5-%d0%bd%d0%b0%d0%bf%d1%80%d0%b0%d0%b2%d0%b8-%d0%bf%d0%be-%d0%b4%d0%be%d0%b1%d1%8a%d1%80/", "text": "Даниил Медведев завърши със загуба невероятния си сезон на твърди кортове. Руснакът обаче направи най-силната година в кариерата си и се изкачи до 4-ото място в ранглистата.  „След третия сет вече обмислях шампионската си реч – пошегува се руснакът, който обяснява възхода в кариерата си със статута си на женен мъж. – Сякаш всичко се промени в момента, в който предложих на съпругата си. Тя ми помага много, тя е моят треньор в живота. Благодарение на нея сега мога да се концентрирам в много по-голяма степен върху мачовете.“", "date": "2019.09.09", "title": " Медведев: Сватбата ме направи по-добър"}
{"url": "https://trud.bg/%d0%b8-%d0%b3%d1%80%d0%b8%d0%b3%d0%be%d1%80-%d0%bf%d0%be%d0%bc%d0%be%d0%b3%d0%bd%d0%b0%d0%bb-%d0%bd%d0%b0-%d1%80%d0%b0%d1%84%d0%b0-%d0%b7%d0%b0-%d1%82%d0%b8%d1%82%d0%bb%d0%b0%d1%82%d0%b0/", "text": "Григор Димитров също има пръст в титлата на Рафаел Надал в Ню Йорк. Тони Надал, чичо и бивш треньор на шампиона, призна, че отстраняването на Роджър Федерер от българина е бил един от факторите за крайния успех.  „Мислех, че Роджър ще спечели титлата, защото е най-качественият играч – призна чичо Тони. – Димитров нямаше добра година, но е много силен тенисист. Федерер пък е на 38 години и в един момент това вече оказва влияние. На Уимбълдън му е по-лесно, но на другите турнири е сериозен проблем. Жалко е за феновете, че двамата с Рафа така и не са играли за титлата на Ю Ес оупън.“", "date": "2019.09.09", "title": " И Григор помогнал на Рафа за титлата"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d1%81%d1%8a%d0%b2%d0%bc%d0%b5%d1%81%d1%82%d0%b5%d0%bd-%d1%84%d0%be%d1%80%d1%83%d0%bc-%d1%81-%d0%b1/", "text": "Сливен е домакин на съвместен тридневен форум с участието на Бидгошч, Полша и Ниш, Сърбия. Целта на събитието е да се установят реални партньорства в областта на образованието, културата и бизнеса.   За форума в Града под Сините камъни пристигнаха делегации с участието на представители на местната власт, университети, образователни и културни институции, търговски камари, агенции за местно и регионално развитие, индустриални и технологични паркове, туристически и културни центрове, нестопански организации и представители на медии. „ Убеден съм, че ние имаме какво много да научим като добри практики и опит от бързо развиващи се градове като Бидгошч и Ниш. Убеден съм, че и ние имаме много какво да покажем”, каза кметът Стефан Радев при откриването на форума на 9 септември. Гостите и домакините представиха природните, културните и историческите забележителности и перспективите за развитие на своите населени места. Участие в срещата взеха зам.-посланикът на Полша Анджей Мойковски и Гордана Божич, първи съветник в посолството на Сърбия. Вторият ден на форума ще е посветен на културата. С интерес се очаква 11 септември, когато на международната среща Сливен ще покаже новия бизнес-каталог „Инвестиционна дестинация – Сливен и Ямбол”. За първи път в страната два съседни областни града и няколко съседни общини работят за създаването на обща индустриална зона и заедно полагат усилия за привличане на инвеститори. Създаденият по този повод каталог пък ще бъде представен за първи път. Международната среща се провежда под мотото „Бъдещето на Европа – заедно можем повече”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Сливен е домакин на съвместен форум с Бидгошч и Ниш"}
{"url": "https://trud.bg/%d0%bc%d0%b5%d1%80%d1%86%d0%b5%d0%b4%d0%b5%d1%81-%d0%bb%d1%8c%d0%be%d0%ba%d0%bb%d0%b5%d1%80-%d0%b1%d0%b5%d1%88%d0%b5-%d0%b7%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8/", "text": "В „Мерцедес“ очаквали Шарл Льоклер да бъде наказан за твърдата маневра, с която парира една от атаките на Люис Хамилтън по пътя към победата си в Гран при на Италия. Младият пилот на „Ферари“ загуби първото място в Австрия след лек сблъсък с Макс Верстапен. Явно поучен от урока той спечели с безмилостно каране в Белгия и Италия.  „Искаме да гледаме здрава битка на пистата, но колко далеч можем да стигнем? – попита Тото Волф, шеф на шампионите. – Определено можеше да получи наказание за избутването на Люис.“  Самият Хамилтън пък твърди, че доброволно отстъпил мястото на пилота на „Ферари“.  „Ако титлата вече беше решена, щях да направя като него и да се блъснем – заяви британецът. – Младите пилоти влизат в дуелите доста по-агресивно от по-опитните като нас. Разминава им се, защото стюардите очевидно използват различни тълкувания на правилника.“", "date": "2019.09.09", "title": " „Мерцедес“: Льоклер беше за наказание"}
{"url": "https://trud.bg/%d0%bc%d0%b2%d0%bd%d1%80-%d1%81-%d0%be%d1%81%d1%82%d1%80%d0%b0-%d1%80%d0%b5%d0%b0%d0%ba%d1%86%d0%b8%d1%8f-%d0%ba%d1%8a%d0%bc-%d0%bc%d0%b5%d0%bb%d0%b1%d1%8a%d1%80%d0%bd-%d1%81%d0%bb%d0%b5%d0%b4-%d0%b8/", "text": "По разпореждане на вицепремиера Екатерина Захариева временно управляващият посолството на Република България в Австралия г-н Петър Николаев поиска среща в Министерството на външните работи и търговията по повод изгореното българско знаме в Мелбърн по време на демонстрация срещу т.нар. Преспанско споразумение, съобщи във Фейсбук съветникът във Външно Иван Димов. Българският дипломат ще призове австралийските власти да предприемат мерки за търсене на отговорност от извършителите на това деяние и ще отправи молба органите на реда да се противопоставят за в бъдеще срещу опити за поругаване на държавни символи. Инцидентът с българския флаг е станал по време на протест на македонски мигранти в Австралия. Те изгорили знамена на Гърция, България и Албания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " МВнР с остра реакция към Мелбърн след изгарянето на български флаг по време на протест"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b3%d0%b5%d1%80%d0%b1-%d0%b8%d0%bd%d0%b6-%d0%ba%d0%bb%d0%b0%d0%b2%d0%b4%d0%b8%d1%8f-%d0%b3%d0%b0%d0%bd%d1%87%d0%b5%d0%b2%d0%b0-9/", "text": "Народният представител от ГЕРБ инж. Клавдия Ганчева уважи традиционния Празник на градинарската чорба, който за 14-та поредна година се проведе в местността Черничките край Златарица. Заедно с председателя на Общинския съвет Стефан Бранзелов, инж. Ганчева разговаря с участници и зрители на уникалното събитие. „Нестихващият интерес към този фестивал показва, че действително са нужни прояви, възхваляващи българския кулинарен майсторлък и уменията на предците ни“, коментира народният представител. По думите на инж. Ганчева, подобни събития са в синхрон с приоритетите на ГЕРБ за съхраняване на традициите и подкрепа за родната култура. Клавдия Ганчева и Стефан Бранзелов изказаха благодарности на участниците в празника на градинарската чорба, затова, че пазят и популяризират богатство на нашето минало. Преди събитието, инж. Ганчева и председателят на местния парламент Стефан Бранзелов се срещнаха с още десетки жители на Златарица и населените места. По време на тези срещи хората изложиха местни проблеми, като бяха категорични, че през последните години, единствено в лицето на Бранзелов, са срещали отзивчивост от страна на местната власт. „Като част от най-голямата парламентарна група, аз и колегите ми в ГЕРБ от великотърновския район ще продължим да подкрепяме Стефан Бранзелов, за да може той и занапред да бъде енергичният и загрижен управленец, от какъвто всяко населено място има нужда“. Това коментира Клавдия Ганчева след края на своеобразната депутатска приемна, която се състоя в Златарица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Депутатът от ГЕРБ инж. Клавдия Ганчева: В лицето на председателя на общинския съвет в Златарица Стефан Бранзелов жителите срещат отзивчивост"}
{"url": "https://trud.bg/7-%d0%b7%d0%b2%d0%b5%d0%b7%d0%b4%d0%b8-%d0%ba%d0%be%d0%b8%d1%82%d0%be-%d1%81%d0%b5-%d0%b4%d1%8a%d1%80%d0%b6%d0%b0%d1%82-%d1%83%d0%b6%d0%b0%d1%81%d0%bd%d0%be-%d1%81-%d1%84%d0%b5%d0%bd%d0%be%d0%b2/", "text": "Голяма част от славата на всяка популярна личност в Холивуд се дължи на лоялната им и любяща армия от фенове. Някои знаменитости обаче си позволяват да бъдат арогантни и дори агресивни със своите почитатели. Ето и кои са 7-те звезди, които се държат най-зле със своите фенове: Тоби Магуайър Докато Спайдърмен е готов да се притече на помощ на всеки срещнат, не така стоят нещата с актьора Тоби Магуайър, изиграл прословутата роля на човека паяк. Тоби е известен с това, че не дава автографи (дори и на малки деца), отказва да се снима с почитателите си, а не липсват и случаи, когато е чупил и хвърлял камерите на феновете му, опитали се да го снимат.     Леонардо ди Каприо Един от най-прочутите актьори в Холивуд Леонардо ди Каприо се радва на страхотен успех, но не желае да го споделя със своите почитатели. Той редовно отказва да се снима с тях, а и настоява феновете му, желаещи неговия автограф, да си платят съответната сума, за да го получат.   Джъстин Бийбър В по-ранните си години, Джъстин премина от чаровно момче в буен тийнейджър, който изрисува цялото си тяло с татуировки. Освен, че редовно закъсняваше за участия и оставяше феновете му да го чакат с часове, певецът не веднъж си е позволявал да взима телефоните на фенките си, които го снимат или да ги нарича „китове“ заради наднорменото им тегло.   Крис Браун Рапърът може би е „царят“ на агресивното поведение към фенове, като невендъж си е позволявал да стигне и до физическа разправа. Докато се снима с група приятелки, негов фен решава да се пошегува като направи фото бомба, но Крис не приема нещата така забавно. Той не само че се сбива с почитателя му, но посяга и на неговия приятел.   Ариана Гранде Гласовитата певица не винаги се държи толкова мило, колкото изглежда. Според нейни почитатели тя харесва само единия си профил и реагира много остро, когато някой я снима от друг ъгъл. Освен че отказва да позира от „грешната“ страна, Гранде настоявала феновете й да изтрият кадрите, които не одобрява.       Кание Уест Цветнокожият рапър много често е агресивен както към папараците, така и към своите почитатели. Редица очевидци споделят, че той не желае да се снима с феновете си и често дори ги подминава, сякаш са невидими. Независимо дали става дума за автограф или снимка, Кание упорито отказва контакт с верните си последователи.   Ким Кардашиян Подобно на своя съпруг Кание Уест, риалити звездата също не обича досега с фенове. Ким е от онези звезди, известни с това, че са известни и въпреки това се радва на голяма аудитория почитатели. В своето риалити тя веднъж сподели, че те я дразнят и й досаждат, като ги нарече олигофрени.", "date": "2019.09.09", "title": " 7 звезди, които се държат ужасно с феновете си"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b1%d0%bb%d0%be%d0%ba%d0%b8%d1%80%d0%b0-%d0%b2%d0%bb%d0%b0%d0%ba%d0%be%d0%b2%d0%b5-%d0%ba%d1%80%d0%b0%d0%b9-%d0%bf%d0%be%d0%b2%d0%b5%d0%bb%d1%8f%d0%bd%d0%be%d0%b2/", "text": "Голям пожар блокира за повече от час и половина влакове в района между Белослав и Повеляново. Огънят лумнал около 14 ч. в понеделник в тръстики край жп линиите. „В потушаването на стихията участват четири екипа огнеборци, получихме помощ и от ведомствената пожарна на девненския завод „Агрополихим“, съобщи комисар Тихомир Тотев, шеф на Регионалната дирекция „Противопожарна безопасност и защита на населението“. Няма ранени при пожара, но много пътници се оказаха в капан, тъй като два влака – пътническият за Шумен и бързият за София, бяха спрени заради гъстия дим. Движението бе възстановено частично след 15,30 ч, след като пожарът бе локализиран. Гасенето продължава, уточниха от полицията. От БДЖ обясниха, че всички композиции по трасето ще ползват временно едната жп линия заради което се очакват закъснения. В сайта на компанията се появи информация, че бързият влак Варна-София, който трябваше да пристигне в 20,53 ч, се движи със 105 минути закъснение.", "date": "2019.09.09", "title": " Пожар блокира влакове край Повеляново"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b5%d0%bd-%d0%bd%d0%be%d0%b6-%d0%bf%d0%be%d0%bb%d1%83%d1%87%d0%b8-%d1%80%d0%b0%d0%b9%d0%be%d0%bd%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80/", "text": "Главният прокурор Сотир Цацаров отличи административния ръководител и районен прокурор на Районната прокуратура във Велико Търново със „служебна благодарност“, грамота и с предметна награда – „награден нож“. Призовете за Тихомир Шабов са за отлично изпълнение на служебните му задължения като държавен обвинител. Наградата беше връчена от и.ф. административен ръководител-окръжен прокурор на Окръжна прокуратура-Велико Търново Христо Христов, който е изготвил предложението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Награден нож получи Районният прокурор на Велико Търново"}
{"url": "https://trud.bg/%d0%ba%d1%80%d0%b8%d1%81%d1%82%d0%b0%d0%bb%d0%b8%d0%bd%d0%b0-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d0%b5-%d0%b5/", "text": "Главният изпълнителен директор на Световната банка Кристалина Георгиева е единствения кандидат за директор на МВФ, съобщиха от   (МВФ). От организацията уточняват, че периодът за подаване на кандидатура за поста е изтекъл в петък, 6 септември и единствената номинация е била тази на Георгиева. Решението ще бъде взето най-късно до 4 октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Кристалина Георгиева окончателно е единственият кандидат за директор на МВФ"}
{"url": "https://trud.bg/%d1%88%d0%bf%d0%b8%d0%be%d0%bd%d1%81%d0%ba%d0%b8-%d0%b5%d0%ba%d1%88%d1%8a%d0%bd-%d1%81-%d1%87%d0%bb%d0%b5%d0%bd%d0%be%d0%b2%d0%b5-%d0%bd%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5/", "text": "Прокуратурата: На този етап няма обвинени От разрешението за обиск в дома на Юрий Борисов е ясно, че става дума за разследване за шпионаж по чл.105 от НК. Спецпрокурори са задържали в 7 ч. сутринта бившия главен редактор на в. “Дума” и бивш депутат от БСП Юрий Борисов, който е един от секретарите на движение “Русофили”. Той е отведен за разпит в Специализираната прокуратура, а вечерта пуснат. От дома му са иззети компютри и документи, между които старо приветствие от Димитър Главчев в качеството му на председател на Народното събрание към участниците на движението в събора на язовир “Копринка”. Борисов е разпитван във връзка дело, образувано на 2 юли т.г. по чл.105 от Наказателния кодекс, който гласи, че който се постави в услуга на чужда държава или на чужда организация, за да є служи като шпионин, се наказва с лишаване от свобода от 5 до 15 години. Съпругата на Борисов журналистката Дора Чичкова каза, че Юрий се чувствал зле през последните дни и е имал сериозна сърдечна атака. Сутринта в Специализираната прокуратура са били извикани за разпит зам.-председателят на “Русофили” Милен Чакъров, почетният председател Енчо Москов, проф. Ваня Добрева, член на НС на БСП, други членове на Изпълнителното бюро на движението. Москов потвърди за разпита, но смята, че арестите не са свързани с дейността на “Русофили”. В офисите и в дома на председателя на организацията Николай Малинов и жена му също са направени обиски, според непотвърдена информация. Според Дора Чичкова, двамата са били задържани още в неделя вечерта, защото оттогава телефоните им са изключени и с тях няма връзка. Малинов е бивш издател на в. “Дума”. Преди няколко месеца президентът Путин го награди с “Орден на дружбата”. Малинов е много близък с ген. Леонид Решетников и руския олигарх Константин Малофеев. Решетников, който е бивш служител на руското външно разузнаване, беше подозиран за намеса в изборите за президент на България. Малофеев пък искаше чрез Николай Малинов да купи телевизия TV7 и NEWS7 и да направи ТВ канал на руското православие с аналитична насоченост, а NEWS7 да играе ролята на информационен канал. Той е един от най-доверените олигарси на президента Путин, името му е в санкционния списък на САЩ. На всички разпитвани са задавани въпроки за двамата руснаци. Сутринта Малинов е трябвало да участва в сутрешния блок на БТВ във връзка с изложбата на Руското посолство “75-години от Освобождението на Източна Европа от нацизма”, но не се явил в студиото. Изложбата предизвика скандал между София и Москва, след като българското Външно министерство протестира името є и то беше сменено на “Пътят към победата: историческите източници”. Руският посланик Анатолий Макаров каза, че Русия не се намесва във вътрешните работи на България и продължава позитивно работата си по съвместните проекти. Кой е Юрий Борисов? Юрий Борисов е доктор по философия. Роден на 12 август 1956 г. Средното си образование завършва във Френската езикова гимназия “Ромен Ролан” гр. Стара Загора, а висшето – в СУ “Св. Климент Охридски “. От 1983 – 1990 преподава философия в Медицинска академия – гр. София. През 1986 г. защитава дисертация на тема “Методологически проблеми на психология на установката”. От 1991 до 1997 г. е народен представител в VII Велико народно събрание, в 36-о и 37-о Народно събрание. В 37-ото НС е председател на Комисията по образование и наука. Главен редактор на теоретичното списание на БСП “Ново време” от 2000 г. до 2015. В периода 2008 – 2015 е първи зам.-главен редактор и и.д. главен редактор на вестник “Дума”. От 2005 г. досега е главен редактор на българското издание на френския месечник “Монд дипломатик”.  Член е на Националния съвет на Национално движение “Русофили” и ръководи аналитичния център на организацията. През 2017 г. става действителен член на Международната славянска академия за наука, образование, изкуство и култура. Автор на книгите: “Психология на подсъзнанието” (научна), “Войната на Мърфи”, “Христос не возкресе” (публицистични), “Приказка за Буда” и “Молба за Рая” (художествени). Проф. Ваня Добрева, пред “Труд”: Случващото се е политическа репресия Няколко часа след разпита “Труд” потърси за коментар проф. Ваня Добрева, която освен активист на движение “Русофили” е и член на Националния съвет на БСП. Тя разказа как е била извикана в спецпрокуратурата и за какво са я разпитвали следователите. В 7 часа дойдоха вкъщи, за да ми връчат призовка за разпит. Самият разпит бе насрочен за 10 часа. Следователите бяха вежливи, питаха ме какво правя в движение “Русофили” и с какво точно се занимавам там. Отговорих им, че в момента организирам чествания на Юрий Венелин, а след това ще се заема и с отбелязването на годишнините на Иван Вазов и Софроний Врачански, които има опасност да бъдат неглижирани.  Казах им още, че пиша статии но не като член на “Русофили”, а като учен и изразявам възмущението си от махането на Пушкин, Толстой и Достоевски от учебниците по литература. Подчертах, че се тревожа от отпадането на Шилер и Гьоте от учебния материал. Питаха ме и как се финансира движение “Русофили”, казах, че не знам. Зададоха ми и въпрос дали се познавам с Решетников. Отговорих, че съм се запознала с него на конференция в Самара. Казах им, че се познавам от конференция и с шефа на Американската академия на науките, който беше съветник на Клинтън. Подчертах, че напоследък има тенденция Центърът за стратегически изследвания към руското правителство да бъде представян като престъпна организация, което е абсурдно. Подчертах, че не е добре да късаме духовната връзка с Русия, че е добре да имаме по-самостоятелна политика. Попитах ги дали викат представители на всички движения и неправителствени организации да им задават подобни въпроси.  Смятам, че това което се случва, е политическа репресия. Следователите ми казаха да остана на разположение, а на излизане срещнах Юрий Борисов да влиза в сградата. Той вървеше едва-едва защото излезе преди дни от болница, където лежа с тежък сърдечен проблем. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Шпионски екшън с членове на движение “Русофили”\t"}
{"url": "https://trud.bg/17-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2-%d0%bc%d0%b0%d1%80%d0%be%d0%ba%d0%be/", "text": "Най-малко 17 души загинаха и 30 бяха ранени в неделя при катастрофа на автобус в Мароко. Причината за инцидента е придошлата река в района на град Еррашидия, съобщава БТА. Непосредствено след катастрофата бяха намерени телата на шестима от загиналите, а впоследствие – още 11. За шофьора на превозното средство първоначално се смяташе, че е в неизвестност. Всъщност той е избягал от мястото на катастрофата и тази сутрин е поискал медицинска помощ в болница в град, намиращ се близо до Еррашидия. Лекарите се грижат за него под полицейско наблюдение. Срещу шофьора ще започне разследване, заявиха местните власти.  Продължават спасителните операции по издирването на още пострадали при катастрофата.", "date": "2019.09.09", "title": " 17 души загинаха при катастрофа в Мароко заради наводнение (ВИДЕО)"}
{"url": "https://trud.bg/%d0%b8%d0%b7%d0%bf%d0%bb%d0%b0%d1%89%d0%b0-%d0%bb%d0%b8-%d1%81%d0%b5-%d0%bd%d0%b5%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bd%d0%b8%d1%8f%d1%82-%d0%be%d1%82%d0%bf%d1%83%d1%81%d0%ba-%d0%bf/", "text": "Въпрос:  От кой момент точно се прекратява трудовият договор и как се изчисляват обезщетенията за неизползвана отпуска? Ф. Йорданова, гр. Самоков Отговор: На основание чл. 224, ал. 1 от Кодекса на труда (КТ) при прекратяване на трудовото правоотношение работникът или служителят има право на парично обезщетение за неизползувания платен годишен отпуск пропорционално на времето, което се признава за трудов стаж.", "date": "2019.09.09", "title": " Изплаща ли се неизползваният отпуск при прекратяване на договора?"}
{"url": "https://trud.bg/%d1%80%d0%b8%d0%be%d1%81%d0%b2-%d0%bf%d0%b5%d1%80%d0%bd%d0%b8%d0%ba-%d0%b7%d0%b0%d0%b4%d1%8a%d0%bb%d0%b6%d0%b8-%d1%82%d0%b5%d1%86-%d1%80%d0%b5%d0%bf%d1%83%d0%b1%d0%bb%d0%b8%d0%ba%d0%b0-%d0%b4/", "text": "РИОСВ-Перник издаде предписание на „Топлофикация Перник“ АД да отстрани от площадката на ТЕЦ „Република“ всички налични горива, които не са разрешени за изгаряне съгласно действащото Комплексно разрешително на предприятието. Предписанието е входирано днес в „Топлофикация Перник“ АД, а срокът за изпълнение е до 13-ти септември 2019 г. Предписанието е издадено във връзка с направена проверка от експерти на РИОСВ-Перник на ТЕЦ „Република“. При извършения оглед на площадката на ТЕЦ-а беше установено наличие на бали слама, чието количеството е над 90 тона, съгласно представена от дружеството писмена справка. Според действащото комплексно разрешително „Топлофикация Перник“ АД няма право да използва слама като гориво.", "date": "2019.09.09", "title": " РИОСВ-Перник задължи ТЕЦ „Република“ да премахне 90 тона слама от площадката си"}
{"url": "https://trud.bg/%d0%b1%d1%80%d0%b5%d0%bc%d0%b5%d0%bd%d0%bd%d0%b8-%d0%bf%d1%8a%d0%bb%d0%bd%d0%b8-%d0%b8-%d1%82%d1%80%d0%b0%d0%bd%d1%81%d1%81%d0%b5%d0%ba%d1%81%d1%83%d0%b0%d0%bb%d0%bd%d0%b8-%d0%bc%d0%be%d0%b4%d0%b5/", "text": "Седмицата на модата в Ню Йорк и по-точно марката CHROMAT направи демонстрация в посланието, че на подиума не трябвало дефилират само модели с еднакви пропорции. По време на ревюто на бранда за ежедневна мода, на пътечката се появиха 4 нетипични за модния свят модели: една от тях бе бременна, друга доста пълна, третата – тъмнокожа, а последната бе транссексуална. И въпреки разнообразието, постът в Instagram отново събра недоволство: „Къде са закръглените модели?“, „Обикновените жени са по-ниски“ и „Бременните модели изглеждат глупаво“, бяха част от коментарите. Сред тях все пак имаше и позитивни такива, одобряващи промените и напредъка в това отношение.", "date": "2019.09.09", "title": " Бременни, пълни и транссексуални модели дефилираха в Ню Йорк"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d1%82%d0%b2%d0%be%d1%82%d0%be-%d0%bf%d1%80%d0%b5%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b5%d0%b4/", "text": "Прессекретариатът на държавния глава разпространи позиция по повод „вулгарните публикации“, свързани с близък човек до кандидат за кмет на София. Публикуваме текста на позицията: „Президентската институция нееднократно е поставяла въпроса за замърсената медийна среда в България и целенасоченото разбиване на професионалните и етични стандарти в българската журналистика. Превръщането на определени медии в инструмент за политическа саморазправа създава заплаха не само за свободната журналистика, но и за гражданското общество. Двулична в този контекст е позицията на политици и партии, които публично осъдиха този уродлив подход, но същевременно легитимират „медиите“, които го прилагат, с подкрепа, участие и близки лични отношения. Надяваме се това да е началото на дебат, който да доведе до оздравителен процес в българската журналистика“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.09", "title": " Президентството за скандала с порно снимките: Двулична е позицията на политици и партии"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d1%89%d0%b5-%d1%82%d1%80%d0%b8%d1%8f%d1%82-%d0%b3%d0%be%d1%80%d1%87%d0%b8%d0%b2-%d1%81%d0%bf%d0%be%d0%bc%d0%b5%d0%bd/", "text": "Мъжкият национален отбор по волейбол заминава за европейското първенство с амбицията да изтрие спомена от драматичната загуба от Бразилия на финала на олимпийската квалификация във Варна.  „Няколко дни след това бях в доста лошо емоционално състояние – призна селекционерът Силвано Пранди. – Но мисля, че с отбора вече преодоляхме това и гледаме към европейското. От този мач останаха и позитиви – начинът, по който играхме срещу толкова силен отбор.“  Тимът пътува тази сутрин за Монпелие, където са срещите от група „А“. Там са още домакините от Франция, Италия, Гърция, Португалия и Румъния. „Лъвовете“ започват с мач с южните ни съседи в четвъртък.  „Очакванията са големи, но нека този път да тръгнем с идеята просто да играем добре – добави звездата Цветан Соколов. – Всички мачове са важни, защото колкото по-напред сме в групата, толкова по-удобен съперник ще получим след това.“  Междувременно стана ясно, че България ще приеме част от следващото европейско първенство за жени през 2021-а. Останалите домакини са Сърбия, Румъния и още една страна, която предстои да бъде определена. Сърбия ще посрещне шампионата като действащ шампион, след като спечели титлата с победа с 3:2 (-21, 21, 21, -22, 13) над домакина Турция на финала в Анкара.", "date": "2019.09.09", "title": " „Лъвовете“ ще трият горчив спомен"}
{"url": "https://trud.bg/%d0%bd%d0%b0%d0%b4%d0%b0%d0%bb-%d1%80%d0%b5%d0%ba%d0%be%d1%80%d0%b4%d0%b8%d1%82%d0%b5-%d0%bd%d1%8f%d0%bc%d0%b0-%d0%b4%d0%b0-%d0%bc%d0%b5-%d0%bd%d0%b0%d0%bf%d1%80%d0%b0%d0%b2%d1%8f%d1%82-%d1%89%d0%b0/", "text": "Рафаел Надал вече е само на една титла от рекордните 20 от Големия шлем, които има Роджър Федерер. Испанецът вдигна за четвърти път трофея от Ю Ес оупън след драматична победа с 7:5, 6:3, 5:7, 4:6, 6:4 над Даниил Медведев на финала.  „Но аз отново ще кажа, че не преследвам рекорди – обяви Матадора. – Не може всеки ден да гледаш дали другият има повече или по-малко от теб, защото така винаги ще си нещастен. Наистина аз предпочитам да имам повече, но няма да стана по-щастлив, ако това стане или пък да страдам, ако не се получи. За мен най-голямото удовлетворение е да дам всичко от себе си. Същото важи и да първото място в ранглистата. Важното е да правя нещата по свой начин, а ако така стана номер едно, ще съм доволен. Но така или иначе съм щастлив от постиженията си досега и това ме прави спокоен.“  Рафа наистина трябваше да даде всичко от себе си, но не изглеждаше никак спокоен в тежката битка с Медведев. Мачът продължи почти 5 часа, а руснакът можеше да направи обрат, след като губеше с два сета.  „Даниил също помогна мачът да стане такъв – призна Надал, който се разплака по време на награждаването. – Той ще има още много шансове. Има страхотно бъдеще, вярвам, че ще спечели титла от Шлема, а може и повече.“", "date": "2019.09.09", "title": " Надал: Рекордите няма да ме направят щастлив"}
