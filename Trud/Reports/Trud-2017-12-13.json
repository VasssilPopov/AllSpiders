{"url": "https://trud.bg/%d0%b5%d0%bf%d0%b0%d1%80%d1%85%d0%b8%d0%b9%d1%81%d0%ba%d0%b8%d1%8f%d1%82-%d0%b8%d0%b7%d0%b1%d0%be%d1%80-%d0%b7%d0%b0-%d0%bd%d0%be%d0%b2-%d0%b2%d0%b8%d0%b4%d0%b8%d0%bd%d1%81%d0%ba%d0%b8-%d0%bc%d0%b8/", "text": "Епархийският избор за нов Видински митрополит ще е на 28 януари. Решението е взето на редовно заседание от зимната сесия на Светия синод, съобщиха от Светия синод на БПЦ. Беше определена и листата с достоизбираемите епископи на БПЦ-БП, които ще участват в избора за нов Видински митрополит. На основание чл. 85, ал. 1 от Устава БПЦ-БП, се определя листата на достоизбираемите епископи, кандидати за митрополитския избор във Видинската епархия. В нея са Драговитийският епископ Даниил – викарий на митрополита на САЩ, Канада и Австралия; Белоградчишкият епископ Поликарп – трети викарий на Пловдивския митрополит; Агатополският епископ Йеротей – викарий на Сливенския митрополит; Мелнишкият епископ Герасим – главен секретар на Светия синод и председател на Църковното настоятелство на патриаршеската катедрала “Св. Александър Невски, и Константийският епископ Яков – втори викарий на Пловдивския митрополит. Светият синод е решил Врачанският митрополит Григорий, наместник на овдовелия Видински епархийски престол, да организира епархийския избор за нов митрополит на 28 януари 2018 г. На епархийския избор епархийските избиратели ще излъчат двамата кандидати, събрали най-много гласове. След това на свое заседание Светия синод ще разгледа изборните книжа и ако епархийският избор бъде преценен като изрядно организиран, в следващата неделя, 4 февруари, в параклиса на Светия синод ще се състои каноничният избор. На него митрополитите от Светия синод с гласуване ще изберат един от двамата епископи за нов Видински митрополит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Епархийският избор за нов Видински митрополит ще е на 28 януари"}
{"url": "https://trud.bg/%d0%bc%d0%b0%d0%b7%d0%b8%d0%bb%d0%ba%d0%b0-%d0%bf%d0%b0%d0%b4%d0%bd%d0%b0-%d0%b2-%d1%81%d1%82%d0%b0%d1%8f%d1%82%d0%b0-%d0%bd%d0%b0-%d1%80%d0%be%d0%b4%d0%b8%d0%bb%d0%ba%d0%b0-%d0%b8-%d0%b1%d0%b5%d0%b1/", "text": "Мазилка се откърти от тавана и падна в стаята на родилка и бебето ѝ в Смолянската болница, съобщи  . При инцидента няма пострадали. Стаята веднага е запечатана. Родилката Ваня Табакова, бебето ѝ, акушерката и бабата на новороденото били в стаята, когато станал инцидентът. Майката и бебето веднага са преместени в друга стая. Днес родилката все още беше в стрес и отказа да коментира случилото се. След инцидента стаята беше запечатана, а комисия направи пълен оглед. Стаята е ремонтирана преди десет години и оттогава ремонт на това крило не е правен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Мазилка падна в стаята на родилка и бебето ѝ в болница в Смолян"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%ba%d0%b5%d0%b2%d1%80-%d0%b7%d0%b0-%d1%86%d0%b5%d0%bd%d0%b0/", "text": "КЕВР избирателно е използвал такива числа при определянето цените на водата, които да обосноват по-високи стойности. Това заяви пред   омбудсманът Мая Манолова. „Но тъй като аз нямам такова право като омбудсман, нито гражданите имат право. Те фактически имат едно единствено право да плащат цената, която КЕВР им определи, без да могат да участват в ообсъждане и вземане на крайното решение. Затова казах, че ще се обърна с молба към прокуратурата, само те могат да протестират тези цени.“, обясни Манолова. Според нея решението на КЕВР за увеличаване на цената на водата може да бъде върнато назад. „Ако бъде доказано, че цената е определена незаконосъобразно. Например, че инфлацията е взета некоректно, че е използвана по-високата методика за социална поносимост. Става дума за решенията, които са взети от месец септември насам, защото цената на водата за София е протестирана в съда от прокуратурата. Репението беше взето през април. Всички останали решения са взети през последните няколко месеца.“, каза още омбудсманът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Мая Манолова: Решението на КЕВР за цената на водата може да бъде върнато назад"}
{"url": "https://trud.bg/%d0%ba%d0%be%d0%b3%d0%b0%d1%82%d0%be-%d0%b0%d0%b3%d0%bd%d0%b5%d1%88%d0%ba%d0%b8%d1%82%d0%b5-%d0%b3%d0%bb%d0%b0%d0%b2%d0%b8%d1%87%d0%ba%d0%b8-%d1%81%d1%82%d0%b0%d0%bd%d0%b0%d1%82/", "text": "Присъствалите на продължилата точно 74 минути пресконференция на фамилия Прокопиеви, адвокатът и служителите от собствените им фирми и поръчкови „медии“ във вторник в Националния пресклуб, станаха преки свидетели на рухването на просъществувалата над две десетилетия групировка „Капитал“. Превърналата се в прощална среща с медиите на групировката, която имаше за цел да „заглуши“ разкритията на Комисията за отнемане на незаконно придобито имущество (КОНПИ), всъщност окончателно бетонира образа на олигарха Иво Прокопиев като основен ментор на задкулисието у нас. Групировката „Капитал“ бе принудена да се отрече от почти всичките си идеологически принципи, които толкова дълго са били развявани от членовете й – „агнешките главички“, че се бяха превърнали в техен патент. Само час и четвърт бе необходим, за да чуем от радетелите за „гражданско общество“, че всъщност „гражданското начало в борбата с корупцията“ не трябвало да е водещо, че държавата се управлява от „корумпиран политически елит“, нищо, че точно този елит търсим за помощ, че не друг, а съдиите допускали грешки и прочие, и прочие. Уви, действията на държавата принудиха Прокопиев и групировката му„Капитал“ да предприемат наистина отчайващи действия в своя защита. А така дълго отричани факти получиха дългоочаквано потвърждение, при това на базата на самопризнания. Колкото и издържана откъм юридическата й обосновка да бе защитната пледоария на адвоката на Прокопиев Георги Атанасов, почти половин часовото му експозе, целящо да заблуди аудиторията за невинността на клиентите му, ще се запомни с няколкото пирона, които бяха дозабити в ковчега на „агнешките главички“ и постепенното им превръщане в “дроб-сърма”. Години наред адвокат Георги Атанасов е посветил на отправянето на критики към българските правоохранителни институции. При това не само на полето на правото и в съдебната зала, а и на политическия терен. След като се пробва не дотам успешно покрай партията на позабравената Меглена Кунева, Атанасов нагази дълбоко в политиката и стана част от Националния съвет на „Да, България“. Странно, че Атанасов е избрал точно тази партия. Нали за същата партия Иво Прокопиев не е спирал да твърди, че няма нищо общо с нея. Точно толкова, колкото и че не е собственик на жилището, в което Симеон Дянков е живял като вицепремиер и министър на финансите, когато двамата успяха набързо да направят сделката за продажбата на 33% от активите на ЕВН, заради която са подсъдими. Трагикомично бе да се наблюдава как след като трудовите колективи от „медиите“-бухалки на Прокопиев се втурнаха да го защитават от представителите на КОНПИ, партийните марионетки на групировката „Капитал“ пуснаха декларация-жалейка в подкрепа на олигарха. Адвокат Георги Атанасов този път атакува освен вечните му противници – прокурорите, но и съдиите. Да слушаш как адвокат като Атанасов, който иначе е пръв другар на шайката от компрометирания Съюз на съдиите в България (ССБ), обвинява съда, е като мед в горещ чай през мразовитите декемврийски дни. Всъщност, Атанасов недоволства, защото Бургаският окръжен съд си е позволил да потвърди запора на КОНПИ върху 200 млн. лв. активи на Прокопиев, жена му и фирмите им, заради недоказания произход на 14 млн. лв. Сам Атанасов, който някога е бил съдия в Исперих, Разградско, признава, че определението на съда е на базата на 150 страници искане на КОНПИ, което е подкрепено от доказателства, разпределени в 27 папки и четири кашона. Но тези документи нямали никакво отношение към спора, твърди Атанасов, който подчертава, че решението на първоинстанционния съд е обжалвано. Довчерашните радетели за върховенство на закона организираха настоящата вторична кампания, за да опазят имуществото си, след като преди по-малко от месец не успяха да възпрат действията на КОНПИ. Сега правят същото и в аванс се опитват да сплашат и притиснат съдиите и от Апелативен съд – Бургас. Това, разбира се, изобщо нямаше да е необходимо, ако казусът подлежеше на решение от Софийския градски съд или от Софийския апелативен съд. Там, както неотдавна стана известно, дори доказано близките с Прокопиев съдии не си правят труда да си направят отвод, когато получат „случайно“ някое от делата срещу олигарха. Във вторник адвокат Атанасов призна още, че трудно се работи на терен и със съдии, които не са от тези, с които се марширува или се мерят тогите на стълбите пред Съдебната палата. Кой ли е този съдия, който така си е позволил да ограничи възможността защитата на Прокопиев да рови в засекретената информация от разследването. Защо имало гриф „класифицирана информация“, чуди се Атанасов, чиято кантора обслужва и друг от кукловодите на задкулисието – олигарха Огнян Донев. Атанасов, по-късно и Прокопиев, и изтънилата нервните си струни негова съпруга Галя, не пропуснаха да вербализират искрената си ненавист към инакомислещите. Онова прословуто разделение на елитарните „жълтопаветници“ (нищо, че 2/3 от същите са стъпили върху жълтите павета, след като са оценили достойнствата на държавните железници) и народните маси изкристализира под заключенията, че от хигиенни съображения адвокатът и не искал да коментира думите на членовете на КОНПИ, а за изтънчения разградски кукловод Прокопиев говореното на представителите на Комисията било простовато. Те, патрициите и останалият плебс, към който причисляват всеки, който не е съгласен с тяхната „истина“.  „Публичните власти прекаляват с публичния комфорт“, заключи адвокатът на Прокопиев, в опит да изрази неудовлетворението си от активността на институциите и най-вече от прозрачността, с която те действат. Странно, наистина, когато в Румъния се арестуват олигарси, политици и всякакъв друг калибър властимащи, това е борба с корупцията. Когато това се случи у нас, това е репресия. Така радетелите за „съдебна реформа“ и на „румънския модел“ на провеждането й, набързо ги обявиха за опасни и реално ги отрекоха. Опитващи се да се измъкнат от въпросите на неконтролираните от него и от жена му поръчкови „медии“, Прокопиеви допуснаха две колосални грешки. Първо, олигархът сам разкри, че е търсил съдействие от премиера Бойко Борисов с очакването той да спре проверката на независимата КОНПИ. Само че, нищо подобно не се е случило, което е причина и Борисов да е нареден сред враговете на групировката „Капитал“. Признанието на Прокопиев е достойно да влезе в лекциите по кризисен ПР, като нагледен пример „как не се прави“. Да изтърсиш, че ходатайстваш от министър-председателя да разпъне чадър над теб не само, че може да попадне под ударите на закона, но обяснява нагледно и какво всъщност представлява задкулисието. Втората грешка бе сторена от Галя Прокопиева, която, незнайно защо, се нахвърли в амок върху питаща я журналистка от неудобната за групировката телевизия „Канал 3“. След обидите към представителите на КОНПИ, прокуратурата и съда, Прокопиевци нападнаха и задаващите им неудобни въпроси журналисти. И всичко това – пред смаяните и смълчани погледи на собствените им марионетки от превърналите се в пропагандни машини „медии“- бухалки. Какъв по-категоричен пример как, всъщност, се притискат журналисти. След всичко изброено, несъмнено може да предвидим, че разпадът на групировката „Капитал“, разпростряла пипалата си в политиката, икономиката, медиите, правосъдието, неправителствените организации, ще се задълбочи. Групировката няма нужния имунитет, за да се надява, че ще премине през периода на ледената буря, която застигна кукловодите й. Партийните ГМО-та се провалиха и са в полуразпад, контактите в магистратурата са осветени, ясни са техните съдии, а вече и каналът, посредством адвокати-политици, за взаимодействие с тях, известни са позициите им в мейнстрийм телевизиите, хибридните НПО-та са силно компрометирани, а Прокопиев вече е силно токсичен за инвеститори, които биха искали да развиват бизнес у нас. Единственото, което следва да предприемат държавните институции, е да засилят натиска над кукловода на задкулисието. По този начин, със сигурност наяве ще излязат още много мръсни тайни за групировката „Капитал“, а нейни доскорошни членове могат и да се окажат изключително кооперативни на разследващите. На самия Прокопиев не му остават много полезни ходове, освен да отрича вината си. По подобие на примера, даден от председателя на КОНПИ Пламен Георгиев, за периода, в който е бил заместник-министър на правосъдието и като такъв е посещавал затворите. Всеизвестно е, че там никой, никога, за нищо не е виновен. Та, и Прокопиев, макар още да не е попаднал в затвора, вече е като обитателите му, които изтърпяват наказанията си – и те, и той са „невинни“. А за ужас на Прокопиев, там накъдето се е запътил – няма „агнешки главички“, нито „дроб-сърма“.", "date": "2017.12.13", "title": " Когато “агнешките главички” станат на “дроб-сърма”"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-91/", "text": "730 милиона лева раздаде правителството. МС, шест министерства, външното разузнаване, държавни фирми и общини получиха допълни средства за разходи.         Това показва класация за най-търсените думи за 2017 г. Парламентарните избори са сред най-значимите събития.       Спадът на руския и украинския пазар може да се обясни с връщането на руснаците и украинците към дестинация Турция – анализ на Проф. д-р Стоян Маринов.         Прощалната пресконференция на групировката „Капитал“ окончателно бетонира Иво Прокопиев като основен ментор на задкулисието. Отричани факти получиха дългоочаквано потвърждение на базата на самопризнания – коментар на “Труд”.     Оградата за сега не може да ни опази от заплахите за сигурността, казва проф. Ирена Илиева, и.д. директор на Института за държавата и правото, в интервю за „Труд“.         В актуализирания вариант на документа няма логика. Какви са националните цели на България – за това нито дума – анализ на ен.-майор д-р о.з. Стоимен Стоименов.           Силует на генералният секретар на НАТО Йенс Столтенберг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Вижте акцентите в броя на вестник “Труд” в четвъртък, 14 декември 2017"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%be%d1%82%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%bb%d0%b0%d1%82%d0%b5%d0%bd%d0%b8%d1%82%d0%b5-%d0%bf%d0%b0%d1%80%d0%ba/", "text": "И в пловдивския район „Южен“ вече тече процедура по отдаване на места за платено местодомуване на леки автомобили срещу 20 лева месечно, съобщи кметът на района Борислав Инчев. Малко над 30 такива платени места са предвидени на новоизградения паркинг на улица „Одеса“, както и на ул. „Радовиш“ до парк „Белите брези“. За местата ще може да се кандидатства до 21 декември, като вече има подадени заявления от граждани, припомни Инчев. „Има гласувана наредба от Общинския съвет, която е редно да изпълним, а и по този начин ще се предостави и възможност на живущите да си гарантират места за паркиране“, коментира кметът на „Южен”. Борислав Инчев допълни, че в района непрекъснато се заселват нови домакинства и че изграждането и обособяването на места за паркиране е целенасочена политика още от началото на мандата му като районен кмет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Започва отдаването на платените паркоместа в район „Южен” в Пловдив"}
{"url": "https://trud.bg/%d0%bf%d0%be-%d0%bc%d0%b0%d0%bb%d0%ba%d0%be-%d0%bb%d0%b5%d0%ba%d0%b0%d1%80%d0%b8-%d0%bd%d0%b0%d0%bf%d1%83%d1%81%d0%ba%d0%b0%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "По-малко лекари са решили да напуснат България през отиващата си година. Положителната тенденция е по данни на Българския лекарски съюз. Досега 357 медици са заявили готовност да напуснат страната. През последните няколко години броят им намалява. През 2014-та например са били 546. За сравнение, медиците, които са получили право да практикуват у нас са малко повече от заминаващите. Но все трябва да имаме предвид, че някои лекари напускат професията или се пенсионират. Детските невролози у нас са не повече от 30. Д-р Мая Колева специализира в тази рядка, но важна област в болница “Св. Наум”. „Това дава една тръпка да се задълбочиш, да се запознаеш, да търсиш, да искаш да знаеш, да искаш да помогнеш, защото тези деца, бидейки тук в България разчитат на теб”, коментира д-р Колева пред  . Българският лекарски съюз връчи стипендии на 31 специализанти и докторанти – по 400 лева месечно през следващата година. „Много е важно да се осигури младите хора да виждат своето кариерно развитие в България”, заявява д-р Юлиан Йорданов от Българския лекарски съюз. След получената награда, д-р Колева се връща при пациентите и учителите си. Оценката на малките си пациенти д-р Колева събира в безценна колеция. Бъдещето си – несъмнено вижда в България. С най-голямо желание лекарите напускат България, за да практикуват в Германия. Данните показват, че предстоящият брекзит не се е отразил драматично на нагласите на лекарите и Великобритания продължава да е втората най-предпочитана държава на българските медици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " По-малко лекари напускат България"}
{"url": "https://trud.bg/%d0%b4%d0%bd%d0%b5%d1%81-%d0%b5-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d0%b5%d0%bf%d0%b8%d0%b7%d0%be%d0%b4-8/", "text": "Тази вечер е премиерата на Епизод 8 от „Междузвездни войни“ – „Последните джедаи“. Това последният филм с незабравимата Кари Фишър – принцеса Лея. За българската премиера на „Последните джедаи“ са дошли фенове от всички възрасти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Днес е българската премиера на Епизод 8 от „Междузвездни войни“"}
{"url": "https://trud.bg/%d1%81%d0%b0%d1%89-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0%d1%82-%d0%bd%d0%b0-%d0%bb%d0%b8%d0%b2%d0%b0%d0%bd%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%bf%d1%8a/", "text": "САЩ ще осигурят на ливанската армия първите ѝ ударни вертолети, съобщи американският генерал Джоузеф Вотел по време на посещението му в Бейрут, предаде АФП. Американското министерство на отбраната ще даде на ливанската армия шест леки ударни вертолети тип MD530G, като заедно с тях ще бъдат осигурени и шест дрона „Скан Игъл“, устройства за нощно виждане и екипировка на обща стойност 120 млн. долара. Според американския посланик в Ливан Елизабет Ричард, помощта ще „помогне на армията (на Ливан) да подсили своите възможности за гранична отбрана и извършване на антитерористични операции“. Вотел се срещна с премиера на Саад Харири, ливанският министър на отбраната и други официални лица в сряда, като изрази “гордостта” си от партньорството с ливанската армия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " САЩ осигуряват на ливанската армия първите ѝ ударни вертолети"}
{"url": "https://trud.bg/%d1%8f%d0%bf%d0%be%d0%bd%d1%81%d0%ba%d0%b8-%d1%84%d0%b8%d1%80%d0%bc%d0%b8-%d1%80%d0%b0%d0%b7%d0%ba%d1%80%d0%b8%d0%b2%d0%b0%d1%82-8000-%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%b5%d1%81/", "text": "Три малки и средни предприятия от Япония започнат производство в България, като се очаква за компаниите да работят 8000 души. Фирмите са Zen Noh foods, AN Aqua Network и Electric Iron cove Cv, като първата вече е започнала производство на замразено суши в Пловдив. Продукцията ще е предназначена за българския пазар и за останалите страни от Европейския съюз. Това съобщиха от Изпълнителната агенция за насърчаване на малките и средните предприятия, след среща на директора на агенцията Мариета Захариева с посланика на Япония у нас Н. Пр. Масато Ватанабе. Останалите две фирми са в напреднала фаза да стъпят в страната. Мариета Захариева отбеляза, че с влизането в сила на споразумението за свободна търговия между Япония и ЕС, ще се увеличи интересът на японски инвестиции към България. Отделно повече български компании ще търсят партньори за износ на продукция за Япония. Голямата японска компания “Язаки”, която вече има три завода у нас, също работи с много малки и средни предприятия като поддоставчици. В момента “Язаки България” е работодател на около 5500 души. В новия завод в Димитровград, който стартира производствения процес през септември тази година, наетите служители вече са над 1000. Очаква се до края на 2018 година те да бъдат над 1500. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Японски фирми разкриват 8000 работни места у нас\t\t\t"}
{"url": "https://trud.bg/%d0%b1%d0%bb%d0%be%d0%ba%d0%b0%d0%b4%d0%b8-%d0%bd%d0%b0-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d1%81-%d0%b3%d1%8a%d1%80%d1%86%d0%b8%d1%8f-%d0%b7%d0%b0%d0%bf%d0%be%d1%87%d0%b2%d0%b0/", "text": "С блокади на границата с Гърция може да започне европредседателството на България – това заявиха хиляди жители на Банско, Разлог, Кресна, Симитли, Струмяни и други планински общини, които се събраха на протест на международния път Е-79 в Благоевградска област. Търпението на хората, които от години са жертва на екологичния рекет, вече е изчерпано и те са готови на крайни мерки, за да бъдат чути от официалните власти в София. Хиляди събрали се затвориха снощи след 18:30 часа Е-79 в участъка между Симитли и Банско, за да призоват правителството да не се поддава за пореден път на зелените рекетьори от коалицията „За да остане природа в България“. Само тази малоборйна групичка „еколози“ саботира по всякакъв начин развитието на зимния туризъм и по този начин икономиката търпи загуби за милиони евро. Във вторник кабинетът отново клекна пред исканията на „еколозите“ и точката за промяната на концесионния договор между държавата и концесионера на ски зона „Банско“ – „Юлен“ АД, бе оттеглена. Текстът бе първата стъпка към изграждането на втори лифт в ски зоната, като от това съоръжение до голяма степен зависи бъдещето на жителите на зимните общини в Благоевградско. От години единственият кабинков лифт не може да поеме желаещите да се качат до пистите, и пред подстанцията се образуват огромни опашки, като туристите от България и целия свят чакат с часове. Това се отразява на имиджа на Банско като зимна туристическа дестинация и спира развитието на бизнеса, от който зависи поминъка на местните. Саботажът на „природозащитниците“ срещу втората кабинка е част от мащабната им война срещу развитието на зимния туризъм в страната. Повече от 10 години от „За да остане природа в България“ рекетират всяко правителство и всеки инвеститор, решил да вложи пари в курорти и съоръжения за зимен спорт. От участието на „еколозите“ в десетки дискусии по темата, е видяно, че те нямат нито един екологичен аргумент, а прокарват единствено интереси на чужди държави, както и свои политически и икономически искания. Въпреки че става въпрос за добре платена диверсия, досега нито едно правителство не е посмяло да застане срещу „природозащитниците“ и родоотстъпническото им поведение. Така стана и във вторник, когато МОСВ взе решение да изтегли точката за концесията от дневния ред на МС. Аргументите бяха, че е добре този казус да се подложи на гласуване заедно с частичното изменение на стария, но все още действащ план за управление на Национален парк „Пирин“. Промяната в документа бе поискана от община Банско, тъй в момента в него е записано, че в ски зоната не могат да се изграждат съоръжения за зимен спорт. Това изменение в момента е качено за обществено обсъждане, което приключва на 22 декември. След това трябва да бъдат прегледани всички становища, изпратени от заинтересованите страни и накрая да бъде предложено за гласуване на МС. Дали това ще стане до края на годината никой не може да каже, но хиляди, които снощи протестираха на Е-79 бяха категорични: Ако до началото на 2018-а няма положително решение, затварят КПП-тата с Гърция, като това ще продължи, докато държавата не покаже, че иска да развива зимен туризъм не само на думи.   „Липсата на актуализация на Плана за управление на Национален парк „Пирин” спира развитието на туризма и в община Разлог“, заяви кметът Красимир Герчев. Местната управа също иска да развива зимен туризъм, като идеята е това да се комбинира с голф. Има и инвеститорски интерес към ски писта „Кулиното“ край Предела, но и там, както при Банско, казусът е свързан с промяна на Плана за управление на НП „Пирин“. „По този въпрос обаче се спекулира много, най-вече от тези, които се обявяват за природозащитници. Трябва да се знае, че при поява на инвестиционно предложение, то следва да мине през всички законови процедури и одобрения. Искаме планината да се ползва за туризъм, защото това са приходи и за общините, и за държавата, и за местното население. Досегашният план е остарял и няма как той да е меродавен за днешните условия, след като икономическата ситуация в страната е променена. Има инвеститори, които търсят и искат да реализират такива добри проекти“, коментира още горещата тема кмета на Разлог.   „Всеки ден ще е така до кабинката, ако и сега не ни чуят, то твърдо сме решени да блокираме и ГКПП-Кулата“. Не може една шепа псевдозелени да разиграват цяла държава и да ни решават съдбините“, викаха хората на протеста. „Обръщам се към премиера с надежда да постъпи мъдро и до края на годината да се вземе оконочателно решение за втора кабинка“, каза кметът на Банско Георги Икономов на митинга. „Искаме бъдеще за Банско“, „Бъдеще за нашите деца“, „На кого пречи туризма в Банско“ – плакати с такива надписи издигнаха протестиращите и запяха възрожденски песни при разклона на Симитли. На протеста дойдоха и градоначалниците на Симитли, Струмяни, Разлог, Якоруда, Сандански, Петрич. Останалите изпратиха писма за подкрепа. „Всички кметове сме тук, защото от туризма се храни целия регион. Писна ни да ни тероризират измислени еколози. Ние искаме бъдеще за икономиката и развитие на градовете в Пиринско. По същата схема, по която съсипват зелените Банско, работят да съсипят и трасето, по което ще минава и магистрала „Струма“, казаха кметовете от региона. „Ако днес сме 1000, утре ще сме 100 хиляди на протест за втора кабинка, защото това е важно за развитието не само за Банско, а и на целия регион“, каза кметът на Симитли Апостол Апостолов. „Тези зелени човечета са чужди агенти, които защитават чужди интереси, а не български, знаете ли какво им е зеленото, това в джоба само, нищо друго“, казва протестиращият Роби Богданов. „Говорят, че дивата коза е изчезнала в зоните с развит туризъм. Посетете поне един път Пирин. Най-посещаваното място е района на връх Вихрен. И няма турист, който е изкачил Вихрен и да не е направил клип с диви кози. Лъжата я нямаат за нищо тези тъй наречени еколози. Но не е виновен, който яде баницата“, обясни разгневен и банскалията Иван Обецанов. „Разочаровани сме от политиците, не може години наред да ни лъжат и обещават, че ще има втора кабинка, а когато трябва да вземат решения, да клякат на една шепа самозванци”, писна ни, каза и Милен Димитров.", "date": "2017.12.13", "title": " Блокади на границата с Гърция започват планинските общини"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%b3%d0%bb%d0%be%d0%b1%d0%b0%d0%bb%d0%bd%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%b8-%d0%b0%d0%bd%d1%82/", "text": "– Без да омаловажавам проблемите около глобалното затопляне, мисля за нещо по-опасно на хоризонта на световните несгоди. Обезпокоен съм от глобалното „изперкване“, което се вихри пред очите ни. За съжаление малцина са тези, които надигат глас във всеобхватната суматоха от природни и не чак толкова природни бедствия. Редят се каузи като за пред реалити шоу, модни дефилета и политически приоритети, които създават и поддържат зависимости. И не просто в преносния, а в прекия смисъл на думата: както към наркотичните вещества, така и към насилническия екстремизъм. – Имам чувството, че поредицата от атентати (и успешните, и неуспешните) ни подготвят за едно ново състояние на света. В него хората като че ли привикват към опасността да бъдат взривени, простреляни или взети за заложници. Така, както кротко и без масови протести привикнаха да живеят в условията на нарко-крация. Бях потресен от един смел документален филм по „History Channel“, озаглавен „Тайната война срещу наркотиците“. Във филма се твърди, че само за едно десетилетие – от 2001 до 2011 година, притокът на хероин в САЩ е нарастнал 3000 (три хиляди) процента. Войната срещу терора по странен начин се преплита с войни, водени във връзка с трафика на дрога. Войни, за които е трудно да се каже дали всъщност се водят срещу глобалния накрооборот… – Едни мафии губят, но други идват на тяхно място с още по-голям размах и жестокост. И далаверата продължава с трансконтинентален обхват, с нова стръв за пари и кръв, както и канали за международно изпиране на печалбите. Учудва ме реакцията на засегнатите общества – в тях цари вяло и едва ли не отегчено неодобрение, което сякаш няма сили дори да мечтае за промяна на статуквото. То граничи с равнодушие, прикриващо страх, че нещата само ще се влошават оттук нататък. – Това не е истинско безразличие, а по-скоро израз на безсилие. Нещо като унил реализъм, че при това съотношение на силите (и чудовищните парични потоци) промяната към по-добро изглежда немислима. Но тук идва нов етап от глобалната криза със заложничеството. След като обществата бяха дресирани да приемат нарко-статуквото като даденост, сега ги приучават да приемат със същото овчедушие и перверзията на глобалния тероризъм. – Дори медиите, които просто си вършат работата, се превръщат в дистрибутори на послания от другата страна на барикадата. Отразявайки ставащото, журналистите като че ли нямат избор – реверберират информация, която се оказва първично манипулирана на равнището на самите източници. Или по-точно на онези, които са планирали цялостната терористичниа стратегия – както оперативно, така и медийно. Маргарет Тачър казваше в тази връзка, че тероризмът вирее най-добре в кислорода на публичността. – Естествено тероризмът се ориентира към публичното внимание и го получава в нарастваща степен. При това се забелязва странна симбиоза: той като че ли дава аргументи на политическите противници, за да продължават публичните си дрязги и кавги. Така например, след опита за атентат на Автогарата в Манхатън противниците на президента Доналд Тръмп залпово го обвиниха, че с решението си за Ерусалим той бил предизвикал гнева на атентатора, а оттам и действията му през онзи злополучен ден. Направени бяха множество апокалиптични прогнози за предстояща вълна от подобни действия. Без да са неоснователни, те все пак не звучат професионално. Но по-лошото е, че могат да се изтълкуват и като самосбъдващи се прогнози… Вече споменах, че ме озадачава липсата на борбено обществено мнение за превенция и противодействие на тероризма и нарко-крацията. Те са се превърнали в психо-икономически оръжия за масово поразяване… В резултат на действието им, както и на множество други пазарни фактори, здравият разум сякаш отстъпва цивилизационните си позиции. Отстъпва под напора на системно поощрявана алчност и култ към забавлението. Към алчността пристрастяването е още по-силно, а изградените на тази база зависимости са опустошителни. Това се отнася не само за отделни хора, а и за социални групи с решаваща роля в управлението на световните процеси. Такива групи по интереси могат да деформират развитието на човешките общества – и са го правили много пъти чрез войните и т.нар. революции. – Точно това ме безпокои. Въпреки всички декларации за мир, има нова деструктивна енергия в международното политическо пространство. Сякаш се повтарят схеми и сценарии за провокации, които са печално известни от историята. Безпокои ме незрялостта на общественото мнение, което някак си неглижира опасността. Възприема противопоставянето между блокове от държави едва ли не като сблъсък на футболни фенове. Запалянковските страсти може да са отдушник за натрупана агресия най-вече в спортната им проява. Но когато обществата се превръщат в политически запалянковци – тогава светът заприличва на луд за връзване. Саморазрушителната нагласа на корпоративното маймунство взема връх над човешкия фактор в самото човечество. И дремещият вулкан на войната се събужда за пореден път… – Ако това се случи, онези, които с мисъл и дела са се опитвали да предотвратят катастрофата, изглеждат трагично слаби. Колкото и силни да са били като живи хора, те оставят немощна, макар и героична следа. Победителите – тези, които са успели да разпалят война и да се възползват всячески от нея, се гаврят с паметта на наивниците, дръзнали да им противоречат. Спомнете си образа на Разпутин, достигнал до нас в гротескна форма след убийството му преди повече от столетие. Всъщност Разпутин е бил необикновено силен физически, както и прозорлив политически. Той е бил ярък и дързък противник на включването на Русия в Първата световна война. Не е приемал идеите за влизане във войната и се е опитвал с мистичния си авторитет да отклони огромната страна от тази авантюра. Ако това беше станало, то едва ли би се случила преди 100 години и Октомврийската революция. Милиони хора биха останали живи, щеше да оцелее и интелигенцията на страната. Но в историята няма условно наклонение… Обаче има заговори и терор, като в случая с убийството на Разпутин. За да бъде отстранен този легендарен противник на войната, той е последователно отровен, разсрелян и удавен… Отровата не го поваля, куршумите не го убиват, така че заговорниците от партията на войната са принудени вкупом да му се нахвърлят, за да го душат и накрая да го удавят. – Когато нещо толкова грозно като война с последваща революция има да се случва, то подготовката задвижва мракобесни сили с чудовищна мощ и също такова финансиране. Освен пари, обаче, тук играят роля и други психо-икономически средства за масово поразяване. Терорът винаги е бил едно от тях. Но днес, във функцията на глобален тероризъм, той води до пристрастяване на необозрими маси хора към насилническия екстремизъм. Това пристрастяване е като наркозависимост. Но се предава от поколение на поколение, увличайки млади хора да следват моделите на поведение, характерни за отминали времена и архаични общества. Светът се срива и губи цивилизационните си ориентири. Вместо тях от миналото към днешния ден се прокрадва уродливата хипотеза, че някой някого би могъл да победи в световна война и при това в общи линии да оцелее… Днес това е опасна антиутопия – прикритие за онази лудост, която визирах преди малко в разговора ни. Нека не я пускаме в мислите си – за да не я допуснем като съдбоносна грешка!   Христо Смоленов е експерт по антитероризъм. Инициатор е за създаването на „Екогласност“ и на Русенския комитет през 1988 година. Бил е парламентарен секретар на Министерството на отбраната през 1995-1997 г. и народен представител в 38-ото Народно събрание. Специалист е по логика и евристика. Доцент, доктор в Института по металознание, съоръжения и технологии към БАН. Завършил е Московски държавен университет „Ломоносов“. През 1991 г. е стипендиант на фондация „Александър фон Хумболт“ в Германия, а преди това гост-професор в Университета на Монреал (Канада) и в Католическия университет на Америка във Вашингтон. Бил е треньор по карате на първите групи за борба с тероризма.", "date": "2017.12.13", "title": " Експертът по глобална сигурност и антитероризъм Христо Смоленов пред „Труд“: Светът все повече заприличва на луд за връзване"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%be%d1%82%d0%be-%d0%b1%d0%bb%d0%b0%d1%82%d0%be-%d0%b8%d0%b7%d0%bb%d0%b5%d0%ba%d1%83%d0%b2%d0%b0-%d1%80%d1%83%d1%81%d0%ba%d0%b0%d1%82%d0%b0-%d0%bc%d0%b5/", "text": "В света на илюзиите, за да направиш своя номер, трябва да отвлечеш вниманието на публиката. Разсейване на вниманието, а крайната цел е престиж. Доналд Тръмп обяви за столица на Израел град Йерусалим. Това стана малко преди Конгресът да гласува искането за импийчмънт на президента. Малко след като обяви, че ще се кандидатира за пореден мандат за държавен глава на Руската федерация, Владимир Путин изненадващо се появи в Сирия, където обяви победа във войната с „Ислямска държава“. Владимир Путин изглежда искаше да каже „Ако искате империя, която да ви носи гордост от победите – ето ме!“ След катастрофалните години на постсъветската ера, руската мечка се бе свила в бърлогата си и ближеше дълбоките си рани. Ловджиите бяха я наобиколили, тя ръмжеше, но само толкова. Така се случва с всяка империя в разпад. Всеки къса колкото се може живо месо от владенията й. Един път руснаците се опитаха да се намесят във външни конфликти и бяха наритани, при това с политически инструменти. Става въпрос за Косово през 1999-а. Тогава щурмоваци окупираха летището край Прищина, за да могат да осигурят плацдарм за руски десант, но представете си колко зле е била руската държава, щом един Иван Костов успя да ги спре с елементарен отказ до въздушно пространство над България. Няма никакво съмнение, че след странните години на управление на Борис Елцин, президентът Путин върна  самочувствието на сънародниците си, възроди най-малкото военната мощ, която винаги е плашила всеки на изток, запад и юг. На север няма кого. Въпреки това на всеки километър по непростимо дългата руска граница имаше проблеми. Всяко едно главоболие за Кремъл идваше от бившите братски съветски социалистически републики и автономни такива. Войни в Чечня, Приднестровието, Осетия, Абхазия, участие в Карабах – проблеми за вековни терзания. През това време САЩ се разхождаха по световната карта – на сляпо да я пипнеш, ще уцелиш приблизително място на американска военна операция. Те бяха много, при това в огромната си част успешни. Точно затова беше доста изненадващо за всички специалисти по световните дела, политици, държавници, когато Русия анексира Крим и остави Украйна на плещите и бюджетите на западните държави. Цената също беше доста тежка – сериозните икономически санкции на почти целия богат свят, свалиха в нокдаун руската икономика. Още по-неочаквано Русия влезе и в сирийския конфликт, при това съвсем на истински и съвсем легитимно – чрез покана на режима в Дамаск. Русия беше първата външна на района държава, която влезе в директен сблъсък с „Ислямска държава“, прати спецназ-а на терен и анпасан помля и опозицията на Башар Асад. Невинните жертви (съпътстващи щети, по американски) бяха стотици. Точно преди две години се чуваха доста сериозни говорители, които предупреждаваха Кремъл, че ще затъне в блато, което може да го повлече на дъното. Имаше и обективни причини да се правят подобни анализи. Войната е скъпа, а Изтокът – деликатно занимание. Последната намеса на руснаци извън собствената територия беше Афганистан – авантюра, която костваше имиджа и съдбата на Съветския съюз. Така казват. Интересен паралел може да се направи днес с онова време и сега. През 1980-а СССР беше домакин на Олимпиадата и западният свят бойкотира игрите. Днес Русия е отлъчена от предстоящата зимна Олимпиада, макар и по други причини, които в крайна сметка са също политически. Така им върви на руснаците – на откриването на Олимпиадата в Пекин започна войната между Грузия и Русия за Осетия, по време на Олимпиадата в Сочи Кремъл влезе в Крим, а днес… Седмица след решението на МОК за отлъчване на целия руски отбор за зимните игри в Пьонгчан, Владимир Путин кацна във военно-въздушната си база в Сирия. Руският лидер се срещна с Башар Асад, обяви че действията на неговите войски там приключват и отправи заплахи към терористичните организации в стил Доналд Тръмп към Северна Корея, с малката разлика, че всички са наясно с факта, че Путин не пита Думата за своите решения. Просто получава аплодисменти. Ако драснем чертата, ето какво спечели Кремъл от тази война дотук. Първо, върна се на световната политическа сцена. Гарантира си добри съюзници в лицето на Иран и Сирия, а успя не просто да стопли отношенията си с Турция – най-голямата натовска държава след САЩ, а да води изключително активна политика с Анкара в Близкия изток. Така издигна авторитета си в Азия и Близкия изток, като получи признанието на държава, смело втурнала се в битка с „Ислямска държава“. По време на войната Русия тества нови образци оръжия, ракети, ПВО и космически технологии. Това повиши самочувствието на войската, а рейтингът на ВПК на страната скочи и днес Русия продава в над 50 държави, като държи дял от близо 23% , според данни на Международният институт за изследване на мира в Стокхолм. Оказва се, че онова блато, за което казваха, че ще погълне голямата мечка, всъщност я излекува като поморийска кал.   Президентският самолет, с който Владимир Путин кацна тайно в Сирия, е Ту-214СР, конструиран в казанския завод. От този модел са произведени три екземпляра, като два от тях са предадени официално на администрацията на президента на Русия с тържествена церемония. За разлика от серийния вариант, Ту-214СР се управлява от четирима, а не от трима пилоти, оборудван е с допълнителни резервоари за гориво, които увеличават максималната далечина на полета от 7 на 10 хиляди км. Апаратурата, която се крие на борда, е известна на малцина. Това е всъщност летящ команден пункт на въоръжените сили. Президентският самолет беше ескортиран от изтребители Су-30.", "date": "2017.12.13", "title": " Сирийското блато излекува руската мечка\t\t\t"}
{"url": "https://trud.bg/%d0%bd%d0%b5-%d0%b5-%d0%b2%d1%8f%d1%80%d0%bd%d0%be-%d1%87%d0%b5-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82%d0%b8%d1%82%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8/", "text": " Първият и най-често срещан упрек към системата на висшето образование е наличието на твърде голям брой висши училища за държава с мащабите на България. При това, този упрек се отправя от всички страни, като се започне от непосредствено ангажираните с висшето образование ръководители и специалисти и се стигне до политически, стопански и държавни дейци от висок ранг, независимо че може те и да нямат непосредствен поглед върху образователната система. Бих добавил към тях и солови изяви на представители на европейски структури и специалисти от чужбина, чиито тези ме карат да се усъмня не само в техния професионализъм и компетентност, но и да ги разглеждам като опит за масово посичане на българските висши училища в контекста на разчистване на конкурентната среда от тяхното присъствие. И така, наистина ли висшите училища в България са толкова много, както непрекъснато се твърди от всички страни? На пръв поглед броят им наистина стряска. За мащабите на нашата страна 51(54) висши училища определено изглеждат много. Особено на фона на само 30 университета през 1990 година и при това, с около 2 милиона по-голямо население в страната отсега. За да отговорим на този въпрос, ще направим един сравнителен анализ с броя на висшите училища в близки по мащабите на България държави като население и територия, които са членки на Европейския съюз (ЕС). За целта избираме Дания, Белгия, Чешката република и Гърция. Анализът ще представлява едно обикновено сравнение между числеността на населението и броя на университетите в конкретната държава, като за целта определим съответно и на колко души от населението съответства един действащ университет в страната. За България със своите 51 университета този показател възлиза на 139 000 души от населението, съответстващи на 1 действащ университет в страната, в Белгия 1 университет „обслужва” 135 000 души или с 4 000 по-малко, в Чешката република те са 132 000 на 1 университет или със 7 000 по-малко, в Дания са 75 000 или с 64 000 души по-малко, и само в Гърция на 1 университет съответстват 140 000 души население или едва с 1000 души повече, отколкото в България. Това означава, че спрямо своето население броят на университетите в нашата страна е почти еднакъв с този на Гърция. Белгия има само 2 университета повече от нас, а Чешката република – 3. Ако се сравняваме обаче с Дания, то изоставането е почти двойно и в България би трябвало да има не 51, а 95 университета. Аналогични изчисления за броя на висшите училища спрямо общото население на Европейския съюз ще ни убедят във факта, че броят на висшите училища в България е напълно сравним с броя на висшите училища в държавите – членки на ЕС, както и в Европейския съюз като цяло. Следователно тезата за неимоверно нарасналата численост на висшите училища в нашата страна спрямо нейното население е категорично неоснователна и невярна. В този смисъл под израза „оптимизиране на мрежата от висши училища в България”, използван на институционално най-високо равнище, не трябва да разбираме редуцирането на техния брой, а нещо друго. Преди да отговоря на въпроса „Кое е това нещо друго?” обаче, ще се спра на някои позабравени или по-скоро пренебрегвани истини за университетите с присъщите им функции и тяхната връзка с прословутия „голям брой на висшите училища в България”. Обикновено, когато се говори за основните задачи на висшите училища, се споменават най-често тяхната учебна и изследователска функция и почти забравената възпитателната функция на университета, която освен начина на мислене на бъдещия специалист с висше образование, формира неговия бъдещ модел и стил на поведение като ръководител, начина на общуване в обществото и в професионалната му среда, ценностната му система и отговорност към неговите задължения и т.н. В случая обаче поставям акцент върху една друга функция на университета, която има изцяло социална насоченост и за която обикновено не се говори на каквото и да е равнище на обсъждане на проблемите на висшето образование. И това е фактът за неразривната връзка между самото наличие на висше училище в дадено селище и неговия бит, икономика, култура и въобще съществуването и развитието на това селище. С особена сила това се отнася за малките и средните градове, където и да са те по света. Достатъчен е един поглед назад във времето, за да се убедим в историческия факт, че селище, в което е основан и функционира университет, не само е просъществувало през столетията, но и винаги е било средище на интелектуален елит, на икономическо благоденствие и културен просперитет. Едва ли е необходимо да обяснявам защо това е така. Студентите са един постоянен и сигурен във времето немалък контингент от потребители, които трябва да се хранят, обличат, живеят, развличат, като при това, тяхното присъствие внася определен интелектуален и културен привкус в живота на градската общност. Не без значение е, че част от тях остават като постоянни жители на селището, било то постъпвайки на работа в университета или създавайки семейство с местни жители, или по друга причина. Това, от своя страна, увеличава интелектуалния и креативен потенциал на градската общност, което е в основата на способността й да се развива. Много образно и изключително сполучливо за взаимовръзката „университет – селище” е битуващата в академичните среди фраза, че: „Ако го нямаше Великотърновския университет, Велико Търново щеше да бъде толкова „велико”, колкото „велик” е Велики Преслав”. Такива примери в нашата страна могат да се посочат много. Достатъчно е само да се запитаме какво би представлявал град Свищов без Стопанската академия в него! По тази причина за преобладаващата част от малките и среден тип градове съществуването на университет в тях е въобще въпрос за съществуването и развитието на самото селище. Една доста близка аналогия може да се направи с училищата. В селищата, където те бяха закрити, започна масово обезлюдяване и в много от тях вече животът е замрял и те на практика не съществуват в икономически и в социален план. В този смисъл и в контекста на развиващата се демографска катастрофа в нашата страна, можем с голяма степен на увереност да прогнозираме, че регионалният обществен натиск за разкриване на нови висши училища в селища като Казанлък и други от този тип ще се засилва все повече. В потвърждение на тезата, че не броят на университетите предопределя качеството на висшето образование, привеждам пример от една от световните класации на университетите (Webometrics), в която е отразено присъствието на университети от държавите, с които вече се сравнихме, съответно сред най-добрите от първите сто университета – класация ТОП 100 (от 1 до 100), и също – ТОП 200 (от 100 до 200), ТОП 500 (от 200 до 500) и ТОП 1000 (от 500 до 1000). Данните от класацията са отразени в таблицата по-долу, като не мога да подмина отчайващия факт, че България класира само един свой университет и то в ТОП 1000, (Софийския университет – на 931 място). Посочените данни недвусмислено показват, че не броят на университетите е факторът за мястото, което заемат тези университети в световната класация на най-добрите от тях. Ако по брой университети ние сме относително сравними с изследваните държави, то по мястото на българските университети в тези световните класации изоставаме и то драстично. Доста тъжна констатация, която говори много за равнището на българското висше образование и за мястото на българските университети сред академичните им събратя от Европа и от света. Само ще допълня, че веднага след нас в световната класация за м. януари 2017 г. са Литва, Беларус, Ливан, Коста Рика, Кения и т.н. Защо е така? Ще потърсим отговорите в следващите публикации от поредицата „Висшето образование в България”.", "date": "2017.12.13", "title": " Не е вярно, че университетите в България са много"}
{"url": "https://trud.bg/%d1%85%d0%b5%d1%80%d0%be-%d0%bc%d0%be%d0%b6%d0%b5%d0%bc-%d0%b4%d0%b0-%d0%b8%d0%b7%d0%bd%d0%b5%d0%bd%d0%b0%d0%b4%d0%b0%d0%bc%d0%b5-%d0%bc%d0%b8%d0%bb%d0%b0%d0%bd-%d0%b8-%d1%86%d1%8f/", "text": "Димитър Димитров, наставникът на „Лудогорец“, изрази оптимизъм относно предстоящите сблъсъци с „Милан“ в Лига Европа. Опитният специалист, награден за най-добър треньор на месец октомври, вярва, че „орлите“ са способни на изненада срещу седемкратният шампион на Европа. „Сблъсъкът с „Милан“ е една огромна емоция – обяви Херо в „Пресклуб България.“ – Отбор, който е печелил десетки титли и купи. Това е огромно предизвикателство за нашите футболисти. Огромна чест за нас е да докараме такъв клуб като „Милан“. Ще се опитаме да се противопоставим достойно. До мача с тях има доста време, те имат шанс да си подобрят формата, в която са. Те направиха огромна селекция за 200 милиона евро. Нещата там не се получават. Надявам се и до срещата с нас да не им се получават. Щастлив съм от жребия. „Милан“ е фаворит, но аз мисля, че сме се доказали през годините. Надявам се да покажем такава игра, че да изненадаме цяла Европа.“", "date": "2017.12.13", "title": " Херо: Можем да изненадаме „Милан“ и цяла Европа"}
{"url": "https://trud.bg/%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d1%81%d0%b5-%d0%b4%d0%be%d0%b2%d1%8a%d1%80%d1%88%d0%b2%d0%b0-%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d0%bd%d0%b5%d1%82%d0%be-%d0%bd/", "text": "До Коледа ще приключат всички довършителни ремонтни дейности, свързани с проекта за рехабилитация на канализационната и водоснабдителната мрежа на Асеновград по 8 улици, които ще бъдат и асфалтирани. Това съобщи днес пред журналисти кметът на общината д-р Емил Караиванов. До четвъртък вечер ще се довършва полагането на асфалтовата настилка на кръстовището на улица „Индустриална” и улица „Възрожденци”. В петък и събота ще затвори за движение улица „Иларион Макариополски” и ще бъдат положени два пласта асфалт. На 19 и 20 декември ще бъде изцяло завършен участъкът при улиците “Захари Стоянов” и “Плиска”. На 20 и 21 декември ще бъдат положени и оставащите пластове асфалтова настилка на улица “Александър Стамболийски” до магазин „Т-маркет”, след което строително-монтажните работи продължават по цялостното завършване на ул. „Александър Стамболийски” и полагане на последния износващ пласт на околовръстния път. Продължава работата по улица „Речна”. До 20 декември ще бъдат изцяло завършени улица „Княз Борис Първи” и улица „Цар Иван Асен Втори” в ремонтираните участъци, гарантира още градоначалникът д-р Караиванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " До Коледа се довършва асфалтирането на 8 улици в Асеновград по водния цикъл"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-3/", "text": "Готардският тунел в Швейцария е затворен заради катастрофа, при която загинаха двама души. В тунела се сблъскали лек автомобил с товарен камион. В резултат на произшествието е повредена инфраструктурата на съоръжението. Очаква се по-късно следобед тунелът отново да бъде открит за движение. В момента от двете му страни има струпване на много превозни средства. Готардският тунел бе открит през 1980 година. Той е третият по дължина тунел – 16,9 километра. Има по една лента в двете посоки и е без мантинела между тях. Най-голямата катастрофа в тунела се случи през 2001 г., когато при удар на два товарни камиона загинаха 11 души. Тогава тунелът бе затворен за два месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Двама души са загинали при катастрофа в третия най-дълъг тунел в света"}
{"url": "https://trud.bg/%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%bf%d1%80%d0%b5%d0%b4-%d0%b5uractiv-%d0%b5%d0%b2%d1%80%d0%be%d0%bf%d0%b0-%d0%b4%d0%b0-%d0%bf%d1%80%d0%b8%d0%b5%d0%bc%d0%b5-%d0%b1%d1%8a%d0%bb%d0%b3/", "text": "Неприемането на България и Румъния в Шенген страни има тежка политическа цена: срива доверието в ЕС. Това казва президентът на ПЕС Сергей Станишев в интервю за Еuractiv. Припомняме, че утре в Страсбург евродепутатите ще дебатират присъединяването ни към Шенгенското пространство по инициатива на Станишев. “България и Румъния изпълниха всички критерии за присъединяване към Шенгенското пространство още преди 7 години”, казва президентът на ПЕС.", "date": "2017.12.13", "title": " Станишев пред Еuractiv: Европа да приеме България в Шенген"}
{"url": "https://trud.bg/%d0%bd%d0%be%d0%b2-%d1%86%d0%b5%d0%bd%d1%82%d1%8a%d1%80-%d0%b7%d0%b0-%d1%80%d0%b5%d1%85%d0%b0%d0%b1%d0%b8%d0%bb%d0%b8%d1%82%d0%b0%d1%86%d0%b8%d1%8f-%d0%b8-%d0%b8%d0%bd%d1%82%d0%b5%d0%b3%d1%80%d0%b0/", "text": "Нов център за рехабилитация и интеграция за деца и лица с увреждания отвори врати в сряда в Пловдив на Главната улица „Княз Александър Батенберг Първи“ 27 в сградата, където преди време се помещаваха партийните централи на СДС и „Атака” в града под тепетата. „Това е още една от 50-те социални услуги, които Община Пловдив предоставя на хората с различни потребности. Община Пловдив се стреми да надгражда услугата и с помощта на мобилния екип на центъра “, обясни заместник-кметът на Пловдив по социалната политика Георги Титюков. Услугата дава възможност децата да бъдат отглеждан в семейна среда, да получават качествени специализирани грижи и помощ по отношение на логопедични и психологични потребности и интеграция. Капацитетът на центъра е 35 души, но реално тези, с които се работи, са 50. Екип от рехабилитатори, логопед, психолог, социален работник, специалист по терапевтична езда оказват подкрепа на деца и лица с тежки физически и множествени увреждания. За тези, които имат трудности с придвижването, се правят посещения и по домовете, като се работи и със семейства им. „Община Пловдив предостави 3 допълнителни помещения на Центъра, а с любезното съдействие на дарител, бе извършен ремонт. Помещенията са оборудвани и обзаведени със специализирани уреди“, допълни Атанас Тавков, председател на сдружение „Различни, но равни“. Центърът изцяло е изграден в съответствие с терапевтичната му дейност. Услугите се предлагат почасово, като по този начин се цели да се обхванат колкото се може повече нуждаещи се. От тях могат да се възползват и жители на други съседни на общини. Заместник-кметът на Пловдив Георги Титюков съобщи още, че през 2018 г. общината ще разкрие още 7-8 социални услуги по оперативна програма „Региони в растеж“ – 2 дневни центъра за деца с увреждания, 2 – за настаняване от семеен тип, преходно и наблюдавано жилище и център за обществена подкрепа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Нов център за рехабилитация и интеграция за деца и лица с увреждания откриха в Пловдив"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%b8%d0%b7%d0%bc%d0%b0%d0%bc%d0%b8%d1%82%d0%b5-%d1%81-%d0%bf%d1%80%d0%b5%d1%85%d0%b2%d1%8a%d1%80%d0%bb%d1%8f%d0%bd%d0%b5%d1%82%d0%be-%d0%bd%d0%b0-%d1%84%d0%b8/", "text": "Край на практиката да се прехвърлят задлъжнели фирми на клошари опитва да сложи парламентът, след като прие окончателни промени в Кодекса на труда (КТ). Според тях недобросъвестни работодатели вече няма да могат да приписват компанията си на трети лица и да бягат от финансови задължения към работниците. Измененията предвиждат фирма с нает персонал да може да се прехвърли на друг собственик, само след като той изплати забавените заплати, обезщетения и задължителните осигурителни вноски на всички служители, които имат трудов договор. Законът предвижда да се изплатят и забавените пари на хората, включително на тези, които са прекратили договора си с фирмата до три години назад. “Всички, които през последните 3 години не са си получили заплатите от своите некоректни работодатели, вече ще могат да го направят през Фонда за гарантиране на вземания на работници от фалирали предприятия”, обяви омбудсманът Мая Манолова в Народното събрание. Тя бе инициатор на поправките в кодекса. Манолова призна, че работници с неизплатени заплати няма да могат да си получат парите веднага, но процесът ще се случи в рамките на следващата година. “Нито един лев, който се дължи на работник, няма да бъде изгубен”, обеща омбудсманът. С промените се засилва и властта на Главна инспекция по труда (ГИТ). Тя ще може да започва процедура по  несъстоятелност, ако не са изплатени заплатите на повече от 1/3 от работниците в предприятието. Новата функция ГИТ ще започне да изпълнява от 31 март 2018 година. Според промените работодатели, които дължат заплати и обезщетения на служителите си, вече няма да могат да участват в процедури по обществени поръчки като изпълнители и подизпълнители. Към момента общите забавени възнаграждения на работници у нас надхвърлят 27 млн. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Спират измамите с прехвърлянето на фирми\t\t\t"}
{"url": "https://trud.bg/%d1%88%d1%83%d0%bc%d0%b5%d0%bd%d0%b5%d1%86-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d1%81%d1%80%d0%b5%d1%89%d1%83-20-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0/", "text": "Шуменецът Петьо Стайков излезе с табела в центъра на града на импровизиран протест, защото смята, че неправилно е глобен с 20 лв. Сумата няма значение, шофьорът счита, че е прав и се зарече и в четвъртък да постои на видното място пред сградата на общината.  Стайков бил санкциониран на 5 декември към 10,15 ч., защото спрял колата си на ул.”Алеко Константинов” след автобусна спирка. Забранителният знак бил неведим, най-вероятното през нощта мародери са го обърнали и сочел към сградите, а не към улицата. Като си свършил работата в близка банка на чистачката му стоял фишът от КАТ. “Отидох при полицаите и ги питам “защо ме глобявате”, а те казват – “ето го знака”. Казвам, че не съм го видял, защото е обърнат и съм паркирал. Те казаха, че общината трябвало да ги обръща. А според мен полицаите трябва да се обадят на общината, да помогнат, нали имат ръце…”, коментира шуменецът. И пита – не е ли възможно в ситуацията да се обърне знака и да се скъса фишът?  Снимката с протестната табела на шуменеца се завъртя в социалните мрежи и предизвика разнопосочни коментари. Едни одобряват недоволството му, но други опонират и коментират, че мястото е всеизвестно като забранено за паркиране. По-късно от пресцентъра на полицията в Шумен коментираха, че “Този знак, за който г-н Стайков оспорва констатираното нарушение, е дублиран на първи, който е в началото на ул.”Алеко Константинов”. Първият и вторият важат до кръстовището образувано от улиците “Алеко Константинов” и “Цар Иван Александър” – в участъка, на който е паркирал. Стайков е поискал да жали наложената му глоба с фиш. За целта му е предложено да му бъде съставен акт, който ще може да обжалва. Отказал е категорично и се е подписал.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Шуменец протестира срещу 20 лв. глоба за невидим знак"}
{"url": "https://trud.bg/%d1%83%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-22-%d0%b6%d0%b8%d0%bb%d0%b8%d1%89%d0%b0-%d0%b1%d0%b5%d0%b7-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%b7%d0%b0-%d1%81%d0%be/", "text": "В рамките на засилените мерки за противодействие на битовата престъпност в малките и отдалечени населени места във вторник в град Баня и пловдивските села Розино, Христо Даново и Слатина (Община Карлово) бе проведена специализирана полицейска операция. Съвместните действия са осъществени от служители на РУ на МВР-Карлово, „Специализирани полицейски сили” и Зонално жандармерийско управление – Пловдив. Участвали са и представители на държавните горски стопанства в Карлово и Клисура, Община Карлово и нейните дирекции “Незаконно строителство” и “Социално подпомагане”. По време на акцията са проверени 71 адреса, 103 моторни превозни средства, 8 търговски обекта и 228 лица. Установени са 22 жилища без документи за собственост, съставени са 22 акта по законите за МВР и гражданската регистрация и по един – съгласно Закона за горите и Кодекса за застраховането. За нарушения на Закона за движение по пътищата са издадени 10 акта и 25 глоби с фиш, а с полицейски протокол по Закона за МВР е предупредено едно лице. Според действащия междуинституционален механизъм по обхващане и задържане в образователната система на деца и ученици, са посетени 10 адреса, като в 5 от случаите са съставени предупредителни протоколи на родители. Образувано е бързо производство за управление на автомобил с регистрационен номер, издаден за друго МПС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Установиха 22 жилища без документи за собственост в ромските махали в Община Карлово"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%b8-%d0%b7%d0%b0-%d1%81%d0%b5%d1%80%d0%b8%d0%b9%d0%bd%d0%b8/", "text": "Двама тийнейджъри, извършили серийни грабежи през последния месец, залови варненската полиция. Единият, на 18 г., за по-малко от седмица нападнал два пъти един и същ денонощен магазин за хранителни стоки в кв. Младост. На 30 ноември маскиран нахлул в обекта, заплашил с нож продавача и прибрал скромния оборот от 35 лв. Шест дни по-късно дръзкият апаш повторил същия сценарий и успял да си тръгне със 150 лв. За три грабежа на дамски чанти и мобилен телефон в ареста попаднало и непълнолетно момче. Посред бял ден то причаквало жертвите си в тревна площ зад голям хранителен магазин в кв. Владиславово и със сила им издърпвало чантите. Оказало се, че детето има и предишни криминални регистрации. Срещу двамата грабители са образувани досъдебни производства под надзора на Районната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Спипаха двама тийнейджъри за серийни грабежи"}
{"url": "https://trud.bg/%d0%ba%d0%be%d0%bd%d1%82%d0%b5-%d0%bd%d1%8f%d0%bc%d0%b0-%d0%ba%d0%be%d0%b9-%d0%b4%d0%b0-%d1%81%d0%bf%d1%80%d0%b5-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%81%d0%b8%d1%82/", "text": "Антонио Конте, мениджърът на „Челси“, даде да се разбере, че Висшата лига е състезание с един кон. Италианският наставник обяви след успеха с 3:1 над „Хъдърсфийлд“, че в момента няма тим, който да спре „гражданите“.  „Трудно е дори да си помислиш, че може да се бориш с тях за титлата, когато имаш състав като техния – обясни бившият селекционер на Италия. – Хората мислят негативно, те говорят глупости. Предпочитам да кажа истината пред красивата лъжа. Трябва да бъдем реалисти. Когато този отбор печели 15 от 16 мача, е трудно да се конкурираш с него. В противен случай с „Юнайтед“, „Тотнъм“ и „Ливърпул“ щяхме да се борим за титлата.“  В другия край на класирането поводи за радост имаше и „Кръстъл Палас“. Тимът на Рой Ходжсън постигна драматичен успех с 2:1 над „Уотфорд“ в свирепата битка за оцеляване. Победата на лондонския тим дойде след късен обрат след 89-ата минута. Мач №400 за „орлите“ пък записа 38-годишният Джулиан Сперони. В друга среща „Бърнли“ надви с 1:0 „Стоук“ у дома.", "date": "2017.12.13", "title": " Конте: Няма кой да спре „Манчестър Сити“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-12-%d0%bd%d0%be%d0%b2%d0%b8-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80%d0%b0-%d0%bb%d0%b5%d1%82%d1%8f%d1%82-%d1%87%d0%b5/", "text": "Министър-председателят Бойко Борисов постави на днешното правителствено заседание въпроса за дисбалансите при осигуряването на средства за въоръжение на различните родове войски, съобщиха от Министерски съвет. Той посочи, че основната част от закупената техника са транспортни вертолети и самолети, за които не е предвидена поддръжка при сключването на договорите, и сега са приземени. „От 12 „Кугър“-а, защото не е достатъчно само да ги платим, осем не летят. Но и на никой не му прави впечатление, че не летят, защото те нямат функции… И трите „Спартан“-а на 31 декември спират да летят, а сега лети само един от тях. Това ми докладва Каракачанов днес след направената от него проверка. Никой не можа да ми обясни от военните защо само транспортни средства и само за авиацията е отишла такава огромна сума от бюджета на държавата“, посочи Борисов. Той възложи на министрите на отбраната и на финансите да направят преглед и оценка на възможностите за договорите за поддръжка на наличната техника, които може да бъдат сключени до края на годината. „Всеки ден слушам още нови самолети да купуваме, а никъде и никой не говори за поддръжката колко ще струва след това. Най-вероятно по същия начин ще останат на летищата да си стоят така, както „Спартан“-ите и хеликоптерите“, каза премиерът. Според него част от възстановените вертолети биха могли да бъдат използвани за нуждите на Спешната помощ. БОЙКО БОРИСОВ: Каракачанов!  КРАСИМИР КАРАКАЧАНОВ: Проектът е изготвен с цел осигуряване на допълнителните разходи в размер на 19 милиона 900 хиляди лева по бюджета на Министерството на отбраната за 2017 година в съответствие с Решение №231 от 2016 година на Министерския съвет – проект за инвестиционен разход, осигуряване на летателна годност за самолетите МиГ-29, който е с времеви обхват 2016-2017 година, тоест това е по бюджета на Министерството на отбраната.  БОЙКО БОРИСОВ: Искам да се съберем с военния и с финансовия министър най-скоро, защото се оказва, че има много голям дисбаланс през годините в парите, които са отпускани за трите рода войски.  Нещо повече – купени са 12 „Кугър“-а, транспортни хеликоптери. Повтарям, транспортни. В изправност да летят днес са четири. Така са купувани – нито поддръжка, нито е смятано колко пари ще струват… И не мога да си обясня, министър Радев, защо са 12 транспортни хеликоптера! После, три „Пантер“-и – пак хеликоптери и пак транспортни, и три „Спартан“-а – самолети, но също транспортни. Сиреч 98-99 процента… колко, Радев, процента от бюджета за техника на отбрана през годините отива за авиация?  От 12 „Кугър“-а, понеже не се поддържат, скъпа е поддръжката, защото не е достатъчно само да ги платим, осем не летят. Но и на никой не му прави впечатление, че не летят, защото те нямат функции. И трите „Спартан“-а на 31 декември спират да летят, а сега лети само един от тях. Това ми докладва Каракачанов днес след направената от него проверка. Никой не можа да ми обясни от военните защо само транспортни средства и само за авиацията е отишла такава огромна сума от бюджета на държавата.  Второ, след като имаме 12 такива най-съвременни хеликоптери, от които осем са на земята и не летят, дали да не помислиш, Ананиев, да вземем от тях да предислоцираме два или три към здравеопазването – да ги оборудваме и при катастрофи, аварии и бедствия реално да вършат някаква работа, защото те са на огромни цени, а така си седят.  Но така или иначе, Горанов, ми се иска до края на годината да подпишем договори за поддръжка, да платим поне по това, което имаме. Защото всеки ден слушам още нови самолети да купуваме, а никъде и никой не говори за поддръжката колко ще струва след това. Най-вероятно по същия начин ще останат на летищата да си стоят така, както „Спартан“-ите и хеликоптерите. Затова, да видим какви са ни възможностите и до края на годината да се направи. Както и за ремонта на сградите в поделенията, това, което армията заслужава.  Пак повтарям, искам да направите сметка и да убедите – не само мен, а и колегите си – защо само за авиация и то транспортна авиация? За сухопътните войски какво предвиждаме? Какво е предвидено и…  Кажи, Радев.  ВАЛЕНТИН РАДЕВ: Нашето първо правителство изплати 576 милиона точно за „Спартан“-ите и за „Кугър“-ите. И освен това, ние сключихме договора за поддръжката, не беше предвидено за „Спартан“-ите, който изтича сега. Нашето правителство тогава, когато нямаше пари и бяхме в криза, го направихме. Никой не беше помислил за жизнения цикъл, както Вие казахте преди малко – за поддръжката.  БОЙКО БОРИСОВ: За целта днес това да се подготви, за да може до края на годината да се подпишат договори, Каракачанов, всичко да се подготви. Като сме дали милиарди, поне да знаем, че транспортни – транспортни, но пак за нещо да ги ползваме.  КИРИЛ АНАНИЕВ: Между другото, това е много добра идея, защото аз искам да вкарам за „Спешна помощ“ два хеликоптера, обаче парите не стигат.  БОЙКО БОРИСОВ: Не два, а три ако искаш. Четири ползваме, а осем, за стотици милиони платени, стоят. Първо ще ги ремонтира Каракачанов и ще ти ги дадем ремонтирани.  КРАСИМИР КАРАКАЧАНОВ: Това няма, както казва министърът на финансите, това няма да намали разходите по тях за поддръжка, но могат по целесъобразност да се използват. Тази посока е правилна.  БОЙКО БОРИСОВ: Отработете го.  КРАСИМИР КАРАКАЧАНОВ: Хем пилотите ще летят.  ТОМИСЛАВ ДОНЧЕВ: Част от плащанията не са на полетен час, а са на годишна база. Тоест, ако имаш актива и той е в годно за експлоатиране състояние, трябва да плащаш.  В този смисъл няма нужда и няма смисъл да се прехвърлят към друго ведомство, а по-скоро може да се направи един рамков договор с Министерството на здравеопазването, например за една или две машини, в зависимост от нуждите при транспортиране на тежки пациенти и при катастрофи, и да изпълнява тези функции стои дежурна част.  КРАСИМИР КАРАКАЧАНОВ: Няма как да се прехвърлят, защото няма кой да ги кара тези хеликоптери. Трябва пак да са военни пилоти.  ТОМИСЛАВ ДОНЧЕВ: Това е едно.  И в проекта все пак имаме шест броя Ми-17, от които, доколкото разбирам, наличен и в състояние да лети е един, което отваря темата, че колегите от Министерството на вътрешните работи почти всяка година пращат подобна техника да гаси пожари. И след като се възстановява летателната годност, редно е принципно един рамков договор с Министерството на вътрешните работи да уреди принципно как тези машини се ползват и за гасене на горски пожари, и за други нужди. Две или три машини от всички, които притежаваме общо – 18 машини, ако не броим Ми-24.  КРАСИМИР КАРАКАЧАНОВ: Идеята е да минават през „Терем летец“, което е дружество на Министерството на отбраната, и да влизат в употреба, защото и там след известно време ще стане като с „Кугър“-ите – имаме ги, не са отделени необходимите средства за поддръжка и ремонт, и няма да летят. Това е същото, което каза и вицепремиерът Дончев.  ТОМИСЛАВ ДОНЧЕВ: Или планираме национален капацитет да поддържаме и седемнадесетките, и осмиците.  БОЙКО БОРИСОВ: Сумата, Горанов, ще е около 130 милиона, да свикваш с нея. До следващото заседание да отлежава. Това е толкова скъпа… Въпросът е не само да се купуват, но и да се поддържат. И когато се купуват, да има смисъл за какво.  КИРИЛ АНАНИЕВ: Ако станат за медицински цели, трябва да се предвиди и медицинска екипировка.  БОЙКО БОРИСОВ: Тъй като сутринта ми докладваха какво е правено през годините и каква е летателната годност на това, за което сме дали милиарди, се оказа, че от 12 – четири, а от три „Спартан“-а – нула. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Борисов: От 12 “Кугър”-а летят четири, а от три „Спартан“-а – нула\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%80%d0%b0%d0%b7%d0%bb%d0%be%d0%b3-%d0%b8%d0%bd%d0%b6-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b3%d0%b5%d1%80%d1%87%d0%b5%d0%b2-%d0%bb/", "text": "Липсата на актуализация на Плана за управление на Национален парк „Пирин” спира развитието на туризма и в община Разлог, алармира кметът Красимир Герчев. Община Разлог също иска да развива зимен туризъм, за това те настояват отдавна. Идеята им е да комбинират зимен туризъм и голф, има инвеститорски интерес към ски писта „Кулиното“ край Предел, но и тук, както при Банско казусът е свързан с промяна на Плана за управление на НП „Пирин“. „По този въпрос обаче се спекулира много, най-вече от тези, които се обявяват за природозащитници. Трябва да се знае, че при поява на инвестиционно предложение, то следва да мине през всички законови процедури и одобрения. Искаме планината да се ползва за туризъм, защото това са приходи и за общините, и за държавата, и за местното население. Досегашният План е остарял и няма как той да е меродавен за днешните условия, след като икономическата ситуация в страната е променена. А без намесата на държавата въпросът няма как да бъде решен. Никой не иска от държавата да финансира проекти за развитие на зимния туризъм. Има инвеститори, които търсят и искат да реализират такива добри проекти. Анализът, който е направен по отношение на ски писти, ски пътища показва, че ние имаме прекрасни условия за развитие на туризма“, коментира още горещата тема кмета на Разлог. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Кметът  на Разлог инж.Красимир Герчев: Липсата на промяна на Плана за управление на НП“Пирин“ спъва развитието и на Разлог"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d0%bf%d0%be%d0%b5-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82%d0%b2%d0%be%d1%82/", "text": "В качеството си на следващ ротационен председател на Съвета на ЕС по околна среда министър Нено Димов пое символично „щафетата“ от естонския си колега Сиим Киислер. Традиционната церемония по предаване на Председателството се състоя днес в Брюксел, съобщават от МОСВ. От там припомнят, че първото българско председателство на Съвета на ЕС започва от 1 януари 2018 г. и ще продължи до 30 юни 2018 г. “Като ротационен председател на Съвета на ЕС по околна среда страната ни ще работи за запазване на високите стандарти за опазване на околната среда и качеството на живот на населението посредством устойчив растеж и „зелена икономика“. Основните приоритети на българското председателство в областта на политиката по околна среда ще бъдат кръговата икономика и екологичните иновационни инициативи, насочени към ефективното използване на ресурсите, намаляване на вредното въздействие върху околната среда и здравето на хората, включително посредством нови технологии. Акцент по време на председателството ще бъдат подобряването на качеството на атмосферния въздух и по-доброто регулиране. В рамките на председателството страната ще постави фокус и върху подобряването на качеството на атмосферния въздух и по-доброто регулиране”, пишат още от ведомството.", "date": "2017.12.13", "title": " Министър Димов пое председателството на ЕС по околна среда"}
{"url": "https://trud.bg/%d0%b7%d0%b0%d0%bf%d0%be%d1%80%d0%b8%d1%80%d0%b0%d1%85%d0%b0-14-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0-%d0%bd%d0%b0-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b5%d0%bd/", "text": "По искане на Районна прокуратура – Павликени, съдът  допусна обезпечение, чрез налагане на запор върху 14 автомобила, собственост на обвиняем за телефонна измама. В хода на разследване за телефонна измама, извършена на 19.09.2017 г. в гр. Павликени, е установено, че безработният и без доходи обвиняем Петър Г., на 47 години от гр. Ветово, е собственик на 14 автомобила – 12 леки и 2 товарни. По предложение на Районна прокуратура – Павликени, съдът допусна конфискация, издадена е обезпечителна заповед и е наложен запор върху колите, собственост на обвиняемия. Прокуратурата е информирала Комисията за отнемане на незаконно придобито имущество за установеното имущество на Петър Г. Същото лице е привлечено в качеството на обвиняем за престъпление измама, извършена в съучастие и при условията на опасен рецидив, за което се предвижда наказание от 3 до 10 години лишаване от свобода, като съдът може да постанови конфискация до една втора от имуществото на виновния. На 19.09.2017 г. в гр. Павликени, действайки в съучастие, като съизвършител с Димитър З. от гр. Ветово, с обвиняемия се представили за разследващ полицай и полицейски служител и измамили двама възрастни павликенчани. Мошениците обяснили на семейството, че ще съдейства на внука им да избегне наказателна отговорност и че съдействат на полицията за залавяне на телефонни измамници, като по този начил отмъкнали 2 000 лева. По искане на прокуратурата на Петър Г. е с взета мярка за неотклонение „задържане под стража“. Димитър З. изтърпява наказание лишаване от свобода в затвора в Белене. Районна прокуратура – Павликени е изпратила на държавен съдия изпълнител – РС Русе определението на Районен съд – Павликени и обезпечителна заповед и е образувано изпълнително дело и наложен  запор върху движимите вещи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Запорираха 14 автомобила на безработен телефонен измамник"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8%d1%8f-%d0%b8%d0%b7%d0%bd%d0%be%d1%81-%d0%bd%d0%b0-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0/", "text": "Изпълнителната агенция по лекарствата (ИАЛ) вече ще има правомощията да забранява или  ограничава износа на медикаменти от страната, когато това е в ущърб на вътрешното потребление. Това обясни министърът на здравеопазването Кирил Ананиев, след като Министерски съвет одобри в сряда проект на Закон за изменение и допълнение на Закона за лекарствените продукти в хуманната медицина. Промените предвиждат създаване на експертна комисия, която ще води на отчет два списъка с лекарства. Единият ще включва тези, които са липсващи в аптеките или ограничени като количества. Другият ще е с медикаменти, за които в рамките на предходните три месеца ИАЛ е била уведомена от търговците на едро, че са планирани за износ. За първи път ще бъде създадена информационна система, на базата на която ще се следи движението на лекарствените продукти. Тя ще ги наблюдава от влизането им на територията на България, през търговеца на едро, до търговеца на дребно (аптеката), или до аптеките в болниците. Така ще се установява къде има липса на съответния продукт, откъде се отклоняват лекарства – т.нар. паралелен износ. Предвиждат се по-високи санкции – от 10 хил. до 35 хил. лв., с имуществени до 100 хил. лв., за нерегламентирана търговия с лекарства. Промените ще включват и намаляване на административните тежести при дарения на лекарства, както за производители и търговци на медикаменти. Нова наредба ще регламентира и лечението с лекарства за състрадателна употреба. Това ще позволи на обречени пациенти да бъдат лекувани с експериментални терапии при желание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Спират нелегалния износ на лекарства от страната (обзор)\t\t\t"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d1%84%d1%83%d1%82%d0%b1%d0%be%d0%bb%d0%b5%d0%bd-%d0%b1%d0%be%d1%81-%d0%b7%d0%b0-%d0%bd%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82/", "text": "Председателят на Управителния съвет на футболен клуб „Асеновец” Драгомир Георгиев е новият шеф на Общинския съвет в Асеновград. 56-годишният икономист по образование и общински съветник от ПП „Народен съюз” бе единствената предложена кандидатура за заместник на отстранения от поста му на 29 ноември досегашен председател на местния парламент Светозар Шуманов (Реформаторски блок) по време на извънредната сесия. На нея присъстваха 32-ма от всичките 33-ма старейшини, като дългогодишният финансов контрольор в НОИ-Пловдив и бивш главен счетоводител на Община Асеновград бе избран за нов председател с 18 гласа „за”, 11 „против” и три от бюлетините в урната бяха обявени за недействителни. „Съвсем отскоро съм в политиката – едва от 2 години, но смятам, че ще бъда полезен и това ще го оцените всички вие. Благодаря на д-р Шуманов и се надявам, че ще мога да разчитам на опита му”, бяха първите думи на новия шеф на местния парламент в Асеновград. Драгомир Георгиев е роден през 1961 г. в Асеновград. Завършил е икономика и финанси в Държавния университет в Санкт Петербург със степен магистър и близо 30 години работи по специалността си. В ОбС-Асеновград досега бе член на комисиите „Бюджет и финанси”, „Правна” и „Предотвратяване и установяване на конфликт на интереси”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Избраха футболен бос за нов председател на Общинския съвет в Асеновград"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b0%d0%bd%d0%ba%d0%be%d0%b2-%d1%81%d0%bf%d0%b5%d0%ba%d1%83%d0%bb%d0%b8%d1%80%d0%b0-%d1%81%d0%b5-%d1%81-%d1%82%d0%b5%d0%bc%d0%b0%d1%82%d0%b0-%d0%b7/", "text": "Спекулира се с темата за цената на водата. Това каза министърът на регионалното развитие и благоустройството Николай Нанков по време на съвместно заседание на Комисията по околната среда и водите и на Комисията по регионално устройство и благоустройството. „Темата е актуална не само от последните месеци и седмици. Темата с цената се спекулира. МРРБ е институцията, която отговаря за провеждането на адекватна политика в един от най-тежките сектори – ВиК. Едва ли има нещо по-свързано с живота като цяло от водата. Във водата се е зародил животът. С липсата на вода и канализация се отива към епидемии. Във ВиК отрасъла са концентрирани активи – над 90 000 км е ВиК мрежа. Това са 240 км магистрали“, заяви Нанков. По думите му над 6000 са водоизточниците в експлоатация. „Тази инфраструктура трябва да се поддържа в добро състояние 24 часа. Секторът трябваше да бъде реформиран. Един от най-нереформираните сектори е този на ВиК. България рекордьор не само в ЕС по загуба на води. Друг огромен проблем е концентрацията на население в някои от по-големите населени места. Обезлюдяването на малките населени места“, допълни той и уточни, че през настоящия програмен период инвестициите се базират на нов подход – бенефициентите да бъдат ВиК дружествата и да се финансират част от инвестициите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Николай Нанков: Спекулира се с темата за цената на водата"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b0-%d1%81%d1%8a%d0%b2%d0%b5%d1%82%d0%bd%d0%b8%d1%87%d0%ba%d0%b0-%d1%81%d0%bc%d0%b5%d1%85%d0%be%d1%82%d0%b2%d0%be%d1%80%d0%bd%d0%be-%d0%b5-%d0%b2-21/", "text": "„Смехотворно е в 21-ви век кметството на един район на Пловдив да е в бараки, а именно такава е ситуацията с районната администрация на „Северен” от години”, заяви общинската съветничка от Реформаторския блок Пепа Деведжиева в деня, в който на територията на кметство „Северен” бе открита нова полицейска приемна в Шекер халаха. „Северен” е най-големият като площ район на града, в него е съсредоточена една значителна част от бизнеса и няма защо да се убеждаваме колко нелепо е инвеститорите да бъдат обслужвани в подобни помещения. Но всъщност представителите на бизнеса не са най-важните, достатъчно е да споменем, че когато наближат сроковете за плащане на местни данъци, хората стоят на опашки пред бараките, дори и когато вали сняг или дъжд. Няма администрация, която да има право на такова отношение към гражданите”, декларира Пепа Деведжиева. В две последователни бюджетни години Община Пловдив задели средства за преместване на кметството на район „Северен” на подходящо място, като единият вариант е това да стане в недовършената сграда на фирма „Заводски строежи”. Плановете за това са отпреди повече от 10 години, но фирмата е обявена в несъстоятелност и на ход е частен съдебен изпълнител. Независимо от предвидените средства реални стъпки така и не бяха направени. „Сега предстои да приемем бюджета на Пловдив за 2018 г. и мисля, че е крайно време в него да бъдат заделени пари за решаване на този проблем, но този път да поемем ангажимента да не пренасочваме тези средства за неотложни нужди. Спешни непредвидени разходи винаги ще има, но не трябва да ги покриваме с парите за район „Северен”. Иначе и хората, които имат някакъв проблем за решаване в кметството, и работещите там ще продължат да си общуват в помещения с линолеум на пода и шперплат по стените. Колко подходящо е това за една Европейска столица на културата, е риторичен въпрос”, допълни съветничката от РБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Общинска съветничка: Смехотворно е в 21-ви век районно кметство в Пловдив да е в бараки!"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bd%d0%b0-%d1%80%d0%b0%d0%b1%d0%be%d1%82%d0%bd%d0%b8-%d0%bf%d0%be%d1%81%d0%b5%d1%89%d0%b5%d0%bd%d0%b8%d1%8f-%d0%b2-%d0%bc/", "text": "Вицепрезидентът Илияна Йотова ще бъде на работни посещения в Република Македония и Република Гърция На 14 декември вицепрезидентът Илияна Йотова заминава за македонската столица Скопие за среща с представители на български организации в Република Македония. След това Илияна Йотова ще присъства на обявяването на инициатива за създаването на Българо-македонски бизнес клуб. В рамките на работното посещение вицепрезидентът ще се срещне с председателя на македонския парламент Талат Джафери и министър-председателя Зоран Заев. Планирана е среща и с Роберт Поповски – министър без портфейл, отговарящ за комуникациите, отчетността и прозрачността на Република Македония. На 15 декември вицепрезидентът Йотова ще бъде в Солун по повод десетата годишнина от създаването на българското неделно училище в града и ще участва в коледното му тържество. Предвидена е среща с игумена на Атонската обител „Св. Вмчк. Георги Зограф“ Негово Високопреподобие архимандрит Амвросий. По време на визитата вицепрезидентът ще проведе срещи с кмета на Солун Янис Бутарис и представители на официалните власти. На 16 декември в българското генерално консулство Илияна Йотова ще разговаря с представители на дружества на българската общност в Гърция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Илияна Йотова на работни посещения в Македония и Гърция"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d0%bb%d0%b0%d1%86%d0%b8%d0%be-%d0%bc%d1%8a%d1%81%d1%82%d1%8f%d1%82-%d0%bd%d0%b0-%d1%81%d1%8a%d0%b4%d0%b8%d1%8f/", "text": "Привържениците на „Лацио“ намериха любопитен начин да си отмъстят на рефера Пиеро Джакомели. Съдията изгони Чиро Имобиле и не отсъди дузпа за „орлите“ при поражението им от „Торино“ с 1:3 в мач от Серия А. Това се отрази на семейния му бизнес, след като част от тифозите успяха да свалят оценката на заведението му в известния сайт „TripAdvisor“ до най-ниското стъпало – 1. Сайтът се използва от туристи, за да разберат дали дадено заведение се ползва с доверие от клиентите.", "date": "2017.12.13", "title": " Фенове на „Лацио“ мъстят на съдия"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b7%d0%b0%d0%b4-%d1%80%d0%b5%d1%88%d0%b5%d1%82%d0%ba%d0%b8%d1%82%d0%b5-%d1%88%d0%be%d1%84%d1%8c%d0%be%d1%80-%d1%83%d0%b1%d0%b8/", "text": "Съдът остави в ареста Владимир Колев, който пиян зад волана, прегазил и убил велосипедист в Приморско, а после избягал. Колев не се яви в съда в сряда, а като причина за отсъствието си, той е посочил стара черепно-мозъчна травма, която се влошила след влизането му в ареста. Прокурорът по делото Георги Ханджиев коментира, че неявяването на обвиняемия е тенденциозно. Въпреки, че адвокатът на Колев поиска “домашен арест”, съдът го остави зад решетките. ДНК и автотехническа експертиза, заковават Колев като извършител на престъплението, коментираха от държавното обвинение. В същото време, близки на 33-годишния велосипедист Евелин от Приморско се събраха пред съда, в знак на протест срещу войната по пътищата. Те заявиха, че искат справедлива присъда за шофьора, отнел живота на Евелин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Съдът остави зад решетките шофьор, убил велосипедист"}
{"url": "https://trud.bg/%d0%be%d1%82-2-50-%d0%bd%d0%b0-3-00-%d0%bf%d1%80%d0%be%d0%bc%d0%b8%d0%bb%d0%b0-%d1%81%d0%ba%d0%b0%d1%87%d0%b0-%d1%82%d0%b0%d0%ba%d1%81%d0%b0-%d1%81%d0%bc%d0%b5%d1%82-%d0%b7%d0%b0-%d0%b3%d1%80%d0%b0/", "text": "Размерът на такса битови отпадъци (ТБО) за 2018 г. за жилищни и вилни имоти на граждани и предприятия в Асеновград да се повиши с 0.50 промила и от сегашните 2.50 да стане на 3.00 промила, е предложението на кмета на Асеновград д-р Емил Караиванов, по което Общинският съвет трябва да вземе решение на редовното си 35-то заседание за тази година, насрочено за 20 декември (сряда). За нежилищните имоти – лични и фирмени, промилът не се променя и за Асеновград остава 7.50, предлага още общинската администрация. Размерът на такса смет за Нареченски бани пък би следвало да се увеличи с 0.5 промила, а за Избеглии и Червен с 1 промила въз основа на предложенията, направени от кметовете им. Причините за повишаване на налога бяха разяснени от кмета на Община Асеновград д-р Емил Караиванов на последната му за 2017 г. редовна пресконференция. За 2018 г. има изрично разпоредено законово увеличение по чл. 64 от Закона за управление на отпадъците от 40 на 45 лв. на тон отпадък, минималната работна заплата нараства от 460 на 510 лв., увеличението на осигурителните вноски с 1 процент, а освен това се увеличават и контейнерите на фирмите, уточни градоначалникът под Асеновата крепост. Д-р Караиванов обясни още, че увеличението в лева за цялата 2018 г. е между 12 и 22.70 лв. за големи по площ и данъчни оценки жилища, както и тези, които се намират в централната градска част. Според кмета едва ли се са много домакинствата с жилищна собственост, които ще откажат да платят средно по 1,50 лв. на месец, за да има нормално сметосъбиране в Асеновград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " От 2.50 на 3.00 промила скача такса смет за граждани и фирми в Асеновград през 2018 г.\t\t\t"}
{"url": "https://trud.bg/%d1%83%d0%b4%d0%b0%d1%80%d1%8a%d1%82-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b5-%d0%bd%d0%b0-%d0%b4%d0%b8%d0%bc%d0%b8%d1%82%d1%80%d0%be%d0%b2/", "text": "Григор Димитров получи поредно признание. Родният тенис ас оглави класацията за удар на годината с майсторското си стоп воле с плонж при победата над японеца Юичи Сугита по пътя към титлата в Синсинати. На трето място с 12% пък е друг шедьовър на Димитров – магическо спиране на топката, отказало самия Рафаел Надал на „Мастърс“-а в Шанхай. Вчера Григор потвърди, че догодина ще участва на турнира на клей в Барселона, а освен това попълни профилите си в социалните мрежи с нови снимки от усилената си подготовка за новия сезон.", "date": "2017.12.13", "title": " Ударът на годината е на Димитров"}
{"url": "https://trud.bg/%d0%b1%d0%be%d0%b9-%d0%b7%d0%b0%d1%80%d0%b0%d0%b4%d0%b8-%d0%bf%d0%b0%d1%80%d0%ba%d0%b8%d1%80%d0%b0%d0%bd-%d0%b1%d1%83%d1%81-%d0%bd%d0%b0-%d1%83%d0%bb%d0%b8%d1%86%d0%b0-%d0%b2-%d0%bc%d0%be%d0%bd-2/", "text": "Двама мъже се сбиха заради паркиран пред гараж микробус в Монтана. След схватката единият от мъжете е откаран в „Спешна помощ”, а другият е в ареста, съобщиха от Областната дирекция на МВР. Боят се е разразил във вторник към 15 часа на улица “Генерал Столетов” . 44 годишният Емил Б. спрял автомобила си “Мерцедес Спринтер” пред гараж и тръгнал по работа, но от близката къща излязъл непознат мъж и се нахвърлил върху него. Нападателят размахал метална тръба и ударил по главата шофьора. С контузни рани мъжът е бил прегледан в Центъра за спешна медицинска помощ и е освободен за домашно лечение. Животът му не е в опасност, казаха медиците. Полицията е задържала 35 годишния нападател, според когото шофьорът го е нападнал пръв и той го е ударил при самоотбрана. Биячът ще остане за 24 часа в полицейския арест. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Бой заради паркиран бус на улица в Монтана"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d1%88%d0%be%d1%84%d1%8c%d0%be%d1%80%d0%b0-%d0%bf%d1%80%d0%b5%d0%b3/", "text": "Окръжна прокуратура-Благоевград привлече в качеството на обвиняем шофьор, предизвикал пътния инцидент, при който загина 19-годишната студентка от ЮЗУ “Неофит Рилски” – Фатиме Колашова. Водачът е задържан за 72 часа. Той е привлечен в качеството на обвиняем за извършено от него престъпление по чл. 343, ал. 3 от НК. Трагичният инцидент стана около 9:00 часа сутринта вчера край студентските общежития. Шофьорът на самосвала, натоварен с пясък, е нарушил установени в Закона за движението по пътищата правила. В резултат на действията му, на пешеходна пътека на ул. „Славянска“, бе  блъснато деветнадесетгодишно момиче. Предстои Окръжна прокуратура-Благоевград да внесе в съда искане за мярка за неотклонение „Задържане под стража“ спрямо обвиняемия, извършил тежко транспортно престъпление, отнело човешки живот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Повдигнаха обвинение на шофьора, прегазил студентка в Благоевград на пешеходна пътека"}
{"url": "https://trud.bg/%d1%86%d1%81%d0%ba%d0%b0-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d0%b8-%d0%bf%d1%80%d0%be%d0%b5%d0%ba%d1%82-%d0%b7%d0%b0-%d0%bd%d0%be%d0%b2-%d1%81%d1%82%d0%b0%d0%b4%d0%b8%d0%be%d0%bd/", "text": "ЦСКА е предоставил проект за нов стадион в документите за търга за „Българска армия“ и базата в Панчарево. Те бяха отворени от комисия в Министерството на спорта, която ще се произнесе на 3 януари дали отговарят на изискванията. „ Марков определи „червените“ като фаворити преди четвъртфинала за купата срещу „Лудогорец“ в четвъртък. „Това е като минифинал – рече легендарният халф. – Ние сме фаворити, защото сме ЦСКА. Ще направим всичко, за да докажем, че се развиваме в положителна насока. Последното доказателство това е казусът с базите.“ ЦСКА загуби на „Българска армия“ от „Лудогорец“ с 0:1, но след това си върна с 2:1 в Разград в първенството. Марков отказа да посочи официалната позиция на клуба за предстоящия конгрес на БФС. Директорът само подчерта, че много пъти през сезона ЦСКА е бил ощетяваната страна.", "date": "2017.12.13", "title": " ЦСКА предостави проект за нов стадион"}
{"url": "https://trud.bg/%d0%b5%d0%ba%d0%be%d0%bb%d0%be%d0%b3-%d0%b8-%d0%b4%d0%b8%d0%b7%d0%b0%d0%b9%d0%bd%d0%b5%d1%80-%d1%81-%d0%bf%d1%80%d0%b8%d0%b7%d0%b0-%d1%80%d0%b8%d1%86%d0%b0%d1%80-%d0%bd%d0%b0-%d0%b4%d0%be/", "text": "Екологът доцент Цено Петров и графичният дизайнер Христо Коватлиев са тазгодишните носители на приза „Рицар на добрата воля” в Асеновград, стана ясно на официалната церемония по награждаването на доброволци и благотворители в Градската библиотека „Паисий Хилендарски”. Доц. Цено Петров получи отличието за доброволчество заради участието си със знания и умения в редица екологични инициативи на територията на Община Асеновград. Участвал е в куп експедиции, симпозиуми, конгреси, както и в актуализация на списъка на птиците в Червената книга, а по негови предложения са обявени за защитени редица природни обекти в района на Асеновград. За втора поредна година пък е наградена упоритостта и желанието на  Христо Коватлиев в обучението и развитието на дигиталната компетентност на деца и младежи. Общо 19 инициативи за доброволчество в изпълнение на различни каузи бяха номинирани за приза „Донка Пашкова” тази година, а сред отличените бе инж. Костадин Чакъров, инициатор и дарител за изграждането на най-новия храм-параклис в Асеновград – „Свето Въведение Богородично”. Учениците от V „Б” клас на основно училище „Ангел Кънчев”  получиха награда за поредица от доброволчески акции, свързани с опазване на околната среда и поддържане на параклиса „Свети Стофор“. Третият тазгодишен призьор е Центърът за местни инициативи и развитие за реализирани редица проекти, свързани с облагородяване на района и акции за възстановяване на места за почивка и туризъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Еколог и дизайнер с приза „Рицар на добрата воля” в Асеновград"}
{"url": "https://trud.bg/%d0%b4%d0%b5%d1%81%d0%b5%d1%82-%d1%81%d0%bf%d0%be%d1%80%d1%82%d0%b0-%d0%b2-%d1%81%d0%bf%d0%be%d1%80-%d0%b7%d0%b0-%e2%84%961-%d0%bd%d0%b0-2017-%d0%b3/", "text": "Вече са ясни десетимата най-добри спортисти на България за 2017 г. Организаторите на допитването за „Спортист на годината“ от „Нове холдинг“ обявиха отличниците в родния спорт за последните 12 месеца. Те бяха определени след гласуване, в което участваха 145 журналисти. Десетимата (по азбучен ред) са Александър Везенков (баскетбол), Антъни Иванов (плуване), Боян Петров (алпинизъм), Владимир Илиев (биатлон), Владимир Далаклиев (таекуондо), Григор Димитров (тенис), Даниел Асенов (бокс), Невяна Владинова (художествена гимнастика), Радослав Янков (сноуборд), Тихомир Иванов (лека атлетика). Любопитно е, че в иначе не много успешната година за родния спорт в челната десетка има представители на десет различни спорта. За пръв път от 2004-а няма борец. Като фаворит №1 за званието се очертава Григор Димитров, който вече веднъж бе избиран за най-добър (през 2014-а). Тогава обаче асът не пристигна за церемонията, а вместо него на сцената се появи холограма. Организаторите се надяват този път Гришо да уважи събитието, но все още няма потвърждение от негова страна. През годината тенисистът спечели 4 титли, включително една от сериите „Мастърс“ (в Синсинати) и от АТП финалите в Лондон в края на сезона. Хасковлията завърши годината на 3-о място в ранглистата – рекорд в историята на българския тенис. Единствено Мануела Малеева е стигала до такова класиране (февруари 1985-а), но не е финиширала сезона на същата позиция. Другата сериозна кандидатура е на сноубордиста Радослав Янков, който завърши втори в генералното класиране в паралелните дисциплини за Световната купа и взе малкия кристален глобус в паралелния гигантски слалом. През годината и двамата зарадваха българската публика с победи у дома, при това в разстояние на няколко дни. На 3 февруари Янков спечели първия старт в Банско (ПГС), а на 12-и Димитров триумфира с титлата на „София Оупън“ в „Арена Армеец“. Само 3 пък са спортовете, представени в топ 5 за „отбор на годината“. Волейболът участва с три тима – националният отбор за жени до 23 г. (бронзов медал от световното първенство в Словения), националният отбор за жени (класирал се за световното първенство догодина) и женският първенец „Марица“ (Пловдив), който намери място в групите на Шампионската лига. В петицата е и футболният „Лудогорец“, който за 6-и пореден път спечели титлата в Първа лига и премина груповата фаза на Лига Европа. Фаворит обаче е националният ансамбъл по художествена гимнастика, който направи суперуспешна година в обновения си състав и завърши със сребърни медали в многобоя на световното първенство в Пезаро (Италия). В категорията „спортист с увреждания“ пък в топ 5 попаднаха Ася Бурова (канадска борба), Денислав Коджабашев (тенис на маса), Иван Стоилов (борба класически стил), Радослав Златанов (лека атлетика) и Ружди Ружди (лека атлетика). Къде ще отидат наградите ще стане ясно едва на стилна церемония на 19 декември. Тя е от 20,30 часа в „Рейнбоу Плаза“, организирана е от „Нове АД Холдинг“, а официални спонсори са „Еврофутбол“ и „Мтел“. За пръв път водещи ще бъдат две дами – спортът ще бъде представен от последната ни олимпийската шампионка в леката атлетика Тереза Маринова, а шоубизнесът от поп звездата Люси Дяковска. На сцената ще им партнират Brazz VilliDJ – най-популярният брас колектив в България – изтъкнати и международно признати музиканти, под ръководството на Вили Стоянов и Михаил Йосифов. Освен тях на сцената ще се изявят и родните поп звезди Поли Генова, Михаела Филева и Кристиян Костов със специално аранжирани за събитието изпълнения. По случай юбилейното издание на анкетата, тазгодишната церемония ще бъде посветена не само на постиженията на спортистите, но и на техните семейства – неразделната част от всеки постигнат успех на наградените. За тези, които нямат възможност да присъстват на живо шоуто ще бъде излъчено на живо по БНТ, БНТ HD и Дарик радио.     Оспорвана битка при треньорите в анкетата на “Труд”   Незапомнено оспорвана е конкуренцията в 34-ата анкета на в. „Труд“ за Треньор на годината. 43 редакции гласуваха в допитването и определиха петимата най-добри в професията за 2017-а. Ппо азбучен ред това са Антонина Зетова (волейбол), Весела Димитрова (художествена гимнастика), Георги Атанасов (сноуборд), Дани Валверду (тенис) и Станимир Стоилов (футбол). Зетова бе начело на националния отбор за жени до 23 г., който спечели бронз от световното първенство в Словения, а Димитрова пък изведе новите „златни момичета“ до второто място в света в Пезаро. Георги Атанасов и Дани Валверду стоят зад успехите на най-изявените ни индивидуални спортисти пред годината – Радослав Янков и Григор Димитров. Стоилов пък е вторият представител на Цар Футбол сред номинираните във всички категории. Начело на казахстанския „Астана“ той спечели четвърта поредна титла в местното първенство, класира тима в груповата фаза на Лига Европа, където отборът му зае второ място и си осигури участие в елиминациите на втория по сила клубен турнир в Европа.", "date": "2017.12.13", "title": " Десет спорта в спор за №1 на 2017 г."}
{"url": "https://trud.bg/%d1%83%d1%87%d0%b5%d0%bd%d0%b8%d0%ba-%d0%bf%d0%be%d0%b4%d0%b0%d0%bb-%d1%81%d0%b8%d0%b3%d0%bd%d0%b0%d0%bb%d0%b0-%d0%b7%d0%b0-%d0%b1%d0%be%d0%bc%d0%b1%d0%b0-%d0%b2-%d1%82%d1%8a%d1%80%d0%bd%d0%be%d0%b2/", "text": "Ученик от Професионалната гимназия по строителство, архитектура и геодезия е подал днес малко след 13 ч. сигнал за бомба в училището, съобщиха от пресцентъра на Областната дирекция на МВР. Проверката е приключила и взривно устройство не е намерено, но с разпореждане на прокуратурата учебното заведение ще остане затворено за 24 часа. Ученикът, вдигнал на крак полицията, е възпитаник на гимназията. В сградата занятия провеждат и ученици от Природо-математическата гимназия в Старата столица, тъй като тяхната сграда в момента се ремонтира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Ученик подал сигнала за бомба в търновската гимназия, школото остава затворено за 24 часа"}
{"url": "https://trud.bg/%d0%be%d1%81%d1%8a%d0%b4%d0%b5%d0%bd-%d0%b7%d0%b0-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-12-%d0%b4%d0%b5%d1%86%d0%b0-%d0%bf%d0%be%d1%87%d0%b8%d0%bd%d0%b0-%d0%b7%d0%b0%d0%b4-%d0%b2/", "text": "Шофьорът, който беше осъден за трагедията в река Лим, при която загинаха 12 деца, почина зад волана на микробус край Смолян. 64-годишният Илия Измирлиев пътувал към Пампорово сутринта. Около 9 часа му прилошало и той загубил управление над возилото “Фолксваген”, собственост на зет му. Бусът откъртил няколко предпазни бетонни блокчета на тротоара и спрял в мантинелата. На място пристигнали медици, които констатирали смъртта на Измирлиев. Най-вероятно той е издъхнал от масивен инфаркт. Шофьорът бил сам в автомобила. Бусът не се движел с висока скорост и няма големи щети от катастрофата, както и пострадали други хора. През април 2004 г. той шофираше автобус с 34 ученици и 16 възрастни, който падна в ледените води на река Лим на границата на Сърбия и Черна гора. Децата от Свищов били на екскурзия в Дубровник и се прибирали към България. На завой Измирлиев изгуби контрол над автобуса и той падна от 15 метра в реката и потъна. 12 от децата се удавиха. Съдът призна Илия Измирлиев за виновен и му даде 7 години затвор. След обжалване присъдата му бе намалена на 4 години за убийство по непредпазливост. Той ги излежа в затворническо общежитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Осъден за смъртта на 12 деца почина зад волана (обзор)\t\t\t"}
{"url": "https://trud.bg/%d1%84%d1%80%d1%83%d0%bc-%d1%81%d0%b5-%d0%bb%d0%b5%d0%ba%d1%83%d0%b2%d0%b0%d0%bb-%d1%81-%d0%b4%d0%be%d0%bf%d0%b8%d0%bd%d0%b3-%d0%be%d1%82-%d0%b0%d1%81%d1%82%d0%bc%d0%b0/", "text": "Най-добрият колоездач в последните години Кристофър Фрум обясни с влошаваше на астмата си положителната допинг проба от Вуелта а Еспаня. През септември британецът спечели първата си титла по испанските пътища, след като няколко месеца по-рано за четвърти път завърши като победител Тур дьо Франс. Той стана едва третият в историята след легендите Жак Анкетил и Бернар Ино с подобен дубъл, но вчера стана ясно, че е дал положителна проба за салбутамол. Веществото се използва за лечение на астма и е в забранителния списък. Миналата година обаче хакерите „Фенси Беърс“ разкриха, че Фрум е в голямата група водещи британски и американски спортисти, които имат лекарски разрешения да използват допинг. Проблемът е, че уринният тест на звездата на „Скай“ показва двукратно превишаване на допустимата терапевтична доза – 1 нанограм на милилитър. „По време на състезанието астмата ми се влоши и докторът ме посъветва да увелича дозата – обясни Фрум – Реших да го послушам, но взех всички възможни мерки да не превишавам допустимата доза. Разбирам отлично, че съм лидер в своя спорт и съм готов да съдействам на Международния колоездачен съюз с каквото мога.“ Организаторите на Вуелтата не пожелаха да изразят становище преди колоездачната централа, но се очаква Фрум да получи едногодишно наказание и титлата му да бъде отнета. Той имаше предупреждение заради пропуснат тест, като тогава обясни, че служителите на хотела, в който бил отседнал спрели агентите на ВАДА.", "date": "2017.12.13", "title": " Фрум се лекувал с допинг от астма"}
{"url": "https://trud.bg/43-%d0%b8%d0%b7%d0%be%d1%81%d1%82%d0%b0%d0%b2%d0%b5%d0%bd%d0%b8-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0-%d1%81%d1%80%d0%b5%d0%b4-%d0%ba%d0%be%d0%b8%d1%82%d0%be-%d0%b8-%d0%bc/", "text": "Продължават проверките за изоставени автомобили във Велико Търново, които задръстват улиците и междублоковите пространства. Огледите са планирани според сигналите, постъпили от великотърновци. Сред последните принудително преместени автомобили са малък микробус, изоставен в квартал „Бузлуджа“, както и изляза от употреба лека кола на ул. „Мармарлийска“. С дейността е ангажирана оторизирана фирма, с която Община Велико Търново има сключен договор. При констатиране на моторни превозни средства, чиито регистрационни номера не са свалени, ангажираната с инспекцията общинска комисия издирва собствениците и им издава предписания за доброволно преместване. Повечето от притежателите изпълняват инструкциите. Ако няма действия от страна на собственика, следва принудително преместване на общинската площадка за временно съхранение и разкомплектоване на излезли от употреба автомобили. Притежателят на премахнатото возило има право да си го прибере обратно в 14 дневен срок, като заплати таксите за репатриране и престой. Наредбата за излезлите от употреба моторни превозни средства третира изоставените автомобили като отпадък при следните хипотези: прекратена регистрация от лицензиран застраховател, липса на заверен знак за технически преглед за повече от две години. Последното условие е автомобилът, макар и регистриран, да е изоставен върху имот държавна или общинска собственост. За период от година и половина репатрираните автомобили са 43, като сред тях има дори малък пътнически автобус. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " 43 изоставени автомобила, сред които и микробус, репатрира община Велико Търново за година и половина"}
{"url": "https://trud.bg/12-%d0%b3%d0%be%d0%b4%d0%b8%d1%88%d0%bd%d0%b0-%d1%85%d1%83%d0%b4%d0%be%d0%b6%d0%bd%d0%b8%d1%87%d0%ba%d0%b0-%d0%b4%d0%b0%d1%80%d0%b8-%d1%82%d0%b2%d0%be%d1%80%d0%b1%d0%b0-%d0%b7%d0%b0-%d0%ba%d0%b0%d1%83/", "text": "12-годишната пловдивска художничка Венета Павлова се включи в благотворителната кампания каузата „Деца помагат за деца на загинали служители от МВР в Пловдивска област“, която среща подкрепата както на Областната дирекция на полицията в града под тепетата, така и на Община Пловдив. Малкият талант с голямо сърце предостави своята картина „Слънчево хоро” за благотворителна. Със своето безвъзмездно дарение Вени внася своята лепта в полза на кампанията. По време на благотворителната вечер нейната творба ще бъде разиграна на търг. Първоначалната цена на ценната картина е 150 лева със стъпка наддаване 20 лева. Малката госпожица е само на 12 години, но вече може да се похвали със самостоятелната си изложба през месец май тази година в испанския град Малага, където бе по покана на първото българско училище „Родина”. Първата си награда печели още на 5-годишна възраст в конкурс на Община Пловдив с „Веселото петле”. Картини за търга, който ще се проведе в четвъртък вечер от 19.30 часа в хотел „Марица”, предоставят и известни пловдивски художници като Атанас Хранов, Никола Певичаров и Станимир Видев. Набраните средства ще бъдат публично обявени и разпределени в присъствието на нотариус Кари Клявкова по равно за 20 деца на загинали служители от системата на МВР в града. Именити спортисти, направили страната ни известна по света с постиженията си и накарали ни да се чувстваме горди, че сме българи, също са поканени на събитието на 14 декември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " 12-годишна художничка дари творба за каузата „Деца помагат за деца на загинали служители от МВР в Пловдивска област“"}
{"url": "https://trud.bg/standartpoors-%d0%bf%d0%be%d0%b2%d0%b8%d1%88%d0%b8-%d0%ba%d1%80%d0%b5%d0%b4%d0%b8%d1%82%d0%bd%d0%b8%d1%8f-%d1%80%d0%b5%d0%b9%d1%82%d0%b8%d0%bd%d0%b3-%d0%bd%d0%b0-%d1%81%d1%82%d0%b0%d1%80/", "text": "Международната рейтингова агенция Standart&Poor’s повиши дългосрочния кредитен рейтинг на Община Стара Загора. От „ВВ+“ със стабилна перспектива, рейтингът на Стара Загора е повишен на „ВВВ-“ със стабилна перспектива, вследствие присъждането на същия рейтинг на Република България.  Въпреки лекото понижаване на финансовите резултати, текущият дълг и ликвидността ще останат структурно непроменени. Стабилната перспектива отразява очакването, че дефицитът на Общината след капиталови разходи ще остане в рамките на по-малко от 5% от приходите, което ще позволи да се поддържа нейната текуща ликвидност при незначително увеличение на дълга. „Рейтингът на Стара Загора има положително развитие поради по-добро структурно изпълнение на бюджета, нисък дълг и големи касови резерви, които се предполага, че временно и умерено ще намалеят през следващата фаза на изпълнение на капиталовата програма от финансирани от ЕС проекти през следващите пет години. Рейтингът остава ограничен от развиващата се, но небалансирана институционална рамка и слабата местна икономика. Също така считаме, че докато градът теоретично има гъвкавост при по-малко от 50% от източниците си на приходи, то все пак Общината е някак си ограничена в способността си да използва тази гъвкавост. Считаме също така, че има относително слаби рискове, произтичащи от общинските компании и други потенциални непредвидени разходи“, е записано в обосновката на Standart&Poor’s, информираха от пресцентъра на Община Стара Загора. Много ниските дългова тежест и непредвидени задължения, адекватната ликвидност и доброто изпълнение на бюджета са посочени като основни рейтингови фактори от рейтинговата компания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Standart&Poor’s повиши кредитния рейтинг на Стара Загора"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d0%b4%d0%b0%d1%80%d0%b8%d1%82%d0%b5%d0%bb%d0%b8%d1%82%d0%b5-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b2-%d0%ba/", "text": "Празник на дарителите организира този четвъртък Клиниката по педиатрия и генетични заболявания на Университетска болница „Свети Георги“ в Пловдив. По традиция в средата на месец декември екипът на клиниката начело с началника й проф. д-р Иван Иванов представя кратък отчет за работата си през годината, като обръща специално внимание на всички хора и организации, отделили от времето и средствата си, за да помогнат и да зарадват малките пациенти в най-голямата болница у нас. За празничната атмосфера се погрижат студенти от Академията за музикално, танцово и изобразително изкуство (АМТИИ) в Пловдив, а на благодетелите ще бъдат раздадени сертификати за дарителство. Такива тази година ще получат две дузини физически и юридически лица, като сред отличените личат имената на ректора на Медицински университет-Пловдив проф. Стефан Костянев, проф. Анастас Балтов, Велислава Костадинова и нейното терапевтично куче Мон, рок фондация „ПолинеРОООК Фест” и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Празник на дарителите организират в Клиниката по педиатрия на УМБАЛ „Свети Георги“-Пловдив"}
{"url": "https://trud.bg/%d1%82%d1%80%d0%b8%d0%bc%d0%b0-%d1%83%d1%87%d0%b5%d0%bd%d0%b8%d1%86%d0%b8-%d1%81-%d0%be%d0%bf%d0%b8%d1%82-%d0%b7%d0%b0-%d0%b2%d1%8a%d0%be%d1%80%d1%8a%d0%b6%d0%b5%d0%bd-%d0%b3%d1%80%d0%b0%d0%b1%d0%b5/", "text": "Криминалисти от Шумен установиха трима непълнолетни, които направили опит за въоръжен грабеж, а при втори взели 5 лева. След задържането им в тях са открити 2 газови пистолета и 12 ножа, съобщават от полицията в Шумен. На 10 декември вечерта на ул.“Гоце Делчев“ маскираните пресрещнали 30-годишна жена. Едно от момчетата насочило срещу нея оръжие. Жената побягнала, групата я настигнала и й бил нанесен удар в окото. Малко след това момчетата побягнали в неизвестна посока, най-вероятно подплашени от преминаваща кола. Жената съобщила в полицията и на мястото веднага били изпратени униформени патрули. В сряда от полицията съобщиха, че групата е установена – три 17-годишни момчета от града. При извършените разпити направили самопризнания и разказали за още един случай. След като ударили жената се укрили до паркирани леки автомобили на ул.“Люлебургас“. Около 19,30 часа нападнали и преминаващ мъж. Нападнали го, заплашили го и му поискали пари. Мъжът им дал 5 лева. За случая съобщил едва днес в късния следобед в РУ-Шумен. По време на проверката криминалисти намерили в единия 17-годишен шуменец два незаконно притежавани газови пистолета и богат арсенал хладни оръжия – 12 ножа с различна големина, 7 бокса, метал с остри върхове – шурикан. Непълнолетните не са криминално проявени. Работата по изясняване на образуваната преписка продължава. Случаят ще бъде докладван на прокурор от Районна прокуратура – Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Трима ученици с опит за въоръжен грабеж\t\t\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%81%d1%82%d0%b0%d1%82%d1%83%d1%82%d1%8a%d1%82-%d0%bd%d0%b0-%d0%b9%d0%b5%d1%80%d1%83/", "text": "Статутът на Йерусалим трябва да се решава в преговори между Израел и Палестина. Едностранното решаване на въпроса няма да помогне. Това каза пред журналисти външният министър Екатерина Захариева по повод решението на американския президент   след изслушването й в Комисията по външна политика. „Позицията ни е ясна от самото начало – това трябва да става в мирен диалог между Израел и Палестина“, заяви тя. „Българската позиция беше изразена веднага след изказването на американския президент Доланд Тръмп, беше потвърдена и на Съвета на външните министри на ЕС“, обясни Екатерина Захариева. „Това решение на американския президент може пък да даде тласък на диалога и на решението. Надаваме се да няма насилие“, коментира тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Екатерина Захариева: Статутът на Йерусалим трябва да се реши в преговори между Израел и Палестина"}
{"url": "https://trud.bg/15-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b0-%d0%be%d0%bf%d0%b0%d1%88%d0%ba%d0%b0-%d0%be%d1%82-%d1%82%d0%b8%d1%80%d0%be%d0%b2%d0%b5-%d0%bd%d0%b0-%d0%b3%d0%ba%d0%bf%d0%bf-%d0%ba%d0%b0/", "text": "Петнайсет километра е колоната от тежкотоварни автомобили на ГКПП “Капитан Андреево”, предаде  . Опашката от ТИР-ове стигна до Свиленград. Причината за тапата на границата е в неритмичното пропускане от турска страна и засиления трафик по празниците. Дневно се обработват около 1900 камиона.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " 15 километра опашка от тирове на ГКПП “Капитан Андреево”\t\t\t"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%82%d1%83%d1%80%d1%81%d0%ba%d0%b8-%d1%88%d0%be%d1%84%d1%8c%d0%be%d1%80-%d0%be%d0%bf%d0%b8%d1%82/", "text": "Осъдиха по бързото производство турски гражданин, предложил подкуп на пътни полицаи. Наложено му е  наказание девет месеца лишаване от свобода, което е отложено с изпитателен срок от три години. Присъдата не е обжалвана и е влязла в сила. Адил Г. е признат за виновен за това, че на  04.11.2017г. на пътя Русе- Бяла, дал 30 евро на двама младши автоконтрольори при Сектор Пътна полиция в Областната дирекция на МВР – Русе, за да не му съставят акт за установяване на административно нарушение за допуснато нарушение по Закона за движение по пътищата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Условна присъда за турски шофьор, опитал да подкупи катаджии с 30 евро"}
{"url": "https://trud.bg/136-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-108-7-%d0%bc%d0%bb%d0%bd-%d0%bb%d0%b2-%d1%81%d0%b5-%d0%b8%d0%b7%d0%bf%d1%8a%d0%bb%d0%bd%d1%8f%d0%b2%d0%b0%d1%82-%d0%bf%d0%be-%d0%b5/", "text": "С пресконференция Областен информационен център (ОИЦ) – Велико Търново отчете дейността си за 2017 г. През изминаващата година ОИЦ е организирал и провел общо 39 различни събития с близо 540 участници. В това число влизат две поредици от информационни срещи, проведени през юни и ноември в десетте общини от региона, за представяне на актуалните и предстоящи възможности за финансиране на проекти от европейските фондове. През периода 10 март – 20 май 2017 г. ОИЦ – Велико Търново е провел на територията на областта Обща информационна кампания „ЗАЕДНО за ЕВРОПА“ на Мрежата от 28 информационни центъра, включваща една пресконференция, фотоизложба и форум „Европа в моя регион“, както и „Дни на отворените врати“ в общините от региона за представяне на успешно реализирани европроекти. До декември офисът на центъра е бил посетен от 433 човека, които са проявили интерес към възможностите за финансиране на проекти от еврофондовете чрез оперативни програми у нас. Служителите от ОИЦ са дали отговор на общо 479 въпроса зададени на място, или постъпили по телефон и имейл. В отговор на различни запитвания са изпратени по електронна поща 109 писмени отговора с допълнителна информация.  През изминалата година експертите от ОИЦ – Велико Търново са взели участие, след отправена покана, в 18 други събития и инициативи – регионални, национални и международни. През 2017 г. ОИЦ – Велико Търново е подготвил и отпечатал и две брошури – брошурата „Европа в моя регион“ с информация и снимки от успешни проекти на десетте общини от Великотърновска област реализирани през периода 2007-2013 г. и брошура за дейността на Областен информационен център – Велико Търново за периода 2011-2016 г. През 2018 година в дейността на Областен информационен център – Велико Търново е предвидено провеждане на една Обща инициатива на Мрежата от 28 ОИЦ и две поредици от информационни събития в общините от региона за представяне на актуалните и предстоящи възможности за финансиране от еврофондовете – през пролетта и есента. Екипът на ОИЦ – Велико Търново ще проведе няколко тематични информационни срещи със студенти от Великотърновския университет. Предвидени са и две работни срещи с представители на местните печатни и електронни медии – в началото и в края на 2018 г. Областен информационен център – Велико Търново ще продължи да оказва логистична подкрепа и съдействие при подготовка и провеждане на информационни кампании на Управляващите органи на оперативните програми. Ще продължи и предоставянето на информационни, комуникационни, експертни и логистични услуги на заинтересовани страни и граждани на място в офиса на ОИЦ, по телефон и имейл. В рамките на пресконференцията на ОИЦ – Велико Търново бе изнесена и информация за размера на европейските инвестиции в региона. През предишния програмен период 2007 – 2013 година във Великотърновска област са изпълнени общо 325 договора на стойност 319 832 258 лева от общо 174 бенефициента. Тази статистика не включва проектите и усвоените средства по Програмата за развитие на селските райони (ПРСР) 2007-2013 г. За програмния период 2007 – 2013 г. по брой сключени договори и размер на привлечени европейски средства, Великотърновска област е на първо място в Северен централен район (СЦР) в сравнение с областите Русе, Габрово, Разград и Силистра. От началото на настоящия програмен период 2014-2020 г. до момента за Великотърновска област са одобрени и се изпълняват общо 136 договора на обща стойност 108 770 664 лева. В това число не влизат одобрените проектите по Програмата за развитие на селските райони (ПРСР) 2014-2020 г. С приключване на физическото и финансовото изпълнение на програмите от първия за страната програмен период 2007-2013 г. България отчита над 95% изпълнение на финансовата рамка. Над 5 милиарда евро близо 46% от общия бюджет са договорените суми до момента по оперативните програми за настоящия програмен период 2014-2020 г. През 2018 г. по програмите, съфинансирани чрез фондовете на ЕС, ще бъдат обявени общо над 40 процедури за набиране на проектни предложения на обща стойност над 1,3 млрд. лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " 136 договора за 108, 7 млн. лв. се изпълняват по европейски програми във Великотърновска област"}
{"url": "https://trud.bg/%d0%bd%d0%be%d0%b2%d0%be-%d0%b6%d1%83%d1%80%d0%b8-%d0%b7%d0%b0-%d0%bd%d0%b0%d0%b3%d1%80%d0%b0%d0%b4%d0%b0%d1%82%d0%b0-%d0%b8%d0%b2%d0%b0%d0%bd-%d0%bf%d0%b5%d0%b9%d1%87%d0%b5%d0%b2/", "text": "Връчването на Националната награда за лирика „Иван Пейчев“, което трябваше да се състои в петък в навечерието на 101-ия рожден ден на поета, се отлага. Това съобщиха от община Шумен и уточниха, че ще бъде повторена процедурата по съставяне на журито. Това се налага поради претенции за отсъствие на пълно представителство в него на Съюза на българските писатели, един от учредителите на наградата. Окончателното решение за тазгодишния носител на престижното отличие ще бъде взето след повторно гласуване. Възможно е връчването на наградата да се отложи за догодина. Както “Труд” писа, 9-членно жури, оглавявано от председателя на Съюза на писателите Боян Ангелов след електронно гласуване определи за носител на наградата Петър Чухов за стихосбирката му “АДdicted”. Бяха оценявани 83-ма автори със 103 книги. Наградата “Иван Пейчев” е плакет, грамота и левовата равностойност на 1500 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Ново жури за наградата “Иван Пейчев”"}
{"url": "https://trud.bg/%d1%81%d0%bb%d0%b5%d0%b4-%d0%b4%d0%b5%d0%b1%d0%b0%d1%82-%d0%b2-%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Единствено групите на Европейските реформатори и консерватори (ЕКР) и “Европа на свободата и пряката демокрация” не подкрепиха днес настояването на Европейския парламент България и Румъния да се присъединят към Шенген. Всички останали групи заявиха, че България и Румъния са изпълнили изискванията и Съветът на ЕС трябва да разреши те да се присъединят към пространството без гранични проверки. По тяхно мнение Хърватия също трябва да се присъедини, щом бъде готова. Дебатът в ЕП днес бе по инициатива на групата на социалистите и демократите. Председателят на парламентарната група на социалистите Джовани Питела отправи молба Съветът на ЕС да приеме България и Румъния, защото това е в интерес на Европа и нейната сигурност. Ако искаме да укрепим защитата на външните граници, трябва без колебание да разширим Шенген с България, Румъния и Хърватия (когато бъде готова). ПЕС и председателят Сергей Станишев поискаха този дебат, защото е нечестно трите държави да бъдат извън Шенген. Не може да има първа и втора класа държави в ЕС. Българското председателство на Съвета на ЕС ще има пълната ни подкрепа за разширяването на Шенген, добави Питела, предаде БТА. Евродепутатът Сергей Станишев отбеляза, че вече шест години България и Румъния изпълняват изискванията, но заради двоен стандарт и дискриминация остават извън Шенген. Това не засяга само двете страни, а и доверието в ЕС. Несправедливостта трябва да бъде прекратена, призова той. Филиз Хюсменова (ДПС, АЛДЕ) коментира, че недопускането на двете страни в Шенген е нарушение на европейското право. Колегата й Асим Адемов добави, че България е показала най-добри резултати в справянето с миграционната криза и се е представила като надеждна външна граница на ЕС. България не застрашава сигурността на Европа. Бъдещето на ЕС зависи от солидарността, която изисква двете страни да бъдат приети незабавно, каза той. Ангел Джамбазки (ВМРО, ЕКР) заяви, че пречките пред България и Румъния са само политически и три държави в ЕС правят отстъпки пред евроскептични партии и заради вътрешните си проблеми. Сред тези държави той посочи Белгия и Холандия. В последвалите изказвания на политическите групи ЕНП посочи, че Шенген няма да бъде завършен, докато всички желаещи страни не са се присъединили. Всяка страна, изпълнила изискванията, трябва да се присъедини. Истината е, че България и Румъния отговарят на показателите. Не може докладите по механизма за сътрудничество и проверка да се смесват тук. Забавяне на приемането по политически причини е неприемливо. Няма първокласни и второкласни държави в ЕС, това е въпрос на солидарност и когато спрем да я прилагаме, преставаме да бъдем европейци, добави парламентарната група.  Според ЕКР корупцията в България и Румъния остава, въпреки докладите на Европейската комисия. В България и Румъния обстановката е сериозна и ако двете страни влязат в Шенген, трябва да имаме предвид докладите. Трябва на всяка цена да избегнем внасянето на престъпност в Шенген. Необходими са още усилия, преди да дадем зелена светлина за разширяването на Шенген, заяви групата ЕКР. АЛДЕ определи развитието на темата като дискриминация към България и Румъния, която трябва незабавно да бъде преустановена. Причината са някои държави, които пречат по политически причини – това е неприемливо и трябва да престане. Не може да критикуваме държави, че не спазват правото и сами да не го спазваме, заявиха либералите. Групата на Северната левица коментира, че и трите държави трябва да влязат в Шенген. Според тази парламентарна група отношението досега към България и Румъния е като към отпадък. Групата на Зелените посочи, че присъединяването към Шенген не е само право, но и задължение по договор на държавите в ЕС. Не може една държава да пречи, не може да подкрепим установяването на втора класа страни. Надяваме се на положително решение съвсем скоро, казаха зелените. Според групата “Европа на свободата и пряката демокрация” Шенген помага на трансграничната престъпност, затова трябва да бъде преосмислен. Групата “Европа на народите и свободата” отбеляза, че мигрантите не са пристигнали в ЕС през България и Румъния. Западните страни от ЕС искат Европа на различни скорости – това е лицемерие и престорено приятелство, коментираха от тази политическа сила.  Еврокомисарят по вътрешните работи Димитрис Аврамопулос изрази надеждата скоро България, Румъния и Хърватия да бъдат приветствани в Шенген. Убедени сме, че трите държави трябва да се присъединят изцяло към пространството без проверки. Отдавна ЕК заяви, че България и Румъния са изпълнили изискванията. Крайно време е Съветът на ЕС да постигне единодушие. Има нагласа този въпрос сериозно да бъде преразгледан. Това би било не само политически честно, но е необходимо от гледна точка на сигурността. Намираме се на последните метри по този път, обобщи Аврамопулос.", "date": "2017.12.13", "title": " След дебат в Европарламента: България и Румъния са готови за Шенген"}
{"url": "https://trud.bg/44-%d0%bc%d0%bb%d1%80%d0%b4-%d0%bb%d0%b2-%d0%b8%d1%81%d0%ba-%d1%81%d1%80%d0%b5%d1%89%d1%83-%d1%86%d0%b2%d0%b5%d1%82%d0%b0%d0%bd-%d0%b2%d0%b0%d1%81%d0%b8%d0%bb%d0%b5%d0%b2-%d0%b8-17-%d0%bf%d0%be/", "text": "Четири милиарда и 400 милиона лева е гражданският иск, предявен от синдиците на КТБ към Цветан Василев и другите 17 подсъдими по делото за фалиралата банка. Това е поредният рекорд по мегапроцеса, по който обвинителният акт е от над 5000 страници, а доказателствата по делото са в 1360 тома. Очакваше се сумата да е близка до сочените от обвинението около 2,5 млрд лв., касовата липса от които е към 206 млн.лв. Какви са мотивите на синдиците от КТБ да подготвят иск за горе-долу 2 пъти по-голяма сума, вчера не стана ясно вчера. Най-голямата зала в сградата на Специализирания наказателен съд се пукаше по шевовете заради големия брой обвинени по делото „КТБ”, техните адвокати и репортерските екипи. Въпреки донесените допълнителни столове, 20 души близо час останаха правостоящи. Подсъдимият бивш подуправител на БНБ Цветан Гунев пък отбеляза, че в залата ги няма истинските виновници за фалита на КТБ. Очаквано ход на първото заседание не бе даден. Причина за това стана липсата на отговор от сръбските власти дали избягалият там банкер си е получил обвинителния акт и уведомлението за датите, за които са насрочени заседания. Документите са изпратени в Сърбия на 20 ноември чрез нашето правосъдно министерство. По думите на съдия Виржиния Петрова, въпреки „приличния” срок, до момента Цветан Василев остава нередовно призован. Екипът от обвинители, ръководен от шефа на спецпрокуратурата Иван Гешев, предложи на двамата адвокати, упълномощени от Василев да получат материалите вместо клиента им, което е възможно по закон, но само с тяхното съгласие. Защитниците категорично отказаха. Рангел Стойчев се яви без защита, тъй като адвокатът му е починал в края на ноември. Подсъдимият каза, че сам ще си намери друг защитник. Адвокатът на Снежанка Велева-Стефанова се оказа сменен и поиска време, за да се запознае с големия брой материалите по делото. Тези проблеми също попречиха да се даде ход на процеса. Следващото заседание ще се проведе на двете резервни дати – 23 и 24 януари, които също са посочени в документите, пратени в Сърбия на Цветан Василев.     “Ако г-н Цветан Василев е добросъвестен и иска да се яви пред българското правосъдие, няма пречки и в момента да даде съгласие пред сръбския съд за екстрадиция. Ние сме страна от Европейския съюз. Част от подсъдимите са със същите обвинения като на Василев и също могат да получат от 10 до 30 г. затвор, те обаче добросъвестно се явяват. Те са обикновени служители в КТБ и не ги е страх от нищо”, коментира шефът на спецпрокуратурата Иван Гешев.   „Наблюдаващите делото прокурори ще продължат да полагат максимални усилия в рамките на законовите си правомощия, за да осигурят провеждането на бърз, справедлив и публичен процес”, заявиха вчера в изявление спецобвинителите от екипа за КТБ. Те подчертаха, че в опит да се съкрати процедурата, са поискали от съдебния състав книжата за обвиняемия Василев да бъдат връчени на защитниците му. За целта са били осигурени необходимите преписи на обвинителния акт. Ако адвокатите на беглеца не бяха отказали, това би осигурило възможност да се даде ход на разпоредителното заседание вчера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " 4,4 млрд. лв. иск срещу Цветан Василев и 17 подсъдими (ОБЗОР)\t\t\t"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d1%84%d0%b0%d0%b2%d0%be%d1%80%d0%b8%d1%82-%d0%b7%d0%b0-%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf/", "text": "Сегашният председател на Комисията за отнемане на незаконно придобито имущество (КОНПИ) Пламен Георгиев най-вероятно ще оглави бъдещата мегакомисия за борба с корупцията. Това коментираха пред „Труд“ народни представители от управляващото мнозинство. Функцията й до голяма степен съответства със сегашната КОНПИ и има резон, поясниха лаконично и избраници от БСП. Депутатите започват утре второ гласуване на законопроекта за противодействие на корупцията и за отнемане на незаконно придобитото имущество. Припомняме, че изборът на състава на мегакомисията ще бъде в парламента, а съставът й е петчленен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Пламен Георгиев фаворит за антикорупцията\t\t\t"}
{"url": "https://trud.bg/%d1%8f%d0%b2%d0%be%d1%80%d0%be%d0%b2%d0%be%d1%82%d0%be-%d0%ba%d0%be%d0%bf%d0%bd%d0%b5%d0%bd%d0%b8%d0%b5-%d0%b7%d0%b0-%d0%bc%d0%b8%d1%80-%d0%bd%d0%b5%d0%b1%d0%b5%d1%81%d0%b5%d0%bd/", "text": "Яворовото „Копнение за мир небесен…” – под това мото се състоя литературна вечер, с която Националният литературен музей започва поредица от инициативи, свързани с юбилея на Пейо Яворов – 140 години от рождението му (рецитали, изложби, конкурси). Кулминацията на тържествата ще бъдат след месец, когато ръководството на музея свиква научна конференция в Големия салон на БАН (11-12 януари 2018). А вечерта на 12 декември 2017 г. в Българския културен център в София (ул. „Веслец” 13) дойдоха 15 изявени български поети, които в различни периоди от време са писали стихове, вдъхновени от емблематични Яворови творби. С прочита на техните интерпретации – продължения на мотиви, идеи и драматични Яворови настроения, всички те отдадоха почит на великия поет. Събитието се водеше от журналистката Райна Дамяни, която вече 25 години облагородява българския ефир със своето авторско предавене „В часа на синята мъгла” (Дарик радио). Звучаха автентични записи в изпълнение на Ириней Константинов в ролята на Яворов. „На тази предколедна, сакрална сцена ще се срещнат два века, ще се състои диалогът на великия Яворов с днешните поети” – анонсира Райна Дамяни. „Съдбата на Яворов винаги е вдъхвала респект и удивление. Когато посетителите прекрачват прага на музея на Яворов на улица „Раковски”, те често ме питат: „Защо свети нощната лампа на бюрото на поета?” Аз им казвам, че тя е свидетел на неговите безсъници. Почти цялото му творчество е написано нощно време. Той пише на д-р Кръстев, „имам чувството, че някой ми диктува”. Неговите творби разгръщат един духовен хоризонт пред българската духовност, чиито параметри ние все така не успяваме да покрием” – каза Иво Милтенов – уредник на къща-музей „Пейо Яворов” в София. Животът на големия ни поети днес остава загадка, обект на изследователите. В колажа от поетични послания и музика поетите се вписаха в меланхоличната Яворова тоналност: „Дошъл си да ми кажеш, че сама изчезвам” (Виолета Христова), „Загубил вярата и обичта си, стихът е завоювал небесата” (Боян Ангелов), „Все някога, Родино, ще дочакаш най-истинската свобода, дори самият аз да съм потънал в мрака, дори да съм изчезнал като сълза в дъжда” (Георги Константинов), „Кой каквито пътища измине, пресече, достига все до мъртвите градини” (Павлина Павлова), „Звездите тлеят в топлите ми длани. Не е отминала в небето сянка” (Катя Кремзер), „Поетът може да е сляп, низвергнат, неразбран, невинен, но никога дотолкоз слаб, че да не може да загине” (Славимир Генчев). „Благодаря на всички вас, че се поклонихме на великия Яворов! В скоро време ще се появи една представителна антология със стихове, посветени на Яворов” – обяви Атанас Капралов – директор на Националния литературен музей. Сред участниците бяха: Надежда Захариева, Атанас Капралов, Катя Кремзер, Павлина Павлова, Виолета Христова, Боян Ангелов, Георги Константинов, Ивайло Диманов, Георги Н. Киров, Димитър Милов, Славимир Генчев, Пламен Киров, Иво Милтенов, Йордан Фурнаджиев. Прозвучаха есета с почит към Яворов, дело на Деян Енев и Мина Карагьозова.", "date": "2017.12.13", "title": " Яворовото „Копнение за мир небесен…”\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8-%d0%b5%d1%80%d0%bd%d0%b0-%d1%81%d0%be%d0%bb%d0%b1%d0%b5%d1%80%d0%b3-%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%bf%d1%80/", "text": "Между България и Норвегия има голям нереализиран потенциал за повишаване на двустранното търговско-икономическо сътрудничество. Нашата страна черпи от опита и добрите практики на Осло в областта на защитата на труда и социалната политика. Това заяви държавният глава Румен Радев, който днес на „Дондуков“ 2 се срещна с министър-председателя на Кралство Норвегия Ерна Солберг. Румен Радев и Ерна Солберг обсъдиха българските приоритети по време на Председателството на Съвета на Европейския съюз и постигнаха съгласие в рамките на преговорите на Съвета през първата година на 2018 г., да се отчитат вижданията на всички държави членки на Европейското икономическо пространство в процеса на подготвяне на решенията на Съвета. Премиерът на Норвегия подкрепи позицията на България за извеждането на европейската интеграция на Западните Балкани като ключов приоритет на Председателството. „Кралство Норвегия има дългогодишна традиция на взаимоотношения с европейските държави, които не са членки на ЕС. Въпреки че сме отдалечени от региона, подкрепяме приоритета на България за интеграция на Западните Балкани, защото това ще има позитивен ефект за сигурността за всички нас“, заяви Ерна Солберг. Българският президент и премиерът на Норвегия обсъдиха актуални въпроси от европейския дневен ред, начините за увеличаване на енергийната ефективност и енергийната диверсификация в Европа, както и необходимостта от единна политика по отношение на миграцията. Румен Радев благодари за подкрепата на Кралство Норвегия за българската кандидатура за членство в Организацията за икономическо сътрудничество и развитие и потвърди готовността на страната ни да бъде пълноценен и надежден член на ОИСР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Румен Радев и Ерна Солберг обсъдиха приоритетите на Българското председателство"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d0%be%d1%80%d1%82%d1%83%d0%b3%d0%b0%d0%bb%d0%b8%d1%8f-%d0%b5-%d0%bf%d1%80%d0%b8%d1%8f%d1%82%d0%b5%d0%bb-%d0%bd%d0%b0-%d0%b1%d1%8a/", "text": "Португалската република е приятел на България и през последните години двустранното сътрудничество отбеляза нов подем, разви и партньорството ни в ЕС и НАТО за превръщането на този съюз в един по-сигурен и по-справедлив в социално и икономическо отношение общ дом. Това заяви държавният глава на церемонията в „Гербовата зала“ на Дондуков 2, на която удостои посланика на Португалската република Луиш Фераш с орден „Мадарски конник“ първа степен за неговите заслуги за укрепването и развитието на двустранните отношения между Република България и Португалската република. „Ценим високо нашето сътрудничество в областта на отбраната, участието на Португалия в съвместни военни учения на НАТО на наша територия, взаимодействането ни в областта на вътрешния ред, сигурност и правосъдието в Република България“, заяви президентът. Румен Радев отбеляза и развитието на търговско-икономическите отношения между двете страни, учредяването на съвместната Българо-португалска търговска камара и подписаните меморандуми между Агенцията за подкрепа на малките и средни предприятия, Агенцията за инвестиции в България и Агенцията за инвестиции и външна търговия на Португалия. Държавният глава благодари на посланик Фераш за ангажираността и усилията на португалската страна за пълноценната интеграция на всички наши сънародници, които живеят, работят и учат в Португалия. „Това отношение допринася тези наши сънародници да бъдат жив мост между двата приятелски народа“, допълни Румен Радев. От своя страна посланик Фераш благодари на българския президент за оказаната чест за удостояването му с висшето държавно отличие. „Ще отнеса в сърцето си българите, защото това е най-доброто, което ми се случи тук – да общувам и работя с българи. Вашата страна е една от най-красивите, в които съм бил – с прекрасна природа и култура“, с тези думи се обърна към гостите на церемонията посланика на Португалската република в България Луиш Фераш. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Румен Радев: Португалия е приятел на България"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0%d0%bc%d0%b8%d0%bd%d0%b0%d0%b2%d0%b0-%d0%b7%d0%b0-%d0%b1%d1%80%d1%8e%d0%ba%d1%81%d0%b5%d0%bb-%d1%83%d1%87%d0%b0%d1%81%d1%82%d0%b2%d0%b0-%d0%b2/", "text": "Министър-председателят Бойко Борисов ще участва в редовното заседание на Европейския съвет, което ще се проведе утре и вдругиден в Брюксел, съобщиха от правителствената информационна служба. Оттам допълват, че основните теми, които ще обсъдят лидерите на държавите от Европейския съюз, са „Сигурност и отбрана“ и „Социално измерение, образование и култура“. Европейският съвет ще заседава и по темата “Брекзит”, за да направи преглед на актуалното състояние на преговорите за оттегляне на Обединеното кралство от ЕС.", "date": "2017.12.13", "title": " Борисов заминава за Брюксел, участва в заседанието на Европейския съвет"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%b8-%d1%83%d0%bd%d1%81%d1%81-%d0%bf%d0%be%d0%b4%d0%bf/", "text": "Министерството на туризма и Университетът за национално и световно стопанство ще подпишат споразумение за сътрудничество. За това се споразумяха на работна среща министърът на туризма Николина Ангелкова и ректорът на висшето училище проф. д.ик.н. Стати Статев. Сред нашите основни цели е да насърчаваме растежа на младите хора в отрасъла, защото от тях до голяма степен зависят качеството на туристическите услуги и имиджът на страната ни. Искаме да задържим младите хора в България, тук те да получават достатъчно добро образование и перспективи за развитие, подчерта министър Ангелкова. Партньорството с УНСС предвижда да се ползват доброволци от университета при реализацията на различни събития, организирани от министерството. Ще бъдат привличани и студенти, които да сътрудничат на туристическата администрация за различни специализирани изложения. Проф. Статев изказа задоволството си от ефективната работа на министерството за рекламата на България като целогодишна дестинация. На срещата бяха обсъдени също възможностите за приложение на дигиталните технологии в туризма, планирането и разработването на проекти, финансирани от ЕС, като се ползва опитът на катедрата по туризъм. Ще бъдат обменяни и добри практики при подготовката на съвместни проекти. УНСС е готов да подпомага министерството с иновативни идеи и разработки, свързани с мониторинг на различните видове туризъм, както и с икономическата обосновка на потенциални обекти от инвестиционната карта на министерството. Коментирани бяха и възможностите за насърчаване на студентски стажове, както и обменът на студенти и учебни програми със страни, с които България поддържа активни отношения в туризма. УНСС е най-голямото и най-старо висше икономическо училище в България и Югоизточна Европа. Неговата катедра “Икономика на туризма” е създадена през 1990 г. с водеща специалност “Туризъм”. В момента в нея се обучават над 750 студенти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Министерството на туризма и УНСС подписват споразумение за сътрудничество"}
{"url": "https://trud.bg/%d1%81%d1%83%d0%bb%d1%82%d0%b0%d0%bd%d0%ba%d0%b0-%d0%bf%d0%b5%d1%82%d1%80%d0%be%d0%b2%d0%b0-%d0%b8%d0%bd%d1%82%d0%b5%d0%b3%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%80%d0%be%d0%bc/", "text": "Социалното министерство с мерки срещу безработните, които живеят на помощи. Предложението е ако човек два пъти откаже предложена му работа да му спират помощите за два месеца. Това обясни зам.-министърът на труда и социалната политика Султанка Петрова пред  . „Не може да си затваряме очите повече, има хора на 30-40 години, които не са имали работа. За бизнеса е важно да има повече хора -обучени, квалифицирани и част от пазара на труда”, каза тя. По думите й става дума за здрави хора, които не са записани в бюрата по труда, демотивирани и трайно безработни – „тези, които свикнаха да живеят на социални помощи. Искаме те да са част от българското общество”, обясни Петрова. Зам.-министърът посочи още, че ако искаме интеграция на ромите, то първо това става с образование и след това със заетост. Ведомството работи и по закон за социалната икономика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Султанка Петрова: Интеграцията на ромите става с образование и заетост"}
{"url": "https://trud.bg/%d0%bd%d1%81%d0%be-%d0%be%d0%b1%d1%83%d1%87%d0%b0%d0%b2%d0%b0-%d1%81%d0%bf%d0%b5%d1%86-%d1%88%d0%be%d1%84%d1%8c%d0%be%d1%80%d0%b8-%d0%b7%d0%b0-%d0%b5%d0%b2%d1%80%d0%be%d0%bf%d1%80%d0%b5%d0%b4%d1%81/", "text": "НСО обучава нови шофьори за предстоящото европредседателство. За да стигнат до полигона на службата в Доброславци, кандидат-шофьорите минават през проучване и подбор. Те трябва да отговорят на две основни изисквания – бърза мисъл и плавни реакции. Дисциплината при изпълнението на поставените задачи се подразбира. Инструкторите непрекъснато променят трасето, на което се отиграват ситуации, които трудно ще срещнеш във всекидневието – от типа на това едната кола да пази другата. „Създаваме им опасни ситуации, в които самите шофьори да видят какво значи опасност и сами да преценят докъде могат да стигнат техните възможности”, коментира зам.-началникът на НСО Емил Тонев пред  . 40 нови шофьори от службите за сигурност вече са взели изпитите си и ще возят част от гостите за европредседателството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " НСО обучава спец шофьори за европредседателството"}
{"url": "https://trud.bg/%d0%b6%d0%b5%d0%bd%d0%b0-%d0%be%d1%81%d1%82%d0%b0%d0%b2%d0%b8-%d1%82%d0%be%d1%80%d0%b1%d0%b0-%d1%81-%d0%b4%d0%be%d0%bb%d0%b0%d1%80%d0%b8-%d0%bd%d0%b0-%d0%b1%d0%be%d0%ba%d0%bb%d1%83%d0%ba%d0%b0/", "text": "Жена на 56 г. от Шумен стана поредна жертва на телефонни измамници и изуми криминалисти със своята доверчивост. Шуменката оставила торба, пълна с $1630 и 29 лв., до контейнер за смет и чакала, докато я вземе мъж, за да е сигурна. Пред очите й около 70-годишен отнесъл парите и тя спокойна си тръгнала. Вярвала, че е участвала в полицейска операция. Измамата станала във вторник, когато първо в дома й позвънил непознат и казал, че дъщеря й е пострадала в катастрофа. Тя нямала дъщеря. После звъннал “полицай”, който съобщил, че е засечен разговор с мошениците и ако тя се съгласи на условията им, униформените ще ги задържат. Така жената се втурнала да помага и напъхала в найлоновата торба дори стотинки. Малко по-късно установила, че е повярвала на измамници, дала е описание на “мулето”, но засега случаят остава неразкрит. От началото на тази година измамници са отмъкнали от шуменци над 100 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Жена остави торба с долари на боклука"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d1%80%d0%b8-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%be/", "text": "„Редът и държавността ще се върнат в Шекер махала”, декларира вицепремиерът Валери Симеонов при откриването на новата полицейска приемна на Трето РУ на МВР в Пловдив, която се намира на улица „Дилянка” в една от ромските махали в града под тепетата. „С този акт ще се спазват законите и държавността в района. Местните власти трябва сега да върнат държавата в махалата. Промяната ще е за добро. Целта на тази приемна е на местата с подобен тип напрежение да не се стига до етнически конфликти. Този модел щял да бъде приложен и на други места в страната, а следващата подобна полицейска приемна ще е в Гърмен”, допълни заместник министър-председателят, по чиято инициатива за 2 месеца и с 35 000 лв. от бюджета на Община Пловдив на мястото на закрития преди време полицейски участък бе изграден нов модерен офис за служителите на реда. В приемната в Шекер махала ще работят 5 полицаи, които ще са на щат към Трето РУ на МВР-Пловдив и ще приемат сигнали и оплаквания на местните жители от 8.30 до 17.30 часа. Тепърва ще се облагородява и пространството около полицейската приемна с нови тротоарни плочки и паркоместа. Валери Симеонов не пропусна да съобщи и факта, че още преди да бъде открита приемната, хората в съседните квартали се похвалили, че има драстичен спад на беззаконието и постоянното нарушаване на обществения ред. Кметът на „Северен” в Пловдив Ральо Ралев, на чиято територия се намира Шекер махала, обясни на гостите, че районът е добре обезопасен, като са сложени са нови камери с добра резолюция. „През годините се чувства липсата на държавата в махалите. За това ще направим така, че хората да се чувстват спокойни и да се усети присъствието на държавата в региона”, декларира градоначалникът на Пловдив Иван Тотев, който благодари на вицепремиера Валери Симеонов за инициативата за откриване на полицейска приемна в Шекер махала. Дотам се стигна след серия от жалби на жителите от съседните квартали за постоянен тормоз от страна на ромското население в гетото. На откриването присъстваха областният управител на Пловдив Здравко Димитров и шефът на Областната дирекция на МВР-Пловдив старши комисар Атанас Илков, които заедно с Валери Симеонов, Иван Тотев и Ральо Ралев прерязаха лентата на новата придобивка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.13", "title": " Валери Симеонов при откриването на нова полицейска приемна в Пловдив: Редът и държавността ще се върнат в Шекер махала!"}
