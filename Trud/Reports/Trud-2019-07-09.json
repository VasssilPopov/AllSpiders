{"url": "https://trud.bg/%d0%b3%d1%80%d1%8a%d0%bc%d0%be%d1%82%d0%b5%d0%b2%d0%b8%d1%87%d0%bd%d0%b8-%d0%b1%d1%83%d1%80%d0%b8-%d1%81-%d0%be%d0%b1%d0%b8%d0%bb%d0%bd%d0%b8-%d0%b2%d0%b0%d0%bb%d0%b5%d0%b6%d0%b8-%d0%b2%d1%80%d1%8a/", "text": "Оранжев код за гръмотевични бури и обилни валежи е обявен за утер в 7 области на страната. Жълт пък е предупредителният код за всички останали, показва справка в сайта на НИМХ. Оранжевият код е в сила за областите: Благоевград, Смолян, Кърджали, Хасково, Ямбол, Бургас и Варна. В тези райони ще има валежи от дъжд и гръмотевични бури, по-интензивни в следобедните часове и през нощта срещу четвъртък. Очаква се до четвъртък сутринта на места количества на валежа да достигнат 40-80 л./кв.м. Възможни са наводнения на имоти и транспортната мрежа. В останалите 21 области прогнозата е за валежи в количества между, 15 и 30 л./кв.м. в вероятност за локални наводнения.", "date": "2019.07.09", "title": " Гръмотевични бури с обилни валежи връхлитат страната утре"}
{"url": "https://trud.bg/14-%d0%bc%d0%bb%d0%bd-%d0%b1%d0%b8%d0%bb%d0%b5%d1%82%d0%b0-%d1%81%d0%b0-%d0%b7%d0%b0%d1%8f%d0%b2%d0%b5%d0%bd%d0%b8-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82/", "text": "Повече от 14 млн. билета бяха заявени за Европейското първенство през 2020 по време на първите три седмици от продажбите, счупвайки рекорда за регистрации на надпреварата, съобщиха от УЕФА. В първия месец от продажбите, започнали на 12 юни, 1.5 млн. билета били налични за феновете като част от политиката на УЕФА за ранно разпространение на турнира, предаде БГНЕС. Евро 2020, който ще се проведе между 12 юни и 12 юли, ще се изиграе в 12 европейски града за първи път, отбелязвайки 60 години от първото издание на надпреварата. От УЕФА обявиха, че най-много билети сред местното население са заявени в Санкт Петербург, Лондон и Будапеща, като повече от 50% от билетите, заявени в тези градове, са от привърженици на страните-домакини. Финалът на „Уембли“ получи 1.3 млн. заявки за билети, докато двата полуфинала на същия стадион са привлекли комбинирано 1.5 млн. заявки. Първите билети се продават на euro2020.com/tickets до 15:00 часа в петък. Следващата фаза билети ще започне през декември, след като жребият за финалите бъде изтеглен на 30 ноември – 1 млн. билета ще бъдат на разположение за феновете на страните-участнички.", "date": "2019.07.09", "title": " 14 млн. билета са заявени за европейското по футбол през 2020"}
{"url": "https://trud.bg/%d0%bd%d0%be%d0%b2%d0%be-%d0%be%d0%b3%d0%bd%d0%b8%d1%89%d0%b5-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%bf%d1%80%d0%b8-%d0%b4%d0%be%d0%bc/", "text": "В рамките на епизоотичното проучване, което се провежда във връзка с огнището в село Жернов, област Плевен, Българската агенция по безопасност на храните (БАБХ) констатира ново огнище в животновъден обект тип лично стопанство, в село Новачене, находящо се в същата област. Това съобщщоха от пресцентъра на агенцията. Взетите проби от прасетата са потвърдени като положителни за вируса на Африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София. БАБХ предприема необходимите мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС. Принудителното умъртвяване по хуманен начин и обезвреждането на всички домашни свине ще стартира утре, 6 юли, при спазване на изискванията на Наредба № 22 за намаляване до минимум страданията на животните по време на клане или умъртвяване. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. БАБХ предупреждава, че се забранява влизането и излизането на хора и автомобили без разрешение на БАБХ, в района на обектите, по време на изпълнение на мерките, разпредени със заповед на изпълнителния директор на Агенцията, с изключение на служители на МВР, медицински лица, в това число и Спешна медицинска помощ, представители на централната и местната власт, и областната администрация и лица имащи адресна регистрация в съответното населено място.", "date": "2019.07.09", "title": " Ново огнище на Африканска чума при домашните свине в плевенско село"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%bd%d0%b5%d0%ba-%d0%bf%d0%b5%d1%82%d1%8a%d1%80-%d0%b8%d0%bb%d0%b8%d0%b5%d0%b2-%d1%82%d0%be%d0%ba%d1%8a%d1%82-%d0%b5-%d1%81/", "text": "Бизнесът: Има уредени сделки Евтиният ток се изнася от България, а скъпият се предлага на борсата. Това е една от причините за високите цени на електрическата енергия на свободния пазар у нас, заяви изпълнителният директор на НЕК Петър Илиев на заседание на енергийната комисията в парламента. „За година и половина са изнесени 10,7 млн. мегаватчаса електроенергия. Това е електроенергия, която е субсидирана от всички потребители. За нея са дадени 860 млн. лв.“, посочи Илиев. Другата причина за високата цена на тока за фирмите са двете такси, които е принуден да плаща само бизнесът, защото битовите потребители са на регулирания пазар, посочи още той. По думите му тези две такси натоварват с 20 лв. цената на тока на свободния пазар. Според бизнеса обаче има манипулация на цените на борсата. Има търгове за определени фирми и това е очевидно, заяви Красимир Дачев, член на УС на БТПП. Според председателя на АИКБ Васил Велев от началото на годината цената на тока на борсата на платформа „Ден напред” е била най-високата в Европа. А през юни тя е била с 80% по висока спрямо юни 2018 г. За да се реши донякъде проблема от Министерството на енергетиката предлагат да се създаде още една платформа на борсата, на която да търгуват големите енергийни консуматори.   Проверяват за манипулации Наредих Комисията за енергийно и водно регулиране и Комисията за защита на конкуренцията да започнат проверка дали има манипулации с цената на тока на борсата, заяви министърът на енергетиката Теменужка Петкова на заседание на комисията по енергетика в парламента. Председателят на КЕВР Иван Иванов разкри, че в регулатора са постъпили 18 писма със сигнали за нарушения на енергийния пазар. По думите му има два готови доклада от проверки, те носят гриф „ Поверително” и не могат да бъдат оповестени.", "date": "2019.07.09", "title": " Директорът на НЕК Петър Илиев: Токът е скъп, защото евтиният се изнася\t"}
{"url": "https://trud.bg/%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b2-%d0%b8/", "text": "Васил Иванов знаел, че жертвата държи парите си в буркани България екстрадира в Италия 29-годишния Васил Найденов Иванов по искане на съдебните власти от Ламеция Терме, област Калабрия. Според карабинерите, на 20 юни 2013 г. българинът убил 75-годишния Андреа Мастрандреа. Тогава Иванов, заедно със съучастника си Тихомир Красимиров, се вмъкнали в дома на италианеца, завързали го и го пребили до смърт. Жертвата била открита с размазан череп и изпочупени ребра на пода в жилището си. Красимиров е разследван, но е на свобода, а Иванов е бил откаран в затвора „Ребибия“ веднага, след пристигането му на летище “Фиумичино” в Рим. Властите смятат, че двамата искали да откраднат парите на италианеца, скрити в буркани. Иванов добре знаел това, тъй като бил племенник на гледачката на Мастрандреа. Веднага щом влезли в апартамента, двамата крадци се насочили към бурканите, но били видени от жертвата, затова я завързали и пребили до смърт. За да заличат следите си, българите подпалили мебелите в апартамента.", "date": "2019.07.09", "title": " Екстрадираха българин за убийство в Италия\t"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%b1%d1%82%d0%b2-%d1%86%d0%b5%d0%bd%d0%b7%d1%83%d1%80%d0%b8%d1%80%d0%b0-%d1%81%d0%b8%d0%b4%d0%b5%d1%80%d0%be%d0%b2/", "text": "БТВ за пореден път цензурира лидера на АТАКА Волен Сидеров. Той имаше покана за участие в предаването „Лице в лице” за днес, 9 юли, за 17:20 ч., съобщиха от пресцентъра на партията. Сидеров пристигна в сградата на телевизията, където веднага бе окабелен от техническо лице, но буквално минута преди ефир екипът сваля микрофона му и вкарва в студиото втория предвиден гост – съпредседателя на „Зелено движение“ Владислав Панев. Във фейсбук Сидеров написа:  „БТВ цензурира участието ми в предаването „Лице в лице“ за пореден път. И това се случи една минута преди да вляза в ефир. Вече бях окабелен, готов да вляза за участие, когато редакторите на предаването вкараха в студиото съпредседателя на „Зелено движение“ Владислав Панев. За пореден път БТВ налага цензура на ПП АТАКА. Кой и защо нареди да не участвам? От премиера ли дойде това нареждане? Отново трябва да повдигна въпроса чия е БТВ и чии нареждания изпълнява?” В ефира на телевизията водещата Цветанка Ризова обясни само, че Волен Сидеров ненадейно си е тръгнал по неясни причини.", "date": "2019.07.09", "title": " „Атака“: БТВ цензурира Сидеров"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b5%d0%ba%d0%be%d0%bd%d1%81%d1%82%d1%80%d1%83%d0%ba%d1%86%d0%b8%d1%8f-%d0%bd%d0%b0-%d0%ba%d1%80%d1%8a%d1%81%d1%82%d0%be%d0%b2%d0%b8%d1%89%d0%b5/", "text": "От утре, 10 юли, започва реконструкцията на кръстовището на бул. „Св. Патриарх Евтимий“ и ул. „Загоре“ (пътната връзка за град Раднево, в кв. „Кольо Ганчев“) в Стара Загора. Изпълнението на проекта предвижда изграждане на кръгово движение и цели да подобри транспортно-техническото функциониране на кръстовището, да оптимизира организацията и безопасността на движението, както и да намали скоростта на преминаващите през него превозни средства. Специфичната конфигурация на съществуващото сега кръстовище позволява да се изгради централен остров с формата на елипса. Срокът на изпълнение на проекта е 80 календарни дни. Дейностите ще бъдат финансирани с близо 480 хил. лева. Извършването на ремонта не налага промяна на маршрутите на обществения транспорт в Стара Загора. Работният участък обхваща 235 метра от бул. „Св. Патриарх Евтимий“ и 70 метра от ул. „Загоре“. Геометричното решение предвижда две ленти за движение в посока север – юг, които безпрепятствено ще отвеждат движението извън града и една лента за движение направо при влизане в Стара Загора. Предвидени са и ленти за движение от и към Раднево по ул. „Загоре“.  Строително-монтажните работи ще се извършват на три етапа, съгласно временна организация на движението по време на строителството, с цел непрекъснато пропускане на преминаващи превозни средства.  Първият етап включва дейности по югоизточното платно на бул. „Св. Патриарх Евтимий“ и по югозападното платно на ул. „Загоре“, съобщават от Община Стара Загора. Ще бъдат ремонтирани още прилежащите тротоарни настилки, предвидено е и озеленяване в елипсата. Ще се изградят допълнителни дъждоприемни шахти и канализация за дъждовни води. Дейностите предвиждат и преустройство на тролейбусната контактна мрежа и улично осветление.", "date": "2019.07.09", "title": " Започва реконструкция на кръстовище в Стара Загора, осигуряващо връзката с изхода към автомагистрала „Тракия” и към Раднево"}
{"url": "https://trud.bg/%d1%88%d0%b5%d1%84%d0%ba%d0%b0%d1%82%d0%b0-%d0%bd%d0%b0-%d0%bf%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b0%d0%bd%d0%bd%d0%b0-%d0%b0%d0%bb%d0%b5%d0%ba/", "text": "Хората предпочитат да пускат бюлетина. Това мнение изрази председателят на правната комисия в парламента и депутат от ГЕРБ, Анна Александрова, по   във връзка с решението за отмяна на машинното гласуване. По думите й на евровота е имало 146 секции, в които никой не е гласувал с машина, както и 295 други, в които този тип избиратели са били под 10, „което, освен анализа на цифрите и всички доклади, ни навежда на мисълта, че и хората не желаят да гласуват машинно“. Цифрите и докладите идвали от ЦИК и Венецианската комисия. Международният орган предупредил, че машинното гласуване трябва да се въвежда внимателно, а избирателната комисия директно обявила, че машините са ненадеждни. Александрова посочи, че от 3000 машини, 1200 са имали проблеми в един или друг момент от изборния ден на 26 май. „Смятаме, че 6000 машини на местните избори означава съзнателно да касираме изборите“, обяви тя, като допълни, че (въпреки продължилата с години работа по въвеждане на този тип гласуване – б.а.) не са уредени сертифицирането, съхранението и съпровождането. Освен това гласът излизал необосновано скъп. Председателят на правната комисия отбеляза, че Ирландия е дала на скрап машини за 54 млн. евро, след като станало ясно, че не може да ги ползва. „Следва ли, след като в Европа няма абсолютно никъде машинно гласуване, с много малки изключения, следва ли да прилагаме един такъв грешен пример?“, запита тя, като се обяви за дистанционното електронно гласуване.", "date": "2019.07.09", "title": " Шефката на правната комисия Анна Александрова: Хората предпочитат да пускат бюлетина"}
{"url": "https://trud.bg/95-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b4%d0%b5%d1%82%d1%81%d0%ba%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%be%d0%b1%d0%b7%d0%be%d1%80/", "text": "Обществена поръчка за изграждане на Национална многопрофилна детска болница откри министърът на здравеопазването Кирил Ананиев във вторник, 9 юли. Максималната стойност на поръчката е 95 442 000 лв. с ДДС и е за проектиране, строителство и авторски надзор. Крайният срок за подаване на офертите е до 20.08.2019 г., 17.30 часа, в деловодството на здравното министерство. Отварянето на постъпилите предложения ще се състои на следващия ден – 21.08.2019 г. в сградата на ведомството. Очакванията са през есента да бъде избран изпълнител и да започне реалното изграждане на Националната многопрофилна детска болница. До поръчката се стигна след като в края на миналата година Министерският съвет реши на свое заседание, че многопрофилна детска болница в столицата ще бъде изградена, а с процедурата се заеха две работни групи с широк кръг от експерти и професионалисти от всички области на медицината. Националната педиатрия по всяка вероятност ще е в двора на Александровска болница, където има недостроен обект от 80-те години на миналия век. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " 95 млн. лв. за детска болница (обзор)\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-439/", "text": "Борисов: Балканските номера няма да минат в ЕС В Брюксел очакват резултати, отговорност и предвидимост, предупреди българският премиер лидерите от Югоизточна Европа в Сараево.             Онлайн плащанията без касови апарати 250 хил. търговци вече смениха фискалните си устройства. 30 септември е крайният срок за софтуера за продажбите.             Политиците трябва да умеят да чуват какво не им казват китайците Необходимо е спешно да се облекчи издаването на визи за китайци, казва доц. д-р Мариана Тиен, китаист в Института по исторически изследвания при БАН, в интервю за „Труд“.         Псувня като за война Желязната икономическа хватка на Москва вече дава негативни резултати в Грузия – коментар на Емил Спахийски.             Бюрократична “маневра на петия етаж” без реално значение Какво пише в US-стратегията за „противодействие на зловредното влияние на Кремъл“ – анализ на Валентин Хаджийски.               Как стигнахме Европа без партии и парламент През 1939 г. средната заплата е 2500 лева, пенсията гони 1400 – „Легенди и истини в българската история“ с Росен Тахов.           Летящият холандец Силует на Ариен Робен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Вижте акцентите в броя на вестник „Труд“ в сряда, 10 юли 2019"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bd%d0%be%d1%82%d0%b0%d1%80%d0%b8%d1%83%d1%81%d0%b8-%d0%b7%d0%b0%d1%80%d0%b0%d0%b4%d0%b8-%d0%b8%d0%bc%d0%be%d1%82-%d0%bd%d0%b0-%d1%86/", "text": "Посягат към дарена собственост в чужбина Митрополит Антоний: Надявам се Божията над човешката правда да възтържествува Софийската градска прокуратура обискира две нотариални кантори заради престъпления с имот, собственост на Българската Православна църква зад граница. От офиси на бул. „Евлоги Георгиев“ 73 са иззети документи, свързани с разследването. Сигналът е подаден в средата на юни от митрополит Антоний, представляващ Българска епархия към Българската православна църква в Западна и Средна Европа. Става дума за имот в чужбина, дарен на Българската православна църква, който в момента се опитват да вземат със завещание, за което има съмнение, че е фалшиво, разбра „Труд“. Митрополит Антоний отказа да съобщи подробности, но не отрече, че жалбата е подадена от него. „Става дума за собственост на Западно и Средноевропейска епархия. Не мога да коментирам нищо повече, защото не е добре за разследването. Надявам се Божията над човешката правда да възтържествува“, каза той. Образувано е досъдебно производство за данъчни престъпления, длъжностни престъпления , документна измама и пране на пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Разследват нотариуси заради имот на църквата (обзор)\t"}
{"url": "https://trud.bg/%d0%b8%d1%80%d0%b5%d0%bd%d0%b0-%d0%b0%d0%bd%d0%b0%d1%81%d1%82%d0%b0%d1%81%d0%be%d0%b2%d0%b0-%d0%b1%d1%81%d0%bf-%d0%bc%d0%b0%d1%88%d0%b8%d0%bd%d0%bd%d0%be%d1%82%d0%be-%d0%b3%d0%bb%d0%b0%d1%81%d1%83/", "text": "Машинното гласуване не беше обяснено достатъчно добре на обществото. Върви се към това – когато има проблем, да махнем онова, което създава проблема, а не да търсим решение. Машинното гласуване е крачка напред. Това заяви секретарят на ПГ на „БСП за България” Ирена Анастасова по БНТ. По думите й въвеждането на машинното гласуване изцяло е един от вариантите да бъдат убедени хората, че вотът им е такъв, какъвто те са го определили. „Виждаме непрекъсната съпротива към всички елементи от изборния процес, които биха довели до неговата по-голяма честност. ГЕРБ премахват всичко, което води до прозначност”, категорична бе Анастасова. По мнението й на обществото му е необходимо време. Тя припомни, че в 10 процента от секциите, в които е имало машинно гласуване на последните избори, 50 процента от гласувалите са използвали именно машините. По темата за издателствата на учебници, Анастасова коментира: „Министърът е политическо лице. Защо казвам, че намесата е политическа – защото имаме утвърдени учебни програми. Тогава БСП имаше своите възражения, но те не бяха чути”. Тя разказа за последващата процедура, според която министърът със своя заповед определя комисия, която  одобрява написаните учебници, след това той определя 7 независими рецензенти, които излизат със становище и накрая учебниците трябва да бъдат оценени от всички учители по история в България. „Имаме приключена процедура. На всички етапи компонентите са казали „да”. Заради забележките на двама експерти обаче, които не са експерти в областта, за която говорим и които обясняват, че социалистическият период не е отразен достатъчно обективно в конкретни моменти, министърът спира учебниците”, каза още тя. „Прочетох 5-те учебника. Авторските колективи са се справили прекрасно. Програмата за 10-ти клас е напълно изпълнена като съдържание в учебниците,  авторските колективи са се съобразили напълно с приетата учебна програма.  Друг е въпросът, че не ми харесва как е отразен периодът – например след 44- година година има лагери, но преди това – не. Думата фашизъм не съществува”, изрази още мнение депутатът. По думите й никой министър в демократична държава не трябва да си позволява еднолично да прави това. „Той е на пост ,който не му го позволява. Никой министър не си го е позволявал. В момента, в който трябваше да говорим за реформата в образованието, която не случва, както и за учебните програми, въведени 2001 година, които сега доведоха до масова неграмотност – вместо да поправим тези грешки, ние надграждаме грешки”, заключи Анастасова.", "date": "2019.07.09", "title": " Ирена Анастасова, БСП: Машинното гласуване не беше обяснено достатъчно добре"}
{"url": "https://trud.bg/%d0%bc%d0%be-%d0%bd%d1%8f%d0%bc%d0%b0-%d0%b8%d0%b7%d1%82%d0%b8%d1%87%d0%b0%d0%bd%d0%b5-%d0%bd%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b8-%d1%82%d0%b0%d0%b9%d0%bd%d0%b8-%d0%be%d1%82-%d1%81/", "text": "Разпространените в медийното пространство твърдения за допуснато изтичане на класифицирана информация от служба „Военна информация“ категорично не отговарят на истината, както не отговарят на истината и твърденията за изтичане на държавни тайни. Това се казва в позиция на военнот министерство, публикувана от пресцентъра на ведомството. Съгласно закона за защита на класифицираната информация /ЗЗКИ/ службите за сигурност сами провеждат проучването за достъп до национална класифицирана информация. На базата на това разрешение Държавната комисия по сигурност на информацията /ДКСИ/ издава документ за достъп до класифицирана информация за НАТО и ЕС. В конкретния случай в съобщението на Военната прокуратура се поставя въпросът за това кой трябва да полага подпис на разрешението за достъп – дали служителят, извършил проверката, или самият директор, посочват от МО. И в двата случая това не засяга самата процедура за проучване и надеждността на проверените лица. Към настоящия момент по искане на Военната прокуратура и според разпоредбите на ЗЗКИ е ограничен достъпът до класифицирана информация на директора на служба „Военна информация“, а самият той е в отпуск. Тече вътрешна проверка, която трябва да приключи до 10.07.2019 г., за спазването на всички процедури и проверки за надеждност на лицата, гласи информацията. Припомняме, че директорът на служба „Военна информация“ е назначен с указ на президента и единствено с указ на президента може да бъде освободен – при наличие на легитимни основания за такова действие. Както е известно, военното разузнаване е най-старата българска разузнавателна служба, неотдавна тя навърши 111 години. Дейността й се отличава с доказана ефективност и резултатност, което е основание за високите оценки от партньорските служби от НАТО и ЕС, пишат от МО.", "date": "2019.07.09", "title": " МО: Няма изтичане на държавни тайни от служба „Военна информация“"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d1%82%d0%b8%d1%80-%d1%81-%d0%bf%d0%b8%d1%8f%d0%bd-%d0%b2%d0%be%d0%b4%d0%b0%d1%87-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%8a/", "text": "Тежкотоварен Мерцедес с македонска регистрация и пиян водач зад волана се обърна на пътя Шумен-Бургас край комплек Райковец и затвори пътя към 18 часа днес. Шофьорът на 60 г. е с 1,79 промила алкохол, съобщават от ОДМВР-Шумен. Движението се пренасочва през селата Кълново, Ивански за тези, които пътуват към и от Ришкия проход. Два тежкотоварни автомобила с марка Мерцедес са пътували в посока към град Бургас. Първият вижда, че зад него криволичи друг камион и го блъска в задната гума. След това продължил посоката си на движение и след около 200 метра виновникът се преобърнал на пътя. На мястото са екипи на полицията, пожарната и спешна помощ.", "date": "2019.07.09", "title": " Македонски ТИР с пиян водач затвори пътя Шумен-Бургас"}
{"url": "https://trud.bg/%d0%bd%d0%b0%d0%b4-32-%d0%bc%d0%bb%d0%bd-%d0%bb%d0%b5%d0%b2%d0%b0-%d1%81%d0%b0-%d1%80%d0%b0%d0%b7%d0%bf%d1%80%d0%b5%d0%b4%d0%b5%d0%bb%d0%b5%d0%bd%d0%b8-%d0%b7%d0%b0-%d0%b8%d0%bc%d1%83%d0%bd%d0%be/", "text": "Фонд „Земеделие“ гласува предоставянето на 3 248 928 лв. за извършени ветеринарни мероприятия през първите 5 месеца на 2019 г. Средствата се отпускат по схемата за държавна помощ „Помощ за компенсиране разходите на земеделски стопани, свързани с изпълнение на мерките по Държавната профилактична програма и Програмите за надзор и ликвидиране на болести по животните“, съобщиха от ДФЗ. Схемата цели подпомагане на земеделските стопани, отглеждащи селскостопански животни и осъществяващи дейност в първичното селскостопанско производство, чрез покриване на разходите за дейности със задължителен характер, свързани с гарантиране здравето на животните и недопускане на заразни болести и зоонози. Отпуснатият бюджет ще се разпредели по направления, както следва: • Имунопрофилактични мероприятия – 1 377 314 лева; • Клинични изследвания – 1 050 002 лева; • Вземане и изпращане на проби за лабораторни изследвания – 447 510 лева; • Идентификация на еднокопитни животни отразяване на данните във ВетИС – 483 лева; • Отразяване на данни по идентификация във ВетИС – 373 619 лева; Гласуваните средства са част от общия финансов ресурс по схема за държавна помощ „Помощ за компенсиране разходите на земеделски стопани, свързани с изпълнение на мерките по Държавната профилактична програма и Програмите за надзор и ликвидиране на болести по животните“, в размер на 20 млн. лв. за 2019 г.", "date": "2019.07.09", "title": " Над 3,2 млн. лева са разпределени за имунопрофилактика на животните"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%b5-%d0%bf%d0%be%d0%bb%d0%b8%d1%82%d0%b8%d0%ba%d0%b0-%d0%be%d0%b1%d1%8a%d1%80%d0%bd%d0%b0%d1%82%d0%b0-%d0%ba%d1%8a%d0%bc-%d0%bc%d0%b8%d0%bd/", "text": "Забъркването на Знанието с Вяра води до подмяна на Добродетелите с „ценности“ Мулти-култи и джендър пропагандисти напират да назидават през всякакви врати, прозорци и цепнатини. Тези дни соросоидите се нахвърлиха върху учебник по история и за пореден път орезилиха МОН. Там те са в особено висока концентрация и вредят на България стратегически. В открит спор не могат да преборят продукцията на учени от висока класа, но могат да я препънат чрез явното и задкулисно влияние на покровителите и вдъхновителите си върху властта. В случая чрез министър Красимир Вълчев. С излиняването на последния глобализаторски вариант на либерализ­ма логично нарасна съпротивата на неговите клиентели и техните протагонисти срещу здравия разум и обективните исторически процеси. Особено истерично са активирани обилно угояваните на чужди софри за целеви манипулативни операции околополитически хористи и солисти. „Палачинката“ изненадващо за тях, но съвсем закономерно се обръща, борят се за кожите, не само за копанята. Иначе случилото се е ясно. В рамките на законна и прозрачна процедура на МОН утвърдени учени-историци са написали учебник. Вместо да бъде утвърден за използване в училищата, е спрян, защото някакви граждани не споделят заложени в четивото тези, свързани с периода 1944-1989 г. Нека си имат различни мнения, не е забранено, нека си ги изкажат публично дори! Защо обаче от несъгласието на лицата Христо Христов и Евелина Келбечева МОН спира учебниците? Защото Христов отдавна се упражнява в очернителство като „историк на комунистическата ДС“, вадят го да напомни за призрака й. Спорната професорка според безспорни учени-историци Келбечева е от Американския университет в Благоевград. От последната инстанция за МОН духа вятърът! Значи спорни професори са оспорващите я, техните твърдения са неприемливи. Ибо са „жертви на скудоумна комунистическа пропаганда“, както твърди археоложката от Американския. Пропагандното скудоумие неизбежно присъства във всяка тоталитарна практика. Знаменитата Александрийска библиотека по идеологически мотивие била унищожавана на етапи. През IV в. по заповед на император Теодосий I, а през VII в. по нареждане на халифа Умар. Поради „тежките й разминавания с Библията и Корана“. Джордано Бруно и Галилео Галилей са потърпевши от Светата инквизиция по подобни съображения. В I в. пр. н. е. думата схоластик е имала смисъл на мъдрец , учител, на учен с рационалистичен подход към проблеми и събития. Така е наричан Цицерон. След XVIII в. като схоластични се определят непотвърдените от опита отвлечени разсъждения, откъснатите от реалния живот представи. Промяната се е случила поради добавянето на Вяра към Знанието. На католическото богословие и представите от времето на Аристотел към университетската в Европа. По-късно и други вярвания ипредстави, противоречащи на здравия разум и науката,се добавят към доказаните факти и обективното познание. Битуващите сред дадено общество човешки добродетели постепенно манипулативно или чрез грубо насилие се подменят със съмнителни или направо лъжливи ценности и схващания за света и хората на малобройни групи. Чрез властта тези тоталитарни групи успяват да заблудят и повлекат към гибел множество люде. В древния Рим по време на гроздобер с веселие, печен жертвен козел и маскаради са чествали на божеството Либер. При пълна свобода за виночерпене и любодействия. В градовете жриците на Либер са продавали liba – дребно печиво с човешка форма, намазано с мед и масло. Много по-късно либерализмът се появява като антифеодално политическо движение. Днес либералната демокрация се изражда в тоталитарна амбиция за установяване на световно господство. Чрез поставяне на човешките маси под диктата на крайно ограничени по брой малцинства, овластени преди всичко по волята на САЩ и с разнообразен инструментариум за подривни операции. Колкото повече слабеят политическите им активисти и НПО-тат у нас, толкова по-забележима става косвената намеса на „Америка за България“ и Американския университет, например. С методи, прилагани у нас както преди 9. 9.1944 г., така и след. Както периодът на Третата българска държава, така и социалистическият са сложни и нееднозначни, съдържат различни етапи. В един или друг момент обаче под мощен външен натиск им се слага еднозначен етикет. След Освобождението истинската история на България частично се подменя със съчинена в Русия. Скоро руското влияние отслабва, нахлува германско, от „южни славяни“ ставаме „прусаците на Балканите“. Традиционните български добродетели по-късно са под удар от „ценности“ като Кодекс на строителя на комунизма, например. Монархо-фашизъм се бил установил от Кобургите. Фашиз­мът едва през 1922 г. идва в Италия, но у нас още през 1923 г. има антифашистко въстание?! Не е фашистки режимът при Борис Трети, макар да е имало малобройни групи фашизоиди и почитатели на хитлеризма. Имало е концлагери и други тежки репресии срещу комунисти, земеделци и дори невинни. Имало е и икономически растеж, култура, шарено е било. Фашисти и техни партии са действали в САЩ и цяла Европа. Имало е и евреи-фашисти. Ционистът Зеев (Владимир) Жаботински дори не го е криел. Мусолини го определил като „еврейски фашист“, левите ционисти са го наричали „дуче“. Самият Бен Гурион му дал прякора „Владимир Хитлер“. Той е сред идеолозите и създателите на много влиятелната партия „Ликуд“, но няма да е коректно да наречем Израел фашистка държава. Всяка власт репресира. Етикетът „комунистически“ е манипулативен, както и поставянето на знак за равенство с фашизма. Има някои сходства, но те са много повече при либералната лъжедемокрация, за което пишат и на Запад. Няколко етапа има и в социалистическото ни минало: от опит за насаждане сталинския модел до социализма като „недоноШче“ и опита за технологическото му модернизиране. Икономиката на България е презряла за реформи, писа през 1990 г. Иван Костов. „Да достигнем икономическия ръст на тогавашната държава, би било огромен успех за всяко правителство“, заяви Бойко Борисов. Дори геноцидният като цяло период на Османско владичество за българите не е еднозначно тъмно черен, имало е и сиви. Падения, но и забележими възходи е имало преди „демокрацията“. Но не сме били на последното място в Европа по демографския показател, по качеството на живот и образованост, кактоднес. С антикомунистическата си изцепка соросоидите и покровителите им целят да принудят авторите на тези и на следващи учебници да пренапишат някои раздели според изискванията на либералната схоластика. В условията и на хибридната световна война първата жертва е истината. Днес е застрашено самото съществуване на България, редица учени, публицисти и общественици аргументирано вещаят мрачна перспектива за народа ни. Срещу неголемия процент ощастливени от смяната на системата стоят впечатляващо мнозинство българи, за които, меко казано, предишният период е бил по-добър за семействата им. Значи поне в главите на децата и внуците трябва да се набива подменено минало. Историята всъщност е политика, обърната към миналото, пишат я победителите. Те се сменят, наново се предлага принципно различен прочит, но на днешните пропагандисти не им се вярва, че става бързо. Без черен пиар, без постоянно хвърляне на лъжи-съчки в печката на антикомунизма обществената подкрепа за сегашната антикомунистическа политолигархия ще угасне напълно. Значи поне още някоя година предишното време трябва да е виновно на днешното, антикомунистите да се представят за победители, а лъжедемокрацията – за единствена алтернатива на несъществувалия комунизъм. Така се стига до опита за цензуриране на текстове във въпросните учебници, макар министърът да отрича това и да сочи Ония ценности, направения цивилизационен избор и т.н. Ами това е, има едно правилно мнение, според МОН прав е любителят Христов, ученият проф. Баева не е. Вече 30 години продължава тази изключително вредна за българите линия на разделение и противопоставяне по всякакъв повод. Знайно е: народ без минало няма бъдеще. Лист обрулен е човекът, откъснат от семейството, от рода, от племето, от своите и общите добродетели. Когато му набиват, че дядо, баба и тати с мама са били насилници, губи ориентация в този непрогнозируем свят, става жертва. Отнемат му духовното наследство, после земята, средствата за производство. Откъсват те от своите, заличават ти здравите наследствени добродетели, загърбваш и себе си, разрушаваш се психически, после и телесно. Да не го допуснеш, значи да останеш при своите и да браниш своето, въоръжен с националните си добродетели.", "date": "2019.07.09", "title": " Историята е политика, обърната към миналото\t"}
{"url": "https://trud.bg/todorov-nakaza-i-bivshiq-si-tim/", "text": "Николай Тодоров реализира четвъртия си гол за „Инвърнес“ в предсезонната подготовка. Нападателят вкара на бившия си тим „Хартс“ при равенството 1:1 в приятелски мач. Таранът бе точен през втората част, оформяйки крайния резултат. По-рано това лято 22-годишният играч се разписа в други две контроли. Новият тим на Тодоров все още няма поражение през лятото, записвайки равенства с елитните „Хартс“ и „Абърдийн“ (1:1), а освен това разгроми „Ротс“ (7:1), „Форетс Механикс“ (6:1) и „Инвърнес Клакнакудин“ (2:0).", "date": "2019.07.09", "title": " Тодоров наказа и бившия си тим"}
{"url": "https://trud.bg/it-%d0%bd%d0%b0%d1%83%d0%ba%d0%b8-%d0%bf%d0%be-%d0%b6%d0%b5%d0%bb%d0%b0%d0%bd%d0%b8-%d0%be%d1%82-%d0%bf%d1%80%d0%b0%d0%b2%d0%be-%d0%b2-%d0%b0%d0%bb%d0%bc%d0%b0-%d0%bc%d0%b0%d1%82/", "text": "Над 7100 кандидати за най-старото висше училище у нас Над 7100 кандидат-студенти са подали документи за прием на първо класиране в Софийския университет “Св. Климент Охридски”, като традиционно най-много са желаещите за специалност “Психология”. На второ място е “Софтуерно инженерство”, следвано от “Право”, които тази година изместват “Комуникационен мениджмънт” и “Публична администрация”. На следващите места кандидатите са поставили специалностите “Фармация”, “Комуникационен мениджмънт”, “Компютърни науки”, “Английска филология”, “Предучилищна и начална училищна педагогика”, “Журналистика” и “Медицина”, съобщиха от най-старото висше училище у нас.  След първото класиране са приети 66 лауреати и първенци на национални и международни олимпиади. От 10 до 12 юли новоприетите студенти имат няколко възможности, като първата е да се запишат в специалността, в която са класирани на първия етап. Другата е кандидатите е да потвърдят в специалността, в която са класирани на първия етап. При потвърждаването оригиналната диплома за средно образование се депозира в съответния факултет. Приетите по първото си желание кандидати се записват в специалността без право да потвърждават за участие в следващи класирания. Неприетите от първия етап кандидати участват автоматично в следващия етап на класирането. Резултатите от него ще бъдат обявени на 16 юли. На 23 юли излиза третото класиране. Записването за него е окончателно и трябва да бъде направено в периода 24-26 юли 2019 г. включително. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " IT науки по-желани от „Право” в Алма матер\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%b7%d0%b0%d1%8f%d0%b2%d0%b8-%d1%87%d0%b5-%d0%bd%d0%b5-%d0%b8%d1%81%d0%ba%d0%b0-%d1%81%d0%b0%d0%bd%d0%ba%d1%86%d0%b8/", "text": "Руският президент Владимир Путин каза днес, че не подкрепя призива на руския парламент за налагане на строги икономически санкции срещу Грузия, предаде БТА. В изявление, предадено по телевизията, той посочи, че от уважение към грузинския народ и в името на запазването на двустранните отношения с Грузия, не си струва да се въвеждат санкции, които рязко биха ескалирали кризата, възникнала между двете съседни страни след обидните коментари по негов адрес от страна на един грузински телевизионен водещ. Като добави че в Грузия има хора, които протестират срещу безотговорното поведение на този човек, „заради тези хора, заради възстановяването на пълноценните отношения между Русия и Грузия, аз не бих предприел нещо, което би усложнило нашите отношения“, подчерта Путин. Той отбеляза още, че не си струва да се завежда дело срещу оскърбилия го журналист Гиорги Габуния, което само би му оказало „твърде голяма чест“.", "date": "2019.07.09", "title": " Владимир Путин заяви, че не иска санкции срещу Грузия"}
{"url": "https://trud.bg/%d0%b3%d0%b5%d1%80%d0%b1-%d0%bf%d1%80%d0%b5%d0%bd%d0%b0%d1%80%d0%b5%d0%b6%d0%b4%d0%b0%d0%bd%d0%b5-%d0%b1%d0%b5%d0%b7-%d0%bf%d1%80%d0%b5%d0%b7%d0%b0%d1%80%d0%b5%d0%b6%d0%b4%d0%b0%d0%bd%d0%b5/", "text": "Вече почти десетилетие ГЕРБ е на власт. В центъра и по места, както гласи старото клише от времето на недозрелия тоталитарен социализъм. За динамиката на съвременната политика това си е цяла вечност. Едно поколение е на път да изкласи гимназия без да е виждало други управленци на възлови позиции, друг политически маниер и друга политика. Само по себе си това не е нещо негативно – управленската конфигурация е резултат от волята на мнозинството от онези български граждани, които с бюлетини в избирателните урни определят бъдещето на България. Харесвани или не, ГЕРБ съумяват да печелят и задържат необходимото обществено доверие, за да управляват. Това са реалностите. Има обаче един феномен, който съпътства неизменно подобно управленско дълголетие – хората започват да се „изморяват“, а управниците да затъват в зловредна инерция и клиентелистки схеми. Политическо изкуство е да съумяваш да ги преодоляваш максимално дълго. Историческият опит сочи, че умората у избиратели се бори, най-общо, с две неща – с периодично изваждане на обществения терен на нови, големи каузи и със създаване на усещане за сигурност. А инерцията сред управляващата партийна прослойка – чрез радикални кадрови рокади, които събуждат в партийната номенклатура бдителност, старание, а когато се налага и онова прословуто тодорживковско „снишаване“ докато отмине поредната буря. Ако разгледаме отминалия висш партиен форум на ГЕРБ през такава оптика, неизбежно ще забележим някои важни обстоятелства и тенденции, които ще определят облика на политическия процес поне до края на настоящия управленски мандат. Първо, г-н Бойко Борисов предусети навреме политическия срив и моралната развала, в която може да потъне безвъзвратно управлението и пусна в ход радикални кадрови промени. Отчуждаването му от вътрешно-политическите дела и прехвърлянето на партийното всекидневие изцяло върху плещите на Цветан Цветанов, на което станахме свидетели през последните поне три години, без всякакво съмнение го позиционира в ролята на „добрия цар“ в ГЕРБ. Докато той маневрираше на международната арена, тук „лошите“ се развихриха. И „добрият цар“, като научи за всичко това, се намеси и въздаде справедливост. Това е класическа политическа маневра, която трябва да се признае, че г-н Борисов волно или неволно осъществява до този момент перфектно. Хората се умориха, а някои дори отвратиха от този ГЕРБ, с който най-често имаха съприкосновение всеки ден в общината, в министерството, на поредния търг или обществена поръчка. В техните очи това беше „ГЕРБ на Цветанов“. За сметка на това подобно предозиране няма с „ГЕРБ на Борисов“. Борисов беше високо и далеко. Това му позволи да се върне на партийния терен поосвежен дори и в очите на онези свои симпатизанти, които са позагубили ентусиазъм. Второ, с отстраняването на г-н Цветанов приключва една малка епоха в организационното и кадрово развитие на партия ГЕРБ. Сега ГЕРБ навлиза в период на пренареждане. Борисов ще има възможност да демонтира безпроблемно редица здраво споени партийни схеми, оплетени от Цветанов, които крепят години наред дискредитирани, оядени или откровено некадърни кадри, особено в местната власт. Целият въпрос е, че това пренареждане много трудно ще се превърне в „презареждане“, макар че носи такъв потенциал. За да се случи, г-н Борисов трябва да очертае нова, голяма и обединителна кауза пред общественото мнозинство, от което зависи кой ще управлява. И да гарантира сигурност, на фона на която радикалната и конфронтационна реторика на раздираната от вътрешни скандали БСП да буди повече опасения и недоверие сред мнозинството. Вероятно това се опитва да направи премиерът с демонстрациите по строежи, магистрали и предприятия. Но то съвсем не е достатъчно. Защото много от тежките проблеми в обществото и държавата не просто стоят нерешени, а загноясват. И съвсем не е корупцията най-опасния проблем, който това управление не решава. Здравеопазването и образованието са построени на изцяло сбъркан модел, който запрати България в „третия свят“ по тези показатели. А ГЕРБ не предлага нищо за дълбока и реална промяна. Не може да има актуална и голяма политическа кауза, която да спечели умовете и сърцата на хората, без в сърцевината й да е смяна на модела в тези две ключови сфери. Нито кадруването в съдебната власт, нито дилемата „Кьовеши или анти-Кьовеши“, нито пък партийните субсидии, са каузи с потенциал да променят България. Иначе Борисов ловко, макар и очевидно само временно и конюнктурно, изигра хода с орязването на партийните субсидии, отнемайки основната политическа теза, лансирана досега от вечно влизащото в политиката „Шоу на Слави“.   Борисов да не сбърка „ваксата“ Всичко това без съмнение укрепи позициите на ГЕРБ. Но ще бъде от ден до пладне, ако г-н Борисов сбърка „ваксата“ и се върне към онзи крайно конфронтационен тон и война срещу всички, който беше характерен за първите години от създаването на партията му. Макар и бледа, подобна индикация се чу в речта му на партийния форум – всичко било „застой“ преди ГЕРБ да поеме кормилото. Истината е, че те поеха кормилото на държава, която беше свършила огромна и успешна работа, за да се приспособи към правните, икономически, политически и административни изисквания за членство в ЕС и НАТО. Борисов стана премиер на държава-членка. А членството нямаше да стане, ако сме живели в „застои“. Безобразията на прехода не могат да заличат и добре свършената работа. Както най-вероятно самият г-н Борисов не би искал да се съди за работата, която е свършил, само по безобразията през последните десет години.", "date": "2019.07.09", "title": " ГЕРБ – пренареждане без презареждане\t"}
{"url": "https://trud.bg/%d1%82%d0%be%d0%bd%d0%b8-%d1%81%d1%82%d0%be%d1%80%d0%b0%d1%80%d0%be-%d0%ba%d0%be%d0%bc%d0%b5%d0%bd%d1%82%d0%b8%d1%80%d0%b0-%d1%81%d0%bb%d1%83%d1%85%d0%be%d0%b2%d0%b5%d1%82%d0%b5-%d0%b7%d0%b0-%d0%bf/", "text": "Попфолк певецът Тони Стораро отрече слуховете, че е приет по спешност в болница. Малко по-рано този ден, родни таблоиди писаха, че състоянието на 42-годишния изпълнител е неизвестно, а всички негови участия в близкото бъдеще, са отменени. Ето и какво каза самият той в пост, публикуван в официалната му Instagram страница: „", "date": "2019.07.09", "title": " Тони Стораро коментира слуховете за приема му в спешното"}
{"url": "https://trud.bg/%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d0%be%d1%81%d0%ba%d1%8a%d0%bf%d0%b2%d0%b0%d1%82-%d0%bd%d0%b0%d0%b9-%d0%b1%d1%8a%d1%80%d0%b7-3/", "text": "Средното повишение за страната е с 5,5% Цените на жилищата в София се покачват, но увеличението в други големи градове на страната е с по-бързи темпове. През 2018 г. най-голям ръст на цените на имотите е отчетен в Пловдив. Апартаментите в града под тепетата през четвъртото тримесечие на 2018 г. са поскъпнали с 9,6% спрямо същия период на предходната, сочат данните на Националния статистически институт. Това е значително повече от регистрираното в София повишение на цените с 6,6%. Така столицата остава на второ място по повишение на цените. От шестте града в страната с над 120 хил. жители на трето място е Бургас като поскъпването на жилищата в морския град е с 6,3%. На четвърто място се нарежда Стара Загора, където цените на апартаментите през 2018 г. са нараснали с 5,9%. На пето и шесто място остават Варна и Русе с много близък резултат. В морската столица жилищата са поскъпнали с 4,3% за година, а в Русе – с 4,1%. Данните на НСИ са още по-интересни, ако се погледне промяната на цените при новото строителство и съществуващите апартаменти. Оказва се, че в София, Пловдив и Русе поскъпването на новите жилища в рамките на година изпреварва повишението на цените при старото строителство. Във Варна и Стара Загора ситуацията е различна и преимущество имат старите апартаменти. Само в Бургас поскъпването при новите и старите жилище е с еднакво темпо. В София поскъпването при новото строителство е със 7,5% за година, докато при старите жилища повишението на цените е с 6,3%, сочат данните на НСИ. Най-драстична е разликата в Пловдив, където цените на апартаментите в стари сгради нарастват с 8,2% за година, а при новите увеличението е значително по-голямо – с 12,3%. Донякъде големият ръст при новото строителство се определя от излизащите на пазара кооперации. Цените при тях зависят от типа строителство и локацията им. Ако в определен период на пазара излязат повече луксозни жилища в центъра на града, това веднага води до сериозно покачване на средните цени при новото строителство. След като в София две поредни тримесечия имаше сериозно покачване на цените на новите жилища спрямо предходните три месеца, в периода октомври-декември 2018 г. данните са различни. През второто тримесечие на 2018 г. при новото строителство се отчита поскъпване от 7,3% спрямо периода януари-март. През третото тримесечие повишението на цените е с 3,1%. А през четвъртото тримесечие при новото строителство се отчита понижение с 2,4% спрямо периода юли-септември. Но както и в случая с Пловдив, движението на цените при новите кооперации се определя от това какви проекти излизат на пазара. Ако в дадено тримесечие са завършени повече нови жилища в крайни квартали, където цените по принцип са по-ниски, това води до намаляване на средните цени спрямо предходно тримесечие, когато на пазара са излезли повече луксозни кооперации в центъра на града. Общо за страната цените на жилищата са нараснали с 5,5% за година, сочат данните на националната статистика. При новото строителство увеличението на цените е с 6,1%. А при съществуващите апартаменти ръстът е малко по-малък – 5,3%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Жилищата в Пловдив поскъпват най-бързо\t"}
{"url": "https://trud.bg/%d1%81%d1%82%d1%80%d0%be%d1%88%d0%b8%d1%85%d0%b0-%d0%bf%d1%80%d0%be%d0%b7%d0%be%d1%80%d1%86%d0%b8%d1%82%d0%b5-%d0%bd%d0%b0-%d0%b4%d0%b2%d0%b5-%d0%ba%d0%be%d0%bb%d0%b8-%d0%b8-%d0%bd%d0%b0-%d0%bc%d0%b0/", "text": "Прозорците на два леки автомобила и на магазин в новозагорското село Ценино са били строшени на 8 юли, съобщиха от полицията. Сигнал за унищоженото имущество е получен около 17,30 часа. От полицията са предприели незабавни действия за установяване на извършителя. Предполага се, че е действал в съучастие с други лица. Повече подробности за случая засега не се съобщават заради неприключилото разследване. Причинените материални щети тепърва се уточняват. Води се досъдебно производство.", "date": "2019.07.09", "title": " Строшиха прозорците на две коли и на магазин в новозагорско село"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%82%d1%8a%d1%80%d0%bd%d0%be%d0%b2%d0%b5%d1%86-%d0%b7%d0%b0-%d0%b8%d0%b7%d0%bc%d0%b0%d0%bc%d0%b0-%d1%81-%d0%bf%d1%80%d0%be%d0%b4%d0%b0%d0%b6%d0%b1%d0%b0/", "text": "След одобрено от съда споразумение, постигнато с Районна прокуратура – Велико Търново, осъдиха мъж за измама с продажба на леки автомобили. Наложено му е наказание две години лишаване от свобода, с четири години изпитателния срок, през която е наложена и пробационна мярка – задължителни периодични срещи с пробационен служител. Л.  Д. се призна за виновен в това, че за периода от октомври до 8 ноември 2018 г. в Луковит,  Варна, Враца, Сливен, Пловдив, Асеновград, София и Велико Търново чрез интернет сайт поддържал у различни лица заблуждение чрез съобщения по вайбър и разговори по мобилен телефон, че ще им продаде леки автомобили и камина, за което следва да заплатят капар. С това им причинил имотна вреда в общ размер на 2 520 лв., от заплатените без основание суми, получени от него от каси на „Изипей“ АД, клонове в гр. В. Търново, като случаят не е маловажен, като: в периода началото на октомври  до 22.10.2018 г., в гр. Луковит и гр. В. Търново – у В. В., че ще й продаде камина за 70 лв. и с това й причинил имотна вреда в размер на 70 лв.;  на 24.10.2018 г. в гр. Варна и гр. В. Търново – у И. К., че ще му продаде лек автомобил „БМВ 316“ за 1500 лв. при капаро 300 лв. и с това му причинил вреда в размер на 300 лв.;  в периода 29.10.2018 г. – 30.10.2018 г. в гр. Пловдив и в гр. В. Търново – у В. П., че ще му продаде лек автомобил „Ауди А4“ за 3200 лв. при капаро 400 лв. и с това му причинил имотна вреда за 400 лв.;  на 31.10.2018 г. в гр. Враца  и в гр. В. Търново – у И. В., че ще му продаде лек автомобил „БМВ“ за 1800 лв. при капаро 300 лв. и с това му причинил имотна вреда в размер на 300 лв.;  на 04.11.2018 г. в гр. Сливен и в гр. В. Търново –  у В.П., че ще му продаде лек автомобил „Ауди А4“ за 2800 лв. при капаро 400 лв. и с това му причинил имотна вреда в размер на 400 лв.;  на 04.11.2018 г. в гр. София и в гр. В. Търново –  у Г. Б., че ще му продаде лек автомобил „Фоксваген Пасат“ за 3800 лв. при капаро 150 лв. и с това му причинил имотна вреда в размер на 150 лева;  в периода 05.11.2018 г. до 06.11.2018 г. в гр. Асеновград и в гр. Велико Търново –  у Н. Б., че ще му продаде л. а. „БМВ 320“ за 2300 лева при капаро 300 лв. и с това му причинил вреда от 300 лева;  на 06.11.2018 г. в гр. Пловдив и в гр. Велико Търново – у Й. М., че ще му продаде л. а. „Ауди А4“ за 2800 лева и с това му причинил вреда за 300 лева;  на 08.11.2018 г. – в гр. Пловдив и в гр. В. Търново – у Й. М., че ще му продаде л. а. „Ауди“ за 1900 лева и с това му причинил вреда за 300 лева. Споразумението има последици на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Осъдиха търновец за измама с продажба на коли"}
{"url": "https://trud.bg/%d1%81%d0%be%d1%84%d0%b8%d1%8f-%d0%bf%d0%be%d1%87%d0%b5%d1%82%d0%b5-%d0%b4%d0%b5%d0%bb%d0%be%d1%82%d0%be-%d0%bd%d0%b0-%d0%b2%d0%b0%d0%b7%d0%be%d0%b2/", "text": "169 години от рождението на патриарха на българската литература Иван Вазов бяха повод за тържество в София, състояло се на 9 юли пред паметника на поета, намиращ се на ул. „Г. С. Раковски”, в градинката на столичния храм „Света София”. Събитието беше организирано от Националния литературен музей и къща-музей „Иван Вазов”. Заместник-министърът на културата Румен Димитров, заместник-кметът на София доц. д-р Тодор Чобанов и директорът на Националния литературен музей Атанас Капралов говориха за непресъхващата почит към писателя, за личността и човека Иван Вазов. В експозето си доц. д-р Тодор Чобанов припомни: „В сърцето на София, от изтока и запада на храм „Света София”, са положени два важни знака: паметникът на Вазов и надгробното му място. Това показва, че още приживе българският народ го оценява като най-значима фигура, като личност, достойна да поведе българите и в най-голямо изпитание. Но Вазов не е сам. Вазовият род даде на България и други великани: един от най-успешните кметове на столицата е неговият брат Владимир, изградил облика на културна София”. „Независимо от превратностите на историята, Вазов остава най-четеният автор и днес. Още през 1924 г. с акт на тогавашния Министерски съвет е учреден музеят на Иван Вазов, който през 1976 г. става част от Националния литературен музей. Наша мисия и днес е да съхраняваме и правим достояние на новите поколения ценните архиви на големия ни поет” – отбеляза Атанас Капралов. Събитието се водеше от поетесата Елена Алекова, а актьорите Стоян Чобанов и Янко Лозанов изпълниха емблематични негови творби. Най-малките членове на занималня „Общност на добрината” се включиха в честването с музикално-поетически рецитал. Сред присъстващите бяха родствениците на писателя Григорий Вазов и Анна Николова.", "date": "2019.07.09", "title": " София почете делото на Вазов"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b7%d0%b0-%d1%82%d1%83%d1%82%d0%b0%d0%bd%d0%ba%d0%b0%d0%bc%d0%be%d0%bd-%d0%b2-%d0%b1%d1%83%d1%80%d0%b3%d0%b0%d1%81/", "text": "Уникалната изложба „Тутанкамон-една недовършена любовна история“ отваря врати в Бургас на 10 юли. Експозицията ще е в сградата на Държавна опера – Бургас, където ще остане до края на септември. Повече от 100 експоната пресъздават с максимална точност гробницата на фараона, останал в историята като „детето цар“. Предметите са групирани в няколко тематични къта – „Преддверието“ или „Стаята на могъществото и властта“, „Златният трон“ – наричан още „Шедьовърът на стаята“, „Погребалната камера“, „Съкровищницата“ и „Позлатеният олтар“. Специално осветление и музика ще създават у посетителя усещането, че се разхожда в света на древните египтяни – едно общество, което е изповядвало специално отношение към смъртта и живота в отвъдното. Представените експонатите са копия на автентични находки. Изработени са от компанията Horus Limited, която единствена в целия свят има издадено разрешение за това от Министерството на културата в Египет. Досега изложбата е представяна в редица страни по целия свят, но идва за първи път в България с подкрепата на Община Бургас. „Тутанкамон – една недовършена любовна история“ е определяна от експерти като своеобразен мост към древните времена, които не спират да провокират учени от целия свят да търсят отговорите на много загадки. Билети ще се продават на вмясто както следва: редовен билет 16 лв., за ученици, студенти, пенсионери и хора с увреждания – 10 лв.; за деца до 7 години, задължително с придружител – безплатен вход.", "date": "2019.07.09", "title": " Изложба за Тутанкамон в Бургас"}
{"url": "https://trud.bg/%d0%bd%d0%b0%d0%bc%d0%b0%d0%bb%d0%b5%d0%bd%d0%b8%d0%b5-%d0%bd%d0%b0-%d0%bf%d1%80%d0%be%d1%8f%d0%b2%d0%b8%d1%82%d0%b5-%d0%bd%d0%b0-%d1%84%d1%83%d1%82%d0%b1%d0%be%d0%bb%d0%bd%d0%be-%d1%85%d1%83%d0%bb/", "text": "Проявите на футболно хулиганство през първото полугодие на 2019 година са намалели, съобщиха от МВР. Общо 88 запалянковци са били задържаните след спортни срещи. За сравнение за същия период на миналата година арестуваните са били 96. Това сочат обобщените данни на Националния център по сигурността на спортни мероприятия при Главната дирекция „Национална полиция“ за първите 6 месеца на 2019 г. Почти двойно намаляване на случаите на използване на пиротехника по време на спортни събития се наблюдава при сравнение на двете първи полугодия – от 459 през 2018-а до 283 случая тази година. Анализът показва, че до голяма степен това се дължи и на промените в Закона за опазване на обществения ред при провеждането на спортни мероприятия, с които се въведоха нови мерки с цел да се даде възможност за повишаване на ефективността на полицейската дейност.", "date": "2019.07.09", "title": " Намаляха проявите на футболно хулиганство"}
{"url": "https://trud.bg/%d0%b2-%d1%82%d1%8a%d1%80%d1%81%d0%b5%d0%bd%d0%b5-%d0%bd%d0%b0-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%bc%d0%b5%d1%81%d1%82%d0%b0-%d0%b7%d0%b0-%d0%bf%d0%bb%d0%b0%d0%b6-%d0%b2/", "text": "Потърсихме най-добрите места за плаж в София? Потърсихме най-добрите решения за горещите летни дни? И признаваме, че лайфстайл веригата   ни впечатли със загрижеността си и през горещите летни дни за своите клубни членове при това напълно безплатно. Специално за лятото веригата фитнес и спа центрове е създала прохладни точки на открито  . Лято е! И ако нямаш възможността в този момент да си на море, ти предлагаме най-добрите според нас алтернативи за плаж в София! Всъщност представяме ти точно три алтернативни места, на които можеш лесно и приятно да събираш бронзов тен в столицата: Със своите 25 метра дължина, и 1.6 / 1.8 метра дълбочина външният басейн на „Pulse Fitness & Spa West Park” на бул. Д-р Петър Дертлиев 60 е идеално място, както за почивка в горещите летни дни, така и за съревнования по кроул. За тези, които търсят уединение и тотален релакс, на разположение е плаж с десетки шезлонги, легла и пуфове, както и външен бар на басейна, от който можете да си поръчвате цеолдневно безалкохолни и алкохолни коктейли, снакове, био сандвичи и плодове. Любителите на красивия бронзов загар ще оценят модерните „водни огледала” в “Pulse Fitness & Spa Bulgaria” на бул. България 132 и „ ” на ул. Резбарска 47 с високите  удобни шезлонги, лежащи като че ли върху самата вода. Всъщност това са специално изградени външни шезлонги, поставени върху водни платформи, наподобяващи салове. Така нареченото „водно огледало“ отразява слънчевата светлина и по този начин предоставя по-равномерно оформен тен, а естествената разхлаждаща способност на водата превръща това изживяване в истински летен разкош. Бъди Happy, дори и в най-горещите дни в София!", "date": "2019.07.09", "title": " В търсене на най-добрите места за плаж в София"}
{"url": "https://trud.bg/%d1%81%d0%b8%d0%bd%d0%b4%d0%b8%d0%ba%d0%b0%d1%82%d0%b8-80-%d0%be%d1%82-%d0%b0%d0%b2%d1%82%d0%be%d1%81%d0%b5%d1%80%d0%b2%d0%b8%d0%b7%d0%bd%d0%b0%d1%82%d0%b0-%d0%b4%d0%b5%d0%b9%d0%bd%d0%be%d1%81%d1%82/", "text": "Близо 80% от автосервизната дейност е в сивия сектор и това ощетява държавния бюджет с над 1 милиард лева годишно само от този бранш. Това стана ясно по време на среща в Русе, част от кампанията на КНСБ за борба с нерегламентирания труд, предаде  . Членове на русенското сдружение на автосервизите представиха данни за мащабите на сивия сектор в техния бранш и обявиха, че настояват за промени в законодателството вече пет години, като са подготвили проект за закон, но не са намерили подкрепа от нито една политическа сила. Специалистите обясниха, че нелегалните автосервизи не дават гаранция за ремонта на автомобила и така застрашават живота на пътуващите.", "date": "2019.07.09", "title": " Синдикати: 80% от автосервизната дейност е в сивия сектор"}
{"url": "https://trud.bg/%d0%be%d1%80%d0%b8%d0%b7%d0%b0%d1%80%d0%b5-%d0%be%d1%82%d0%b1%d0%b5%d0%bb%d1%8f%d0%b7%d0%b0-%d0%b7%d0%b0-10-%d0%b8-%d0%bf%d1%8a%d1%82-%d0%bf%d1%80%d0%b0%d0%b7%d0%bd%d0%b8%d0%ba%d0%b0-%d0%bd%d0%b0/", "text": "Оризаре за десета поредна година тържествено отбеляза Празника на хляба. Известното със своето плодородие, чернозем и трудолюбиви хора село, празнува и се весели на площада пред кметството. Всяка година за този празник, местни хора демонстрират майсторство в приготвянето на хляб и хлебни продукти изготвени по традиционни рецепти, а тази година със свои кулинарни изделия се включиха и гражданки на Полша, Молдова и Испания. Гости на събитието бяха зам. кметовете Лазар Япаджиев и Иван Гургов, който прочете поздравително слово от името на кмета на община Несебър Николай Димитров. През годините Празникът на хляба се вписа съвсем естествено в културния календар на общината, защото идеята му стои близко до народната почит към насъщния и предава на поколенията след нас вековното преклонение на народа ни пред хляба. Творчеството, труда и емоцията, която умелите жени бяха вложили в собственоръчно изработените хлябове, бяха оценени и възнаградени с грамоти, връчени от кмета на селото Неделчо Недялков. Грамоти и подаръци бяха раздадени и от представители на Българско национално Радио – Бургас, които бяха дошли специално за да отразят десетото честването на Празника на хляба в Оризаре. И тази година тържеството бе отбелязано с богата музикална програма, в която участваха група „Романс“ към пенсионерския клуб в селото, групата за автентичен фолклор „Зора“ към местното читалище „Зора – 1928“ и Битова група за автентичен фолклор от с. Тънково. В края на тържеството площадът се огласи от музиката на оркестър „Веселие“ и солистката Цветелина Стойчева. На финала на празника всеки един от присъстващите имаше възможността да опита от вкусните хлебни изделия и дори да си запише рецепта за приготвянето им.", "date": "2019.07.09", "title": " Оризаре отбеляза за 10-и път Празника на хляба"}
{"url": "https://trud.bg/%d0%bf%d0%be%d1%80%d0%b5%d0%b4%d0%b5%d0%bd-%d1%85%d1%80%d0%b0%d0%bc-%d0%bf%d1%80%d0%be%d1%83%d1%87%d0%b2%d0%b0%d1%82-%d0%bd%d0%b0-%d0%ba%d1%80%d0%b5%d0%bf%d0%be%d1%81%d1%82%d1%82%d0%b0-%d0%bc%d0%b8/", "text": "На части от  сграда, вероятно храм, са попаднали археолозите при тазгодишните разкопки на крепостта Мисионис. Градежът е с хоросан и се намира северно от Базилика 2. Това обявиха на пресконференция археолозите проф. Николай Овчаров и Ангел Конаклиев на историческия обект, който се намира на 7 км от Търговище и се предполага, че там е било началото на града. Църквата, която се разкрива сега, е вероятно осмият храм в този район, включително с откритите в подножието, извън крепостта. Предстои да бъде датиран градежът, който можело да е от времето на първата българска държава. Подът на сградата е от плочки, а според проф. Овчаров имало фрагменти от стенописи. Можело да е и личният параклис на  епископа на Мисионис, който е служил там, предположи още той. Археолозите представиха също реставрирания баптистерий или т.нар. кръщелня, разкрита през миналата година. Над нея  е изградено защитно покритие от стъкло, което да го предпазва от атмосферните влияния. Разкопките и тази година основно се финансират от Община Търговище, която отпусна 35 000 лв. Известен бизнесмен отново допълва средствата с дарение от 15 000 лв. Стана известно, че след кандидатстване от държавата са отпуснати още 18 000 лв. „Това е историята на нашия град и е важно да я пазим. Изказвам своята признателност и към всички съграждани и спонсори, които осигуряват средства и за консервацията на обектите, тъй като тя е не по-малко важна от самото им разкриване“, заяви кметът на Търговище д-р Дарин Димитров, който взе участие в пресконференцията на мястото на разкопките.", "date": "2019.07.09", "title": " Пореден храм проучват на крепостта Мисионис"}
{"url": "https://trud.bg/%d0%b1%d1%84%d1%81-%d0%b6%d0%b5%d0%bb%d0%b0%d0%b5-%d1%83%d1%81%d0%bf%d0%b5%d1%85-%d0%bd%d0%b0-%d0%ba%d0%bb%d1%83%d0%b1%d0%be%d0%b2%d0%b5%d1%82%d0%b5-%d0%bf%d1%80%d0%b5%d0%b7-%d0%bd%d0%be%d0%b2%d0%b8/", "text": "Президентът Борислав Михайлов и ръководството на Българския футболен съюз пожелават успех на всички клубове, участници в Първа и Втора лига през новия сезон, както и на представителите ни в европейските клубни турнири, стартиращи участието си на международната сцена. „От позицията си на регулаторен орган на футбола на всички нива у нас, БФС изразява категоричната си готовност да осигури безпроблемното протичане на сезон 2019/2020 и отправя приятелски апел към клубовете-участници за тяхното съдействие с цел новото първенство да е още по-вълнуващо и атрактивно. Бихме желали да подчертаем важността на призива на Българския футболен съюз за спазване на правилата на честната игра както на терена, така и извън него – послание, подкрепено и от министър-председателя на Република България г-н Бойко Борисов – тъй като именно спазването на спортните морал и етика е от най-ключово значение за постигането на качествения продукт, който всички искаме да виждаме. Българският футболен съюз отново се обръща и към най-важната страна във футболната игра – запалянковците – с напомняне, че хулиганството, агресията и ксенофобията нямат място в модерния футбол. Нека всички заедно направим така, че българските стадиони да бъдат арени на чисти и истински битки, решавани единствено на спортен принцип. Още веднъж желаем късмет и позитивни емоции на всички участници в сезон 2019/2020!“.", "date": "2019.07.09", "title": " БФС желае успех на клубовете през новия сезон"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b8%d1%81%d0%ba%d0%b0%d1%82-%d0%be%d1%82%d0%bc%d1%8f%d0%bd%d0%b0-%d0%bd%d0%b0-%d0%bc%d0%b0%d1%88%d0%b8%d0%bd%d0%bd%d0%be%d1%82/", "text": "Искат отмяна на машинното гласуване, защото то разобличи кражбата на вот. Това каза на брифинг омбудсманът Мая Манолова във връзка с предложените промени за отмяна на машинното гласуване. „Истинската причина за отмяна на машинното гласуване е фактът, че машините разобличиха кражбата на вот. Машинните разобличиха нечестното съставяне на протоколите от СИК. Доказателството за това е на сайта на ЦИК. В 1 1 29 секции има неотчетени в окончателния протокол преференции, в 80 секции има неотчетени гласове за партии. Това са близо 40% от секциите, в които е имало машини. Това доказателство е очевидно в случаите, в които СИК е посочила в окончателния протокол по-малко гласове за дадена партия и даден кандидат от подадената машина“, поясни тя. „Машините разобличиха неотчитането на гласове и кражбата на вот и това е истинският мотив. Истинският мотив е, че машините не ядат кебапчета и не вземат по 50 лв“, заяви общественият защитник. Тя коментира още, че след машинното гласуване ще бъде посечено и електронното. По думите й аргументите да бъде отменено машинното гласуване при местните и парламентарните избори също са несъстоятелни, защото и при европейските се гласува с преференции, а при президентските отново има два тура. „Имам въпрос към вносители на този законопроект. Законно признати ли са европейските избори при наличието на машинен вот. Ако твърдят, че машините са опорочили вота би следвало вече да са подали съответни жалби за отмяна на европейските избори. След машинното гласувано ще бъде посечено и електронното гласуване. След отмяната на машинния вот се готви отмяна на електронния вот“, уточни Манолова. Тя отбеляза, че ще се включи в дебатите за отмяната на машинното гласуване, за да се опита с аргументи да разубеди вносителите. „ЦИК е виновникът за високата цена на вота на европейските избори“, каза още Манолова. „Преди 10 дни предупредих, че започва кампания срещу машинното гласуване и че се готви отмяна на машинния вот. За съжаление се оказах права. На 28 юни организирах форум в подкрепа на машинното гласуване, а на 1 юли изпратих отворено писмо до народното представители и ЦИК, с 15 препоръки как машинното гласуване на предстоящите местни избори да бъде успешно. Усилието да спасим машинния вот и чрез него честността на изборите се оказа се напразно за властта“, отбеляза тя. „Непосредствено преди изборите авторитетна социологическа агенция измери нагласите на избирателите за гласуване с машини и 54% от българските граждани казаха „да“ на машинното гласуване. Въпреки липсата на информационната кампания и издадените методически указания в последния момент, въпреки пречките, които бяха създавани в някои СИК, в 310 секции от 3 000 с машини са гласували повече от 50% от избирателите. В 650 секции процентът на гласувалите с машините е над 40%“, уточни тя. По думите й аргументът, че с машинното гласуване не са намалели недействителните бюлетини също не е верен. „При гласуването с машина не е възможно подаване на недействителна бюлетина“, поясни тя. Според нея твърдението, че машините са оскъпили вота също не са верни. „ЦИК оскъпи вота, като нае машини на цената, на която можеше да ги купи. По признание на фирмата, която предостави машините, наемът е в размер на 70% от цената на машината. Подозирам, че наемът е 100% от цената на машините. Виновникът за скъпия машинен вот е ЦИК“, поясни тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Мая Манолова: Искат отмяна на машинното гласуване, защото то разобличи кражбата на вот"}
{"url": "https://trud.bg/%d0%b5%d0%bc%d0%b0%d0%bd%d1%83%d0%b8%d0%bb-%d0%b9%d0%be%d1%80%d0%b4%d0%b0%d0%bd%d0%be%d0%b2-%d0%b1%d0%b8%d0%b2%d1%88-%d0%b2%d1%8a%d1%82%d1%80%d0%b5%d1%88%d0%b5%d0%bd-%d0%bc%d0%b8%d0%bd%d0%b8%d1%81/", "text": "В България се харчат повече пари за полиция и правоприлагане, отколкото за социални нужди и отбрана – този факт е феноменален в сравнение с традицията и практиката в развитите европейски държави. Бюджетът на МВР всяка година расте, стигна 1,4 млрд. лв., а министърът обеща да порасне догодина пак… Обаче въпреки това органите по сигурността и съдебната система в България стоят на едно място и вървят полека-лека назад, констатира бившият министър на вътрешните работи Емануил Йорданов, който сега е адвокат. На Йорданов определено може да му се вярва. Той е виждал МВР отвътре, а сега наблюдава отблизо процесите в съдебните зали. – Г-н Йорданов, българското МВР навлезе завчера в 141-та си годишнина. Навръх празника по тоя повод един полицейски началник ми довери под секрет, че в днешно време институцията бележи рекорд по незачитане и недоверие. Той преувеличава малко… или не?   – Не мисля, че можем да говорим реално за подобни рекорди. Има една стара традиция, според която българинът, каквото и да приказва, до голяма степен вярва в органите на реда. – Някога бяхме рекордьори по полицаи на глава на населението. Вече не сме. За 10 г. служителите в МВР намаляха от 68 000 на 40 000. Само 14 000 са местата за патрулни полицаи, а 20 на сто са празни.   – Това е проблем не само за МВР, а за всички сфери у нас напоследък. Вие виждате, че не могат да се намерят сервитьори за морето, та какво остава за по-отговорни професии, като полицейската. – Полицейската професия върви често редом с полицейските протести. Полицаи протестираха и на празника си.   – Последните години минаха в конфликти между началниците на МВР и служителите. Имаше всякакви протести – пушене на цигари, пиене на вода, седене в палатки, ковчег на МВР в демонстрация… Вместо нещо да направи, ръководството по едно време реши да не им обръща внимание. – В навечерието на европредседателството обаче Борисов им даде 100 млн. лв. да се приберат и да си вдигнат заплатите. Само дето нощният им труд остана 25 ст. на час и те го считат за подигравка. Кое не е наред в тая работа?   – Очевидно много неща в системата не са наред. Като се почне от начина на съставяне на бюджета и начина на изразходването му, като се мине през тягостната организация на работата и се стигне до най-атрактивната простотия, сътворявана по адрес на органите на реда – „Във всяко село полицай“. – Простотия? По селата не мислят така. Стрък да боднат, идват апашите да го оберат, баби спят с брадви зад портите и са петимни да видят униформен.   – Със сигурност не бива да бъде така. Но решението не е в увеличаване на числеността на полицаите – то е безсмислено, според мен – а в подобряването на организацията на работа. За да стане подобряване, трябва да се извърши прецизен анализ на цялата организация… Другото е несериозно. Евтина пропаганда. – Защо в МВР постоянно не стигат или пари, или кадри? В него 40 000 служители разполагат с 1,4 млрд. лв., да не би да е малко?   – За да даде човек точен отговор на този въпрос, трябва да е вътре в МВР. Аз го видях преди години, когато отидох да работя като министър. Нещата отвън и отвътре изглеждат съвсем различно. Няма как да коментираме отвън вътрешните работи. Но мога категорично да кажа, че е нужен анализ – перо по перо – колко са парите за заплати, колко за техника, за ремонти, за обществени поръчки и т.н. – Но кой да направи обективен анализ? Ако някой в МВР нагласи обществените поръчки така, че преточва бюджета в частни каси, ще анализира ли това?   – Анализът трябва да мине през министъра, той отговаря. Ако някой от ресорните началници не е направил своята част от анализа мотивирано, ако е замазал истината, министърът би трябвало да го върне, да го възложи на друг. Аз, като министър имах късмета да работя с много сериозни хора в министерството. Например Митко Тодоров, който беше директор по финансово-ресурсното осигуряване, Йордан Ковачев, директорът на МТОСО (тиловата служба – б.а.) и др. Великолепни служители! – Но кадрите в МВР оттогава се промениха. Над 5000 служители напуснаха само в мандата на министър Бъчварова… Администрацията гъмжи от щерки и гаджета на „наши хора“, които не знаят какво правят.   – Мддаа. За съжаление всеки, който се е занимавал с политика знае, че в България така се разбират нещата – всеки отговорен пост е свързан на първо място с възможността за служебно устройване на „наши хора“. – Затова ли всеки нов министър заявява, че ще съкращава администрацията, а прави обратното?   – Да. Така става дори, когато някой се опита да обясни, че така не може повече и че трябва хората, които работят в МВР, да имат необходимото образование, ценз, професионална биография и т.н. Нещата си вървят по начина, който устройва нашите. – Нали има конкурси за назначение? С тестове за интелигентност? Впрочем, на тия тестове доста хора отпадат…  – И проблемът с нивото на интелигентност не е частен за МВР. Много работодатели се оплакват от него, той опира и до образованието и до възпитанието в училище и у дома. – А елитните служби, като БОП-а например? Помня времето, когато „той е от БОП-а“, означаваше определено ниво.   – Да, но всички, които се интересуват, си спомнят как тази служба (за борба с организираната престъпност – б.а.) беше местена от едно място на друго и обратно, без да има ясна аргументация или явна необходимост от това. В крайна сметка БОП-ът се върна в МВР, където му е мястото, но вече доста оредял. И това, което виждам в последните години е, че там много трудно се работи, меко казано. – Признавам, че не съм наясно какво работят там сега. Някога наричаха МВР Министерство на всичките работи, то за всичко отговаряше – от хулиганствата до корупцията и неплатените данъци. Сега и жалби в него рядко подават, жалят се в прокуратурата и съда.   – Прави впечатление, че МВР излезе извън центъра на политическото противопоставяне – там, където се намираше в продължение на дълги години. Дейността на министерството не представлява вече чак толкова голям интерес. Политическите престрелки минават край него. Това не е съвсем лошо. Защото хората в МВР трябва да работят в по-спокойна обстановка, да са по-далеч от политиката, иначе на добри резултати не можем да разчитаме. – А защо, отдалечавайки се от политиката, МВР става все по-мълчаливо. Говори само министърът, закриха МВР-пикчърс. Прокуратурата отчита акциите. От МВР като че ли се боят, че някаква глупост ще кажат…   – Всеки човек, който има публично представяне, е поставен пред подобна опасност. Всеки и винаги може да каже нещо, което не е на място или да допусне грешка някаква. Работата с медиите изисква и опит, и добро познаване на материята…Но това, което споменахте – за прокуратурата и МВР – пикчърс, е доста тревожно. – Вие по едно време се опасявахте, че следващият вътрешен министър ще е дизайнер. Но ето, че е полицай.   – За 10 г. през МВР минаха хора, чиято професионална биография по никакъв начин не би могла да се свърже с дейността му. Имаше математик (Р. Петков – б.а.), завършил спортна академия (Цв. Цветанов), социолог ( Р. Бъчварова), военен (В. Радев). В почти всички нормални държави вътрешните министри са юристи. За този пост добрата правна подготовка е безусловно необходима. Все пак, ако сравняваме днес със „социологическите“ времена в МВР, положителната разлика е налице. Начело на министерството има човек с ясна представа какво се работи в него. При Бъчварова бяха драстични нещата. Аз още не мога да разбера какъв беше този експеримент, който Борисов направи с нея. Дали не искаше да каже, че МВР няма нужда от министър поне, докато той е премиер. – Откакто е премиер г-н Борисов, Законът за МВР е изменян 34 пъти – 34 реформи за 10 г.! -, а министерството е нереформирано. Дали защото се състои от 40 000 гласоподаватели, които са 200 000 с жените и децата?   – Едва ли. Реформи в МВР се правят периодично, всички ги виждаме. Правят се най-различни неща – и излишни, и лишени от смисъл. Проблемът е, че в общия случай всеки, който тръгва да работи в МВР с поредния министър, отива за малко, с много къс хоризонт. Времето му не стига за нищо. Ако прибавим към това подробностите от онези времена, в които основната политическа битка се изнасяше в МВР, нещата стават още по-ясни. Самите министри няма как за година-две да осъществят идеите си за нова организация, ако са по-мащабни. Само проф. Петканов, Бог да го прости, изкара пълен мандат. – Петканов беше царският министър, при който изгря звездата на главния секретар Бойко Борисов. Какво друго помните от мандата му?   – Закона „Петканов“, който, не знам защо, беше обсъждан с художници и артисти. В царското движение имаше юристи от много висока класа, които, влизайки в парламента, някак си загубиха своята индивидуалност. – О, да. Вярно, че проф. Петканов е бащата на закона за отнемането на незаконното богатство. Той е дядото на КПКОНПИ, така да се каже…   – Ако разсъждаваме в тази насока така интересно, може би трябва да напишем и терасите на негова сметка. Впрочем, въпросната комисия е излишна, за да не кажа вредна, в този x вид. – Но Тимерманс каза друго: „Адмирирам ви, г-н Борисов, за успехите в борбата с корупцията“.  – Не знам защо каза това. Ако бях журналист, щях да го попитам г-н Тимерманс кой е тоя конкретен успех срещу корупцията, на който се радва толкова енергично. Защото аз примерно, не ги знам тия успехи, за които той е узнал. Може би съм се разсеял и не съм ги забелязал. – Вие се усмихвате, но правосъдният министър Кирилов заплаши, че ще подаде оставка, ако хер Юнкер не махне мониторинга на нашето правосъдие и вътрешни работи, както обеща.  – Предполагам, че ако го разбере това нещо, г-н Юнкер ще бъде много притеснен. Той е опитен политик обаче и аз се надявам, че ще се оправи някак си, все пак… – И вие ли смятате, като повечето юристи в България, че изборът на нов главен прокурор е най-важен от всички, които ни предстоят?  – Изборът на нов главен прокурор е много важен. – Уважаваният проф. Огнян Герджиков, каза, че г-н Цацаров е един много добър главен прокурор, въпреки атаките, които получава. А не чух някой юрист от неговия калибър да не е съгласен с това.  – Много уважавам проф. Герджиков. Аз съм негов студент. Но е хубаво да не забравяме, че той е професор по търговско право и никога в живота си не се е занимавал с наказателно. – Но е на „ти“ със съдебната система, като цяло.  – Съдебната система у нас от 10 г. стои на едно място и се движи лека-полека назад. Защото ни управляват хора, които нямат никакво отношение към законите. Може би за тях законът е подробност от пейзажа или врата в полето, през която само будалите минават. Обърнете внимание какви хора стават министри на правосъдието и как, влизайки в министерството, ни обясняват че в правосъдната система е свършено всичко необходимо и няма нужда нищо да се пипа. Същевременно се приемат безумни закони, в парламента не може да се чуе разумна дискусия по който и да е законопроект. – Нека да сме оптимисти. „Законът“ е най-често употребяваната дума по телевизията. Живеем в правова държава, нали?   – Живеем в правова държава с некачествено законодателство. Говорих веднъж с Цветан Цветанов, докато беше вторият човек във властта и първият в най-голямата парламентарна група. Опитах се да му обясня, че нямат юристи и че това е проблемно, що се отнася до най-висшия законодателен орган в България. Той се направи, че чува, след което не последва нищо. – Самият г-н Цветанов има следдипломна квалификация по право. И беше цели 10 г. номер едно в сектора „ Сигурност“- ресорен вицепремиер, министър на МВР, шеф на вътрешната комисия. Може да сте го обидил, без да искате?   – Съжалявам, ако така е станало. Всеки, които се занимава с политика, е чувал по свой адрес думи, които не би искал да чуе. Аз например тия дни, както си пътувам, чувам зад гърба си някой да казва: „Виж го тоя идиот, беше министър, а се вози в трамвай.“ Нашият гост  Емануил Йорданов е роден на 10 август 1960 г. в София. Завършва право в СУ “Кл. Охридски” (1985). Започва работа като адвокат (1987- 1997) Народен представител от СДС в 38-то Народно събрание (1997- 1999). Министър на вътрешните работи в кабинета “Костов” (1999-2001). Сега отново е адвокат.", "date": "2019.07.09", "title": " Емануил Йорданов, бивш вътрешен министър, пред „Труд“: Живеем в правова държава с некачествено законодателство\t"}
{"url": "https://trud.bg/%d1%80%d1%83%d1%81%d0%ba%d0%b8-%d0%ba%d0%be%d0%bc%d0%b8%d1%86%d0%b8-%d1%81%d0%b5-%d0%be%d0%b1%d0%b0%d0%b4%d0%b8%d0%bb%d0%b8-%d0%bd%d0%b0-%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b8/", "text": "Премиерът на Северна Македония Зоран Заев обяви, че е станал жертва на антинатовски интереси, имащи за цел да попречат на евроатлантическата интеграция на страната му. Заев направи този коментар по повод изтекъл запис на разговор между него и двама руски комици, които се представили за бившия украински президент Петро Порошенко. Министър-председателят подчерта, че разговорите са манипулирани, особено в частта, която се отнася за Македонската православна църква. „Станах жертва на измама на добре организирана структура, която иска да извлече полза от злепоставянето на нашите евроатлантически стремежи. Това е още един опит да се нанесе директен удар върху нашия стратегически интерес, който се състои в това да завършим процеса на членство в НАТО. Става дума за добре организирана структура, която работи в интерес на трета страни“, каза Зоран Заев. В разговора с македонския премиер руските комедианти обещали от името на бившия украински лидер Порошенко посредничество при преговорите с вселенския патриарх Вартоломей за автокефалния статут на Македонската православна църква. По-рано Заев обеща да направи всичко възможно за отделянето на МПЦ от Сръбската. Премиерът е подчертал като най-голяма опасност близостта на Сърбия с Русия и проектите на Белград за размяна на територии. Според него това може да взриви Западните Балкани. Заев не е първата жертва на руските комици Вован /Владимир Кузнецов/ и Лексус /Алексей Столаров/. Те се прочуха в цял свят със своите разговори, в които се представят за президенти и други известни личности. Така двамата са успели да заблудят генералния секретар на НАТО Йенс Столтенберг, френския президент Еманюел Макрон и певеца Елтън Джон.", "date": "2019.07.09", "title": " Руски комици се обадили на Зоран Заев, излъгали го, че говори с Порошенко и Столтенберг"}
{"url": "https://trud.bg/%d0%b5%d1%81-%d0%b4%d0%b0%d0%b2%d0%b0-8-%d0%bc%d0%b8%d0%bb%d0%b8%d0%be%d0%bd%d0%b0-%d0%b5%d0%b2%d1%80%d0%be-%d0%b7%d0%b0-%d0%ba%d0%b8%d0%b1%d0%b5%d1%80%d1%81%d0%b8%d0%b3%d1%83%d1%80%d0%bd%d0%be%d1%81/", "text": "Българският еврокомисар за цифровата икономика и общество Мария Габриел постави в Брюксел началото на първия Цифров диалог ЕС-Западни Балкани. Той бе анонсиран от комисаря по време на Цифровата асамблея през 2018 г. в София и година по-късно е факт. Диалогът ще бъде ежегодно събитие и ще служи като платформа за отчитане на постигнатото по Цифровата програма за Западните Балкани и очертаване на бъдещите действия. В първото издание на диалога се включиха ресорни министри и зам.-министри от шестте балкански държави и експерти от Европейската комисия, съобщиха от представителството на ЕК в България. „Регионалното споразумение за роуминга, което влезе в сила на 1 юли, е едно от важните постижения в рамките само на една година благодарение на съвместните ни усилия. Това споразумение проправя пътя за започване на процес за намаляване на таксите за роуминг между Западните Балкани и ЕС. Разходите за роуминг в региона бяха намалени значително и варират от 65% за изходящи обаждания до 78% за пренос на данни. През януари 2020 г. ще има допълнителни намаления. С политическата декларация на лидерите от Западните Балкани за подкрепа на Цифровата програма за региона, която подписаха преди година в София, беше демонстриран силен политически ангажимент и региона сега е много по-видим на цифровата карта“, заяви при откриването на форума комисар Мария Габриел. Българският еврокомисар отбеляза и други резултати от Цифровата програма за Западните Балкани, важни за подобряване на свързаността на региона с ЕС и особено с България като съседна държава. За подпомагане внедряването на широколентов достъп до интернет бяха предоставени 30 милиона евро от Инвестиционната рамка за Западните Балкани. Вече се изпълняват няколко проекта – миналата година стартира един с Албания, започват проекти също със Северна Македония и Черна гора. Напредва и сътрудничеството по отношение на киберсигурността – в държавите от Западните Балкани тече процес за привеждане в съответствие с европейската Директива за мрежова и информационна сигурност и се работи по партньорството с Европейската агенция за киберсигурност ЕНИСА. Това ще увеличи значително киберсигурността в региона, което е в полза и на ЕС. По време на Европейската седмица на програмирането през 2018 г, в Западните Балкани бяха проведени над 1 000 събития – три пъти повече от предходната 2017 г. Стартъп мрежата за Западните Балкани, чието начало комисарят постави в София през ноември 2018 г., се разгръща и през март представи препоръки за насърчаване на връзките с европейската предприемаческа екосистема. Цифровата програма подкрепя и разгръщането на цифрови иновационни хъбове – днес в Западните Балкани функционират шест центъра, а шестнадесет са в процес на подготовка. Комисар Мария Габриел очерта и няколко ключови области и нови инициативи, в които трябва да се насочи вниманието занапред. Тя обяви, че в края на юли ще бъде представена многонационална програма за изграждане на капацитет за киберсигурност в Западните Балкани. Бюджетът на програмата е 8 милиона евро и ще бъде насочен за засилване на кибернетичната устойчивост на региона, за ефективен отговор на предизвикателствата и рисковете от кибератаки. Изпълнението на програмата се очаква да започне през 2020 г. Други конкретни теми за бъдещи действия, които комисарят открои, са въвеждането на 5G, развитието и използването на изкуствен интелект, блокчейн, разширяването на стартъп мрежите, повече цифрови иновационни хъбове и инициативи за цифрови умения. „Чрез общия ни ангажимент и конкретни действия за прилагането на Цифровата програма за Западните Балкани можем да постигнем още повече за предприятията и гражданите на региона и на ЕС. Предимствата от по-добри обществени услуги, модерна публична администрация, по-добра киберсигурност, по-голяма свързаност в шестте балкански държави означават предимства и за европейските граждани и бизнес“, заяви българският еврокомисар за цифровата икономика и общество Мария Габриел.", "date": "2019.07.09", "title": " ЕС дава 8 милиона евро за киберсигурност на Западните Балкани"}
{"url": "https://trud.bg/%d0%b2%d0%bd%d1%83%d0%ba-%d0%bd%d0%b0-%d1%81%d0%b0%d0%ba%d1%81%d0%ba%d0%be%d0%b1%d1%83%d1%80%d0%b3%d0%be%d1%82%d1%81%d0%ba%d0%b8-%d0%b8-%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d0%ba/", "text": "Доброволци от Черноморска мрежа на неправителествените организиции и учениците от клуб „Екопулс“ на ОУ „Йордан Йовков“ в Каварна направиха мониторинг и чистиха един от най-красививите плажове в света- „Болата“, от твърди отпадъци. С тях бяха и Тасило Скаскобурготски, един от внуците на Симеон Сакскобурготски, Емма Гилева-ръководител на Черноморска мрежа и Антония Красимирова, изучаваща „Международни комуникации“ във Виена, които бяха посрещнати по стар български обичай с хляб и сол.  „Гордея се с това, че единствената в страната получена награда „Черноморски медал“ е именно в Каварна. Вие бяхте отличени със златен медал в деня на Черно море – 31 октомври, по време на конференция в Истанбул за активна дейност на учителския колектив и учениците в областта на опазването на Черно море и успяхте да изпреварите своите връстници от Гърция, Румъния, Русия, Турция и Унгария“, каза на младите еколози кметът на Каварна Нина Ставрева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Внук на Сакскобурготски и ученици от Каварна чистиха плажа „Болата“"}
{"url": "https://trud.bg/%d1%88%d0%b5%d1%84%d0%ba%d0%b0%d1%82%d0%b0-%d0%bd%d0%b0-%d0%bc%d0%b8%d1%82%d0%bd%d0%b8%d1%87%d0%b5%d1%81%d0%ba%d0%be%d1%82%d0%be-%d0%b1%d1%8e%d1%80%d0%be-%d0%b2-%d1%81%d0%b5%d0%b2%d0%bb%d0%b8%d0%b5-2/", "text": "Специализираната прокуратура привлече към наказателна отговорност началника на Митническо бюро Севлиево Йорданка Костадинова. Тя е обвинена за това, че от юли 2009 г. до юли 2019 г., в качеството й на длъжностно лице, при условията на продължавано престъпление, е поискала и получавала по 200 лева месечно от управител на местна фирма под формата на „такса спокойствие“, за да не извършва действия по служба – митнически проверки на дружеството (престъпление по чл. 301, ал.1 , от НК). Общата получена сума възлиза на около 24 000 лева, съобщиха от държавното обвинение. Костадинова е привлечена и за това, че е предупредила продавач-консултант да избегне наказателно преследване спрямо него, като го е предупредила за предстояща проверка от органите на митницата (престъпление по чл. 294, ал. 1 от НК). Предвид влошеното здраве на Костадинова наблюдаващият делото прокурор й е определил мярка за неотклонение – „Парична гаранция“ в размер на 100 000 лева. Продържава събирането на доказателства за евентуално извършени от нея престъпления по служба. В хода на разследването е възможно да й бъдат предявени нови обвинения. Събират се и доказателства за извършени престъпления и от други лица.", "date": "2019.07.09", "title": " Шефката на митническото бюро в Севлиево с обвинение за 24 000 лева подкупи\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%b8-%d1%88%d0%b5%d1%84%d1%8a%d1%82-%d0%bd%d0%b0-%d0%b1%d1%87%d0%ba-%d0%bd%d0%b0/", "text": "Министърът на туризма Николина Ангелкова проведе работна среща с председателя на Българския червен кръст акад. Христо Григоров и с генералния директор на организацията проф. Красимир Гигов. Както и в началото на летния сезон ръководителите на БЧК и днес потвърдиха пълната готовност на службите за водно спасяване по Българското Черноморие, постовете по морските плажове вече са достигнали планирания капацитет за активен сезон. На срещата бяха обсъдени предложения за повишаване качеството на водното спасяване, включително чрез съвременните методи за професионално обучение на спасителите. Министър Ангелкова подчерта, че професионалната работа на спасителите е изключително важна за опазването на живота и здравето на българските и чуждестранни туристи. Тяхната отговорност и добро отношение към почиващите е определяща и за усещането, с което туристите ще си тръгнат от почивката по Българското Черноморие. Министър Ангелкова и ръководителите на Българския червен кръст се обединиха около тезата, че отговорността за добрия имидж на България като сигурна дестинация зависи от всеки, работещ в туризма. Проверките ни по морските плажове са ежедневни, както и досега ще бъдем безкомпромисни сме при установяване на нарушения, отбеляза министърът. На срещата бяха обсъдени и очакваните изменения на Наредбата за водноспасителната дейност и обезопасяване на водните площи, която се подготвя съвместно с експертите от Министерство на здравеопазването. Акад. Григоров представи визията на БЧК да бъде възстановено обучението по плуване в училищата. Това би дало дългосрочна перспектива и политика за осигуряване на професионални кадри за водното спасяване.", "date": "2019.07.09", "title": " Министърът на туризма и шефът на БЧК на среща заради водното спасяване"}
{"url": "https://trud.bg/%d0%bc%d0%b7-%d1%81%d1%82%d0%b0%d1%80%d1%82%d0%b8%d1%80%d0%b0-%d1%82%d1%8a%d1%80%d0%b3%d0%b0-%d0%b7%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d0%b4%d0%b5%d1%82/", "text": "Mинистърът на здравеопазването Кирил Ананиев подписа решение за откриване на обществена поръчка с предмет: „Избор на изпълнител за извършване на инженеринг (проектиране, строителство и авторски надзор) на Национална многопрофилна детска болница“. Крайният срок за подаване на офертите е до 20 август 2019 г., 17.30 часа, в деловодството на здравното министерство, съобщих от ведомството. Отварянето на постъпилите предложения ще се състои на следващия ден. Очакванията на Министерството на здравеопазването са през есента да бъде избран изпълнител и да започне реалното изграждане на Националната многопрофилна детска болница. Срокът за изпълнението на обществената поръчка е до 42 календарни месеца от подписване на договора с избрания кандидат. Предвиденият максимален финансов ресурс на възложителя за изпълнение на всички компоненти в обществената поръчка възлиза на 95 442 000 лв. с ДДС. Припомняме, че поради значимостта и мащаба на проекта, в началото на месец юни т.г. Министерството на здравеопазването изпрати подготвените документи за обществената поръчка на Агенцията за обществени поръчки /АОП/ за осъществяване на предварителен контрол. До поръчката се стигна след работата на две работни групи, в които беше включен максимално широк кръг от експерти и професионалисти от всички области на медицината.", "date": "2019.07.09", "title": " МЗ стартира търга за националната детска болница"}
{"url": "https://trud.bg/%d0%ba%d0%b0%d0%ba-%d0%ba%d1%80%d0%b8%d1%81%d1%82%d0%b8%d0%b0%d0%bd%d0%be-%d1%80%d0%be%d0%bd%d0%b0%d0%bb%d0%b4%d0%be-%d0%bf%d0%be%d0%b4%d0%b4%d1%8a%d1%80%d0%b6%d0%b0-%d1%84%d0%be%d1%80%d0%bc%d0%b0/", "text": "Легендарният футболист Кристиано Роналдо дължи изваяните си мускули основно на плуването. След всеки мач, той плува в басейна у дома си, а понякога компания му прави 9-годишният му син, носещ неговите имена. После следват т.н. контрастни душове, които подобряват кръвообращението и помагат на мускулите да се регенерират. Независимо дали е в басейна или на терена, Роналдо винаги държи в себе си спортна напитка, благодарение на която той има повече енргия и не губи твърде много течности. Почивката е изключително важна за футболистът, поради което той играе едва когато е много необходим на отбора си, а през останалото време се опитва да релаксира, за да даде максимума във всеки мач. Диетата на Роналдо е с нисък прием на захар и мазнини, и абсолютна забрана над алкохола.През целия ден, той се храни поне 6 пъти, като така поддържа енергията и тонуса си. Сутрин, 34-годишният футболист хапва пълноценно, наблягайки над протеина и полезните мазнини. Обедите му винаги са различни, тъй като той обича да експериментира с чуждестранна кухня. Вечер, Роналдо често хапва пържола или морски дарове, гарнирани с печени картофи.", "date": "2019.07.09", "title": " Как Кристиано Роналдо поддържа форма"}
{"url": "https://trud.bg/%d0%be%d0%b4%d0%be%d0%b1%d1%80%d0%b5%d0%bd-%d0%b5-%d0%bf%d1%80%d0%be%d0%b5%d0%ba%d1%82%d1%8a%d1%82-%d0%b7%d0%b0-%d0%b8%d0%bd%d1%82%d0%b5%d0%b3%d1%80%d0%b8%d1%80%d0%b0%d0%bd-%d0%b3%d1%80%d0%b0%d0%b4/", "text": "Одобрен е проектът на Община Велико Търново за интегриран градски транспорт, който бе подаден пред Управляващия орган на Оперативна програма „Региони в растеж“ 2014-2020. Със заповед на заместник-министъра на регионалното развитие и ръководител на оценяващата структура Деница Николова, инвестиционното намерение получава положителна резолюция. Предстои подписване на договор за осигуряване на безвъзмездната финансова помощ. Над 11,1 милиона лева ще бъдат вложени в инфраструктурата на Старата столица, внедряване на съвременни информационни системи за градските превози и паркирането, както и закупуване на подвижен състав – електрически автобуси. С мерките ще бъдат реализирани нови решения, целящи качествено подобрение както на транспортните услуги, организация на движение и престой, така и на уличната инфраструктура. Чрез реализацията на проекта ще бъде извършен основен ремонт на целия булевард „България“ – по него се движат основните градски линии с номера 2, 4, 5, 9 и 110, а оттам ще минава и новия градски маршрут, по който ще се движат електрическите автобуси. Изцяло преустроени ще бъдат две натоварени кръстовища. Първото е пресечката на булевард „България“ и улиците „Краков“, Освобождение“, „Полтава“ и „Беляковско шосе“. Там ще бъдат оформени и 41 паркоместа. Второто кръстовище обхваща улиците „Христо Ботев“, „Седми юли“ и „Цар Тодор Светослав“ – до Летния театър. Със средства по проекта ще бъде изграден и пешеходният надлез над улица „Магистрална“, който ще свърже района на Търговски парк Велико Търново с парк „Никола Габровски“. Друга от мерките залага създаването на два буферни паркинга – в района на бившето Сержантско училище и в местността „Френкхисар“ /под Балдуиновата кула/. Общият брой на паркоместата ще бъде близо 300 – както за автомобили, така и за автобуси. Между двата буферни паркинга и основните туристически забележителности ще пътуват три електрически автобуса, които ще бъдат закупени със средства по проекта. За целта е разработена нова основна линия от общинската транспортна схема, която бе одобрена и от Общинския съвет. Предвидено е и осигуряването на зарядна станция за нуждите на подвижния състав, който ще е с най-висока степен на екологичност поред стандартите на Европейския съюз. За оптимизация на градските превози и повишаване на качеството на услугата ще бъде внедрена съвременна информационна система. Тя включва както монтирането на дигитални табла по натоварените автобусни спирки, така и създаването на контролен център за контрол и управление на транспортната организация. Информационна система ще бъде внедрена и за паркингите – тя също ще бъде управлявана от контролния център. Така ще бъде облекчена както работата на синята зона, така и на останалите обекти за спиране и престой. За оптимизиране на трафика във Велико Търново ще бъдат модернизирани четири светофарни уредби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Одобрен е проектът за интегриран градски транспорт във Велико Търново\t"}
{"url": "https://trud.bg/%d0%bd%d0%b0%d0%b4-60-%d0%bc%d0%bb%d0%b0%d0%b4%d0%b8-%d1%82%d0%b0%d0%bb%d0%b0%d0%bd%d1%82%d0%b8-%d1%81%d1%8a%d0%b1%d1%80%d0%b0-%d0%b1%d0%b0%d0%bb%d0%b5%d1%82%d0%bd%d0%b0-%d0%b0%d0%ba%d0%b0%d0%b4%d0%b5/", "text": "В деветгодишната история на балетната академия това лято отчитаме рекорден брой участници. Поради големия интерес формираме още една балетна група, която ще се ръководи от Никола Хаджитанев – една от най-ярките звезди на мъжкия ни балет. Тя ще репетира в читалището на с. Костел и в момента материалната база се подготвя за ефективни занимания. След Марян и Руховци ще бъде включвано в програмата на школата още едно китно селце в Еленския балкан. Целта е да се разшири дейността и това да допринесе за оживяването и развитието на малките общности в региона. „Младите таланти са от цяла България, има две деца от Ню Йорк и Бостън. Радващо е, че 90% от миналогодишните участници са отново тук и това е положителен атестат за полезността на обучението в балетната академия. Щастливи сме, че отново имаме подкрепата на Фондация „Америка за България“, на община Елена, кметските наместници в трите села, както и на нашите частни дарители“, сподели за балетна академия Марян 2019 доц. д-р Диляна Никифорова, примабалерина. Тя е главен организатор на частната инициатива на професионалисти-ентусиасти за лятна школа за млади таланти, които имат желание да се усъвършенстват в сферата на класическия балет и да се учат от най-опитните артисти и преподаватели в България. Обучението това лято започва на 3 август и по традиция ще приключи със спектаклите в Марян и Елена на 15 и 17 август, в които са включени откъси от балетите „Пепеляшка“, „Лешникотрошачката“, „Дон Кохот“ и др. Децата от балетната академия, представители на десет школи и училища в страната, ще играят на сцената заедно със звездите от Националния балет – примабалерините Диляна Никифорова, Дарина Бедева, Марта Петкова и премиер-солистите Трифон Митев и Никола Хаджитанев. Всички те, Капка Роглева и Ирма Каспарян са техни педагози и репетитори по време на летния балетен лагер. Той съчетава чудесно обучението на децата с отдих, туризъм сред природата, забавления и нови приятелства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Над 60 млади таланти събра балетна академия Марян"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82%d0%b8-%d0%be%d1%82%d0%bd%d0%be%d0%b2%d0%be-%d0%bd%d0%b0-%d1%81%d1%8a%d0%b4-%d1%82%d0%be%d0%b7%d0%b8-%d0%bf%d1%8a%d1%82-%d0%b7%d0%b0-%d0%be/", "text": "Окръжна прокуратура – Благоевград предаде на съд трима рецидивисти заради извършен от тях грабеж на заложна къща. Обвиняемите В.М. и В.Н. са с обременено съдебно минало. Единият е осъждан 14 пъти, а другият – 19 пъти. В края на м. октомври 2018 г., заедно със С.Т., решили да извършат грабеж в заложна къща в гр. Благоевград, като предварително се поинтересували за такива в града. На 06.11.2018г. тримата обвиняеми потеглили с лек автомобил „БМВ“ от гр. Самоков за гр. Благоевград с намерение да реализират плановете си. След като стигнали в града, Н. паркирал МПС при жилищна сграда, в близост до заложната къща на ул. „Полковник Дрангов“. С.Т. влязъл в търговския обект и заявил на служителката, че желае да избере златно колие и златен пръстен на обща стойност около 800 лева за подарък. Жената извадила от стъклената витрина табла със златните накити – 20 броя златни пръстена и 20 чифта златни обеци. След това поставила на бюрото и стойка с 4 броя златни колиета, за да може Т. да избира. Докато той оглеждал накитите, в заложната къща влязъл и обвиняемият В.М. Последният се насочил към таблата с пръстените и обеците и я дръпнал с ръка. Касиерката оказала съпротива на грабителите, обаче обвиняемият М. успял да издърпа от ръцете й таблата с бижутата, а съучастникът му Т. в същото време издърпал от лявата й ръка колиетата. Жената посегнала към паник бутона, за да сигнализира охранителната фирма, която е била ангажирана с охраната на обекта. Преди да успее да го натисне, С.Т. я бутнал с двете си ръце в областта на лявото рамо. Служителката му отвърнала, а той на свой ред я блъснал с ръка в областта на лицето. Тичайки, двамата обвиняеми напуснали обекта и се отправили към паркирания в близост автомобил, където ги чакал В.Н. След като стигнали гр. Самоков, отнетите накити били претеглени с везна и разделени между участниците в престъплението поравно. Впоследствие бижутата били продадени и подарени на други лица. Според заключението на изготвената по делото съдебно-оценителна експертиза, общата стойност на отнетите златни накити е 10 444,28 лв. Предстои наказателното производство срещу тримата обвиняеми да продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Рецидивисти отново на съд, този път за обир на заложна къща"}
{"url": "https://trud.bg/%d0%b0%d0%bf%d0%b8-%d0%bf%d0%be%d0%b4%d0%bf%d0%b8%d1%81%d0%b0-%d1%81-%d0%be%d1%89%d0%b5-%d0%b5%d0%b4%d0%b8%d0%bd-%d0%b4%d0%be%d1%81%d1%82%d0%b0%d0%b2%d1%87%d0%b8%d0%ba-%d0%bd%d0%b0-%d1%83%d1%81%d0%bb/", "text": "Агенция “Пътна инфраструктура” (АПИ) подписа днес договор с “Конкорд Смарт Инфраструктура” АД за Национален доставчик на услуги за електронно събиране на пътни такси – винетки и тол. Съгласно Общите условия от днес започва 10-дневният срок, в който дружеството трябва да докаже оперативна съвместимост с Електронната система за събиране на пътни такси, каквато е процедурата за всеки един кандидат. Едва след това договорът влиза в сила и може да започне дейност по предоставяне на услуги, съобщиха от пресцентъра на пътната агенция. До момента АПИ има договор за Национален доставчик на услуги с „Интелигентни Трафик Системи“ ЕАД. С втория регистриран кандидат – “Телетол” АД, договорът в частта за продажба на електронни винетки беше прекратен, тъй като фирмата не успя да докаже оперативна съвместимост с електронната система. На 4 юни 2019 г. заявление за регистрация подаде и четвърти кандидат за национален доставчик на услуги – “Иком” ООД, който все още е в първия етап от процедурата – да се установи дали отговаря на условията и едва тогава да се впише в регистъра. Дружеството е заявило желание да партнира на АПИ само в събирането на тол такси, не и при продажбата на електронни винетки. Заявлението за регистрация като национален доставчик на услуги е подадено от “Конкорд Смарт Инфраструктура” АД на 3 май 2019 г. Решението за вписване на фирмата в Регистъра на Националните доставчици на услуги е от 16 май 2019 г., а на 18 юни 2019 г. Управителния съвет на АПИ взе решение за подписване на договор. Процедурата за кандидатстване и одобряване на националните доставчици на услуги е описана в Закона за пътищата и Наредбата за условията, реда и правилата за изграждане и функциониране на смесената система за таксуване на различните категории пътни превозни средства на база време и на база изминато разстояние. Първият етап е подаване на заявление за регистрация, съгласно изисквания разписани в Наредбата. След като е установено, че лицето отговаря на условията, АПИ одобрява неговото вписване в Национален електронен регистър на националните доставчици на услуги за електронно събиране на такси. Съгласно Наредбата  лицата, които са вписани в регистъра, могат да подадат заявление за извършване на тази дейност. Процедурата за кандидатстване е отворена и всяко лице, което отговаря на условията, може да подаде заявление. Процедурата и изискванията са еднакви за всички кандидати, желаещи да предоставят услуги и да бъдат национален доставчик на такива.", "date": "2019.07.09", "title": " АПИ подписа с още един доставчик на услуги за събиране на пътни такси"}
{"url": "https://trud.bg/%d0%bf%d1%80%d0%b5%d0%ba%d1%8a%d1%80%d1%88%d0%b8%d1%85%d0%b0-%d0%bd%d0%b0%d1%81%d0%ba%d0%be%d1%80%d0%be-%d0%b7%d0%b0%d1%81%d0%b0%d0%b4%d0%b5%d0%bd%d0%b8%d1%82%d0%b5-%d0%b4%d1%80%d1%8a%d0%b2%d1%87/", "text": "Неизвестен злосторник е прекършил наскоро засадените дръвчета по тротоара на столичната улица „Георги С. Раковски“ в близост Френската гимназия. Това става ясно от видеоклип, публикуван във фейсбук групата „Забелязано в София“. На кадрите, качени днес следобед се виждат множество счупени фиданки. Видеото предизвика вълна от възмущение и само за 40 минути събра 270 коментара и над 1200 реакции.", "date": "2019.07.09", "title": " Прекършиха наскоро засадените дръвчета по тротоара на „Раковски“ (ВИДЕО)"}
{"url": "https://trud.bg/%d0%b7%d0%b0%d0%bf%d0%b8%d1%81%d0%b2%d0%b0%d1%82-%d0%bf%d1%80%d0%b8%d0%b5%d1%82%d0%b8%d1%82%d0%b5-%d0%b2-84-%d1%82%d0%b8-%d0%b2%d0%b8%d0%bf%d1%83%d1%81%d0%ba-%d0%bf%d1%8a%d1%80%d0%b2%d0%be%d0%ba%d1%83/", "text": "Най-нетърпеливите новоприети студенти в Стопанска академия „Димитър А. Ценов” в Свищов се записаха веднага след обявяване на резултатите от първо класиране за Кандидатстудентска кампания 2019. Първокурсниците, част от които бяха придружени от своите родители, бяха посрещнати в новооткрития Фронт офис за обслужване на студенти, където получиха своите заверени студентски книжки. Първият записан студент е Магдалена Стоянова от Етрополе, завършила местната ПГ „Тодор Пеев”. Получила цялата необходима информация само от сайта на свищовското висше училище, тя е избрала специалност „Маркетинг” в редовна форма на обучение. Минути по-късно студентската си книжка получи и Цветан Бачийски от Кнежа, завършил ПГЗ „Стефан Цанов”, който кандидатства в Стопанска академия по препоръка на свои приятели – студенти в Свищов. Той е приет също в редовна форма на обучение, в спец. „Стопански и финансов контрол”. Сред мотивите за избора на висше училище, новозаписаните свищовски студенти посочват още високата оценка сред работодателите за възпитаниците на Стопанска академия, отличната подготовка на дипломиралите се и перспективните възможности за кариерна реализация. Важни фактори за избора на Стопанска академия, според студентите, са също социално-ориентираните такси за обучение, ниската цена за издръжката на живот в Свищов, възможностите за участие в международни проекти и стипендиантски програми. Приемът на студенти в СА „Д. А. Ценов” за академичната 2019/2020 година в ОКС „бакалавър”, направления „Икономика” и „Администрация и управление” е за обучение, субсидирано от държавата и обучение, финансирано от обучаемите. За редовно обучение по държавна поръчка прием се осъществява по 15 специалности, а за задочно – по 14. При платената форма, за редовно обучение специалностите са 15, за задочно – 16, а за дистанционно – 11. И през настоящата кандидатстудентска кампания, в Стопанска академия се запазва тенденцията на по-голям интерес към задочната форма на обучение. Освен реализирания прием за задочно обучение по държавна поръчка,  при първо класиране за платено обучение в задочна форма са приети над 120 души. Кандидат-студентът, приет с най-висок бал за задочно обучение по държавна поръчка е Пламен Тодоров от с. Липница, обл. Враца, завършил ПГ по химични технологии „Васил Левски” – гр. Мизия. Той е приет в спец. „Счетоводство и контрол” с бал 29.85, при максимален 30.00. Дистанционната форма на обучение, която се реализира за първа година в ОКС „бакалавър”, привлече интереса на 65 участници в първо класиране. С получената акредитация за обучение в дистанционна форма, Стопанска академия вече осъществява всички възможни форми за обучение на бакалаври. Дистанционното обучение представлява успешна алтернатива на задочната и редовната форми на обучение, съчетавайки техните предимства. Базирано е върху използването на съвременните достижения в областта на информационните технологии и тяхното приложение. Присъствени са само изпитните сесии, които могат да бъдат провеждани освен в Свищов, и в изнесените центрове на Стопанска академия в градовете София и Стара Загора. Дистанционното обучение е предпочитано от хора, които искат да учат докато работят, пътуват, почиват, забавляват се или отглеждат децата си. За редовно обучение по държавна поръчка с най-висок бал на първо класиране – 29.67, е приета Ива Кирилова от гр. Свищов, завършила ПДТГ „Димитър Хадживасилев”, избрала спец. „Застраховане и социално дело”. Част от първите записани новоприети студенти в редовна форма на обучение са кандидатствали със сертификати от проведените от Стопанска академия национални ученически състезания по икономика в различни направления. Сертификатите им дават право да се запишат по първа желана специалност в редовно обучение и да ползват студентско общежитие безплатно за първата година. Настаняване в общежитие се полага за всеки студент на Стопанска академия, приет в редовна форма на обучение. Кандидат-студентите, които не са приети при първо класиране, продължават да участват в следващите автоматично. Срокът за записване на приетите студенти от първо класиране е до 13.07.2019 г., включително. Работното време на Фронт офиса за записване на новоприетите студенти при Стопанска академия през седмицата е от 08:00 до 17:00 ч., а в съботния ден – от 09:00 до 16:00 ч. Резултатите от второто класиране ще бъдат обявени на 15 юли 2019 г., а от трето класиране – на 22 юли 2019 г. До края на настоящата кандидатстудентска кампания в Свищов предстоят още три от предварително планираните месечни изпитни сесии – на 20 юли, 31 август и 14 септември (събота от 13:00 часа). Класиране за попълване на незаетите места ще бъде обявено (при необходимост) до 30 септември. Приемът на документи за кандидатстване в Стопанска академия за обучение в ОКС „бакалавър” продължава. Освен с оценка от държавен зрелостен изпит и с полагане на конкурсен изпит в Свищов, желаещите могат да кандидатства още с пренесена оценка от успешно положен кандидатстудентски изпит в друго висше училище или с оценка от национални и международни олимпиади. Резултатите от всяко класиране се обявяват в интернет страницата на Стопанска академия www.uni-svishtov.bg, където се публикува и актуална информация за възможностите за кандидатстване, специалности и форми на обучение, такси, срокове, необходими документи и др.", "date": "2019.07.09", "title": " Записват приетите в 84-ти випуск първокурсници в Стопанската академия в Свищов"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d1%8f%d1%82-%d0%b4%d0%b8%d0%bb%d1%8a%d1%80-%d0%bd%d0%b0-%d0%b5%d0%ba%d1%81%d1%82%d0%b0%d0%b7%d0%b8-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80/", "text": "Софийския апелативен съд е потвърдил мярката за неотклонение „задържане под стража“, определена от първоинстанционния съд спрямо Светослав И.  20-годишният полицейски служител е обвинен за извършено от него   по 354а, ал. 1, вр. чл. 26, ал. 1 от НК. На 11 юни в София, С.И. разпространил 20 сини таблетки, съдържащи „екстази“. Второто деяние било извършено от него на 20 юни в жк „Лагера“, когато продал същия наркотик в количеството 20 таблетки. Седмица по късно – 27.06.2019 г., той разпространил други 50 таблетки, като ги продал на свидетел по делото. Освен това обвиняемият заявил, че разполага с над 2000 таблетки от същото наркотично вещество, които искал да бъдат разпрострени. Обвиняемият е държавен служител – полицай в сектор „Охрана на обществения ред“ при 04 РУ СДВР. В качеството на служител на реда е извършвал престъпни деяния, несъвместими със заеманата от него държавна длъжност. Съдът е приел доводите на прокурора от Софийска апелативна прокуратура, че е налице обосновано предположение за съпричастност на С.И. към трите деяния. На този етап от наказателното производство съществува риск освобождаването му от ареста да доведе до извършване на друго престъпление. Системността в поведението на обвиняемия не само сочи на завишена обществена опасност на самото престъпление, но и на неговата личност. Поведението му е било пряко обвързано с длъжностното качество, тъй като на някои от срещите си със свидетеля по делото, той се явявал в полицейска униформа. Освен това обвиняемият И. афиширал служебния си статус, като изтъквал, че именно благодарение на служебното му положение, криминалната дейност, която извършва, няма да бъде разкрита и наказателно преследвана.", "date": "2019.07.09", "title": " Полицаят – дилър на екстази, остава в ареста"}
{"url": "https://trud.bg/%d0%bf%d1%80%d0%b0%d1%89%d0%b0%d0%bc%d0%b5-%d1%88%d0%b5%d1%81%d1%82%d0%b8%d0%bc%d0%b0-%d0%bf%d0%bb%d1%83%d0%b2%d1%86%d0%b8-%d0%bd%d0%b0-%d0%bc%d0%be%d0%bd%d0%b4%d0%b8%d0%b0%d0%bb%d0%b0/", "text": "Шестима родни плувци ще участват на световното първенство по плувни спортове в Куанджу от 12 до 28 юли. Освен звездата Антъни Иванов в тима попаднаха още  Светлозар Николов, Любомир Епитропов, Лъчезар Шумков, Калоян Братанов и Габриела Георгиева. Тимът заминава в понеделник и ще е в Корея по обяд на следващия ден.  „Мисля, че времето за адаптация е напълно достатъчно, въпреки голямата часова разлика – заяви генералният мениджър на националните отбори Кристиян Минковски. – Масажист ще търсим на място от тези, които ще бъдат там. На световно първенство организаторите осигуряват масажисти, които могат да бъдат ползвани от всичките състезатели. От плувците се очаква се да развиват постиженията си, задача минимум е 1 процент над „А“ норматив за олимпийски игри.“", "date": "2019.07.09", "title": " Пращаме шестима плувци на мондиала"}
{"url": "https://trud.bg/%d0%b0%d0%bd%d1%82%d1%8a%d0%bd%d0%b8-%d0%b2-%d1%81%d0%b0%d1%89-%d1%82%d1%80%d0%b5%d0%bd%d0%b8%d1%80%d0%b0%d0%bc-%d0%bf%d0%be-%d0%bc%d0%b0%d0%bb%d0%ba%d0%be/", "text": "Най-добрият ни плувец Антъни Иванов изненада с признанието, че тренировките му са с по-малък обем, откакто се подготвя в САЩ. Търновецът е в меката на синия спорт като студент в Оубърн, Алабама.  „Тренировките са по-малко, работи се повече за физическа подготовка извън басейна и върху детайлите – разкри Иванов. – Има много повече хора, от които мога да се уча, тъй като отборът ни е от 60-70 човека. Навсякъде има басейни, зали, които можеш да използваш постоянно, както и възстановяване. Тук това се случва, когато съм в София, тъй като тук има възстановителен център.“  Програмата на Антъни в САЩ е уплътнена до минута. „Тренираме сутрин в 6 часа, ставаме в 5,30, а в 7 се влиза във водата за 40 минути – добави плувецът. – След това имам лекции, после ходя на възстановяване. От 15 ч имам втора тренировка, около два часа и половина. После уча и към 9 гледам да съм в леглото.”  Иванов вече покри норматив „А“ за олимпийските игри в Токио догодина, а следващата му задача е силно представяне на световното първенство в Куанджу (Република Корея) този месец. „Значително съм подобрил обръщанията и подводната част заради тренировките в 25-ярдовия басейн – разказа Антъни. – Но в големия басейн стават съвсем различни състезания.“", "date": "2019.07.09", "title": " Антъни: В САЩ тренирам по-малко"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bc%d1%83%d0%bc%d0%b8%d1%84%d0%b8%d1%86%d0%b8%d1%80%d0%b0%d0%bd-%d1%82%d1%80%d1%83%d0%bf-%d0%b2-%d0%b6%d0%b8%d0%bb%d0%b8%d1%89%d0%b5/", "text": "Мъж се обеси в общинско жилище в град Нови пазар, а за самоубийството станало ясно месеци след фаталния избор. Трупът на Д.Б./44г./ бил открит в понеделник и изнесен от дома му от спасителен екип. Мъжът е сложил край на живота си с въже от простир за пране, казаха запознати. Месеци наред е престоял на колене. Мъжът живеел с родителите си, но те починали и най-вероятно не е имало други близки хора, които да го потърсят. При престоя си дълго време тялото се е мумифицирало. Във вторник новопазарацът е бил погребан за сметка на общината.", "date": "2019.07.09", "title": " Намериха мумифициран труп в жилище"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%b3%d0%bb%d1%83%d1%88%d0%ba%d0%be%d0%b2-%d0%b2-%d0%b8%d1%82%d0%b0%d0%bb%d0%b8%d1%8f/", "text": "Президентът на Българската федерация по баскетбол Георги Глушков получи наградата „Спорт и живот“ на 23-ото издание на фестивала International Fair Play Award – Menarini Флоренция, където се проведе церемонията. Глушков е единственият българин, играл в НБА, но прекара голяма част от кариерата именно на Ботуша, където не са забравили приноса му.  Призът се връчва на личности, които показали високи етични качества, а освен българина сред наградените са бившите футболисти Зико, Франко Каузио и Каха Каладзе, волейболната легенда Андреа Джани, гимнастичката Светлана Хорхина и др.", "date": "2019.07.09", "title": " Наградиха Глушков в Италия"}
{"url": "https://trud.bg/%d1%83%d0%b4%d1%80%d1%8f%d1%82-%d1%82%d0%b5%d0%bd%d0%b8%d1%81%d0%b8%d1%81%d1%82%d0%b8%d1%82%d0%b5-%d1%81-%d1%80%d0%b5%d0%ba%d0%be%d1%80%d0%b4%d0%bd%d0%b8-%d0%b3%d0%bb%d0%be%d0%b1%d0%b8/", "text": "„Уимбълдън“ раздава рекордни наградни фондове, но най-престижният тенис турнир в света събра и рекордни глоби от участниците тази година. Досега са наложени санкции на обща стойност 106 400 долара за нецензурни изказвания, чупене на ракети, нарушения на дрескода и други провинения.  Близо половината от цялата сума се дължи на тежкото наказание на Бърнард Томич за „представяне, несъответстващо на професионалните стандарти“ след загубата му за по-малко от час в първия кръг. В сравнение с това доста ниска изглежда глобата от 3000 долара на италианеца Фабио Фонини, който наруга англичаните и пожела бомба на падне в тенис комплекса.  Серина Уилямс пък ще се раздели с $10 000 заради увреждане на тревното покритие. Американката успя да го направи докато блъскаше ракетата си в корта. Независимо от това тя се класира за полуфиналите в женската схема след трудна победа с 6:4, 4:6, 6:3 над сънародничката си Алисън Риск.  „Доволна съм, защото Алисън игра страхотно – заяви Уилямс. – Беше много трудно да й се противопоставя, енергията на зрителите ми помогна.“  Симона Халеп (Румъния) също намери място във финалното каре след 7:6 (4), 6:1 срещу Шуай Джан (Китай).", "date": "2019.07.09", "title": " Удрят тенисистите с рекордни глоби"}
{"url": "https://trud.bg/%d0%bb%d0%b5%d0%b4%d0%b5%d0%bd%d0%b8%d1%8f-%d1%87%d0%be%d0%b2%d0%b5%d0%ba-%d1%80%d0%b0%d0%b7%d0%ba%d1%80%d0%b8%d0%b2%d0%b0-%d1%82%d0%b0%d0%b9%d0%bd%d0%b8%d1%82%d0%b5-%d1%81%d0%b8/", "text": "Холандският екстремен спортист Вим Хоф, известен като Ледения човек, ще разкрие уникалните методи, с които контролира тялото си на специален семинар на 3 и 4 август на къмпинг Гора до Градина край Созопол. 60-годишният Хоф е притежател на 26 световни рекорда на Гинес а коронният му номер са изкачвания на високи върхове само по шорти. Той е стигал до 7200 м надморска височина под Еверест в лятно облекло, а през 2009-а на два дни два пъти катери Килиманджаро. Методите му се отличават с постигане на цялостен контрол върху ума и дишането.", "date": "2019.07.09", "title": " Ледения човек разкрива тайните си"}
{"url": "https://trud.bg/%d0%b1%d0%b0%d0%b2%d1%8f%d1%82-%d0%b8%d1%80%d0%b0%d0%bd%d1%86%d0%b8%d1%82%d0%b5-%d0%bd%d0%b0-%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2-%d1%87%d0%b8%d0%ba%d0%b0%d0%b3%d0%be/", "text": "Иран протестира по дипломатически път срещу американските власти след пристигането на националния отбор по волейбол на страната за финалите на Лигата на нациите в Чикаго. Според персийците тимът бил задържан на летището 4 часа, което не било необходимо.  „Ако САЩ не могат да организират спортни събития честно и безцпристрастно, по-добре да не се захващат с домакинства“, заяви иранският външен министър Мохсен Бахарванд, който е изпратил нотата си до швейцарския посланик в Техеран, тъй като страната не поддържа дипломатически отношения със САЩ. От американските митнически служби отговориха, че ставало въпрос за рутинни процедури, които преминали без инциденти.  Първият мач на Иран е с Полша идната нощ.", "date": "2019.07.09", "title": " Бавят иранците на летището в Чикаго"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-27/", "text": "Редовното правителствено заседание ще се проведе както обикновено – в сряда, 10 юли, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА ГОДИШЕН ДОКЛАД ЗА СЪСТОЯНИЕТО НА НАЦИОНАЛНАТА СИГУРНОСТ ПРЕЗ 2018 Г.  Внася: министър-председателят 2. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛЕН ДОКЛАД ЗА СЪСТОЯНИЕТО И ОПАЗВАНЕТО НА ОКОЛНАТА СРЕДА ПРЕЗ 2017 Г.  Внася: министърът на околната среда и водите 3. ПРОЕКТ НА РЕШЕНИЕ ЗА ОПРЕДЕЛЯНЕ НА „БУЛ ЕР” ЕООД ЗА ВЪЗДУШЕН ПРЕВОЗВАЧ, КОЙТО ДА ОПЕРИРА С ДО 7 ЧЕСТОТИ СЕДМИЧНО ПО МЕЖДУНАРОДНАТА ВЪЗДУШНА ЛИНИЯ ВАРНА-МОСКВА-ВАРНА, ДОГОВОРЕНА СЪГЛАСНО СПОГОДБАТА ЗА ВЪЗДУШНИ СЪОБЩЕНИЯ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РУСКАТА ФЕДЕРАЦИЯ, ПОДПИСАНА НА 26 НОЕМВРИ 1997 Г. В СОФИЯ.  Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА АЛЕКСАНДЪР ОСКАР С ОРДЕН „ЗА ГРАЖДАНСКА ЗАСЛУГА” ПЪРВА СТЕПЕН.  Внася: заместник министър-председателят по правосъдната реформа и министър на външните работи 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2019 Г. ВЪВ ВРЪЗКА С МЕХАНИЗМА ЗА БЕЖАНЦИТЕ В ТУРЦИЯ.  Внася: заместник министър-председателят по правосъдната реформа и министър на външните работи 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2019 Г.  Внася: министърът на образованието и науката 7. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА КУКЛЕН ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ НА ТЕХНИЧЕСКАТА ИНФРАСТРУКТУРА, ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ШПИНЕР БЪЛГАРИЯ“ ООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „ПРОЕКТ НА ЗЕЛЕНО НА ШПИНЕР ЗА ПРОИЗВОДСТВЕНА БАЗА ЗА ЦПУ МЕТАЛООБРАБОТВАЩИ МАШИНИ“, ОБЩИНА КУКЛЕН, ОБЛАСТ ПЛОВДИВ.  Внася: министърът на икономиката 8. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 477 НА МИНИСТЕРСКИЯ СЪВЕТ ОТ 2017 Г. ЗА ОПРЕДЕЛЯНЕ НА ПРЕДСЕДАТЕЛИ НА БЪЛГАРСКИТЕ ЧАСТИ НА СМЕСЕНИТЕ МЕЖДУПРАВИТЕЛСТВЕНИ КОМИСИИ ЗА ИКОНОМИЧЕСКО, ПРОМИШЛЕНО, ТЪРГОВСКО И ТЕХНИЧЕСКО СЪТРУДНИЧЕСТВО И ПРОВЕЖДАНЕТО НА ДВУСТРАННИ РАБОТНИ КОНСУЛТАЦИИ.  Внася: министърът на икономиката 9. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО В ОБЛАСТТА НА МАЛКИТЕ И СРЕДНИТЕ ПРЕДПРИЯТИЯ МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И МИНИСТЕРСТВОТО ЗА БИЗНЕС СРЕДА, ТЪРГОВИЯ И ПРЕДПРИЕМАЧЕСТВО НА РУМЪНИЯ, ПОДПИСАН НА 29 МАРТ 2019 Г. В БУКУРЕЩ.  Внася: министърът на икономиката 10. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ ВТОРАТА СЕСИЯ НА БЪЛГАРО-УНГАРСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО СЪТРУДНИЧЕСТВО, ПРОВЕДЕНА НА 15 И 16 АПРИЛ 2019 Г. В БУДАПЕЩА.  Внася: министърът на икономиката 11. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО ОТ 2 ДО 4 ЮНИ 2019 Г. В БУКУРЕЩ.  Внася: министърът на земеделието, храните и горите 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА, ФОРМАТИ „ТРАНСПОРТ“ И „ТЕЛЕКОМУНИКАЦИИ“, ПРОВЕДЕНО НА 6 И 7 ЮНИ 2019 Г. В ЛЮКСЕМБУРГ.  Внася: министърът на транспорта, информационните технологии и съобщенията 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 6 И 7 ЮНИ 2019 Г. В ЛЮКСЕМБУРГ.  Внася: министърът на вътрешните работи 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3698-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗДРАВЕОПАЗВАНЕ”, ПРОВЕДЕНО НА 14 ЮНИ 2019 Г. В ЛЮКСЕМБУРГ.  Внася: министърът на здравеопазването 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 14 ЮНИ 2019 Г. В ЛЮКСЕМБУРГ.  Внася: министърът на финансите 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ”, ПРОВЕДЕНО НА 18 ЮНИ 2019 Г. В ЛЮКСЕМБУРГ.  Внася: заместник министър-председателят по правосъдната реформа и министър на външните работи 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ  И ДОПЪЛНЕНИЕ НА ЗАКОНА ЗА ЕЛЕКТРОННИТЕ СЪОБЩЕНИЯ.  Внася: министърът на транспорта, информационните технологии и съобщенията 18. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА МИНИМАЛНИТЕ ИЗИСКВАНИЯ ЗА МРЕЖОВА И ИНФОРМАЦИОННА СИГУРНОСТ.  Внася: заместник министър-председателят по икономическата и демографската политика 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ.  Внася: министър-председателят", "date": "2019.07.09", "title": " Вижте какво ще решава Министерски съвет утре, 10 юли 2019 г."}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b8%d1%82%d0%b5-%d0%bd%d0%be%d0%bc%d0%b5%d1%80%d0%b0-%d0%bd%d1%8f%d0%bc%d0%b0-%d0%b4%d0%b0-%d0%bc%d0%b8/", "text": "С този манталитет тъпчем на едно място Европейският съюз значи не само европейски фондове, не само милиарди евро, не само да ти построят инфраструктура – метро, пречиствателни станции, магистрали, жп линии, конкурентоспособност. Значи и отговорност, предвидимост”. Това заяви министър-председателят Бойко Борисов пред българските медии в Босна и Херцеговина, където се проведе Срещата на върха на Процеса за сътрудничество в Югоизточна Европа (ПСЮИЕ). На въпрос на главния редактор на “Труд” Петьо Блъсков “Какви ще са преките ползи за България от форума на ПСЮИЕ” Борисов отговори: “Първо инфраструктура – да има свързаност на Балканите. Това е добре и за туризма, за бизнеса, за цифровата икономика, защото ние правим сега и оптични кабели. И най-вече, когато има газопровод, защото сега трябва да правим и газопровода със сърбите. Правим го и с гърците и с турците. Разговаряхме и по тази тема, а ние строим както се знае – активно”. Премиерът припомни, че в първия ден на форума в Сараево разговаря с турския президент Реджеп Ердоган: “Говорих с Ердоган всички да наричаме “Турски поток” – “Балкански поток” – така е по-красиво и общо”. Борисов подчерта, че е много важно Гърция, Турция и България да имат нормални взаимотношения. Мисля, че те ще приемат една моя инициатива за тристранна среща в този формата. Първата ще е още тази година в България”, обяви Борисов. Той не скри недоволството си от отсъствието на Косово, както и от нивото на представителност на част от държавите на форума на ПСЮИЕ. “Формати, като днешния, са много важни, но да участват всички. За да не пораждат нов конфликт”, заяви премиерът. “Три държави има от ПСЮИЕ, които са от ЕС и са представени на ниво държавни секретари, а Косово, което е следващият председател на ПСЮИЕ, не е представено. За какво присъединяване към ЕС може изобщо да става въпрос при такова поведение”, отбеляза Борисов. Той бе категоричен, че всички много искат да се случат много неща – от магистрали до дигитална инфраструктура, но с такъв балкански манталитет ще тъпчем на едно място. “За съжаление ние, от Балканите, трудно се събираме. Вглеждаме какво ни разделя, правим си балкански номера, това пред ЕС няма да мине”, заяви по-рано българският премиер. Той специално се обърна към премиера на Сърбия Ана Бърнабич по повод репликирането на сръбския вицепремиер и външен министър Ивица Дачич по адрес на думи на премиера Борисов в Познан. “Какво точно иска Ивица Дачич? Ти беше на брифинга в Познан, кое от моето изказване не е вярно?”, риторично запита българският премиер сръбския си колега Бърнабич. Попитах сръбския премиер Ана Бърнабич защо Ивица Дачич не излезе да ми благодари, когато на 13 юни поканих сръбските дивизиони да стрелят с нашите ракетни системи и да тренират. Тези дивизиони, които стреляха по НАТО. Кой би си го позволил? България, разбира се, защото имаме авторитет и никой не ни се скара, никой не ни се сърди. Тогава техният военен министър седеше до нашия военен министър. А сега чул, недочул, си позволява да ми вика посланика и да казва, че поведението ми е неприемливо. До вчера говорех с най-добри думи, но сега докато не се извини, не ме интересува какво ще кажат нито сръбският президент Александър Вучич, нито сръбският премиер Ана Бърнабич”, уточни Борисов. “Трябват смели политици – не става едно вкъщи, друго навън. И ние имаме спорове с Република Северна Македония, но със Заев направихме много, за да ги преодолеем. Комисиите ни работят, историците могат да спорят, политиците трябва да решават споровете. Балканският манталитет в ЕС не върви – там искат резултати”, заяви българският министър-председател на форума в Босна и Херцеговина.   Вицепремиерът и външен министър на Сърбия Ивица Дачич: Реагирал съм на думи, които не са изричани “Очевидно има погрешна интерпретация на думите на Бойко Борисов. Впечатлението в България бе, че нападам Борисов, но съм всъщност реагирал на нещо, което той не е казвал”. Това заяви вицепремиерът и външен министър на Сърбия Ивица Дачич след среща с българският си колега Екатерина Захариева. Двамата разговаряха в словашкия курорт Високи Татри, на неформалната среща на министрите на външните работи от Организацията за сигурност и сътрудничество в Европа. “Както анализирахме със Захариева, премиерът Борисов всъщност отговаря на питане дали Борел ще е пристрастен, защото Испания не признава Косово. Това съществено за мен променя контекста на изявата му”, обясни Дачич. “Изчистихме всичко това с министър Захариева. Искаме с България добри отношения, приятелски, съюзнически и стратегически, защото това е в интерес на двете страни и двата народа. Благодарни сме на България за помощта в европейската интеграция. България може да разчита на Сърбия”, каза още Дачич, като допълни: “Тази тема е затворена и както Бойко е казал: Да вървим напред”.   Край на искрите между България и Сърбия Ана Бърнабич: Сложили сме точка на този въпрос Няма напрежение между България и Сърбия, заяви премиерът Бойко Борисов по повод ситуацията със сръбския външен министър Ивица Дачич. След пленарната сесия на държавните лидери на страните участнички в ПСЮИЕ Борисов коментира случващото се пред българските журналисти, а малко след това се върна пред тях със сръбския си колега Ана Бърнабич. „Караме ли се със Сърбия? Не“, категоричен беше българският министър-председател пред медиите в Сараево. Пред тях премиерът коментира ситуацията, заедно с премиерът на Сърбия Ана Бърнабич. „Президентът Александар Вучич е в много добри отношения с премиера Борисов. Сложили сме точка на този въпрос“, беше категорична Бърнабич за ситуацията с външния министър на Сърбия Ивица Дачич, който обвини българския премиер, че се изказва за независимостта на Косово. Борисов и Бърнабич подчертаха, че България и Сърбия са приятели. „Толкова ви обичам, толкова сте ми приятели, как може да ме разберете по начин, по който… Викаме си посланици, правим си… а нищо не съм рекъл“, каза Борисов на сръбския си колега в понеделник след вечерята на държавните лидери в курортния комплекс Яхорина.   Пендаровски благодари за европейската перспектива Настояха за по-ефективна работа на комисията  С подписването на Договора за приятелство, добросъседство и сътрудничество, дадохме перспектива на гражданите на Република Северна Македония и създадохме подходящите условия за подписването на Договора от Преспа. Това заяви премиерът Бойко Борисов в началото на срещата си с президента на Република Северна Македония Стево Пендаровски. Срещата е в рамките на втория ден от форума на лидерите на страните от Югоизточна Европа, който се провежда в Сараево под председателството на Босна и Херцеговина. Македонският държавен глава подчерта, че на ниво дипломация отношенията между България и Северна Македония са прекрасни. “Но както казахте и Вие г-н премиер в Познан, трябва да дадем тласък на комисията да заработи още по-ефективно”, допълни Пендаровски. Той благодари на България и на министър-председателя Бойко Борисов за активната подкрепа към Северна Македония по пътя им за Европа. “Вие сте най-големият ни поддръжник”, заяви македонският президент. “Благодарих ти пред медиите, положителен факт, че истината за общата ни история, включително и за Гоце Делчев, започва да се заявява публично от политици на най-високо ниво – в случая от теб. През цялото време от 1992 г. до днес, България е настоявала единствено за това”, каза още премиерът Бойко Борисов.   Гоним 10 млрд. долара стокооборот с Турция  Политическият диалог получи висока оценка С турския президент Реджеп Тайип Ердоган си дадохме дума да достигнем 10 млрд. долара стокооборот. Това съобщи министър-председателят Бойко Борисов на въпрос за срещата на “четири очи” с президента на Турция. “България е толкова важна и любима на Турция, защото целият им трафик минава от тук. 5 млрд. и 100 млн. долара е стокооборотът между двете страни към момента. Има няколко сфери, в които можем да разширим много взаимните си договорености. В момента на “Капитан Петко Войвода” минават по 1000 тира на ден. Съединяваме жп линиите на България и Турция с тези на Сърбия”, допълни Борисов, като уточни, обаче, че Балканите са взривоопасен регион и е добре по-малко се говори, а повече да се действа. “Няма нищо по-добро от общите инвестиции”, добави премиерът и припомни откриването на новия завод в Търговище. В понеделник вечерта след срещата си с Ердоган Борисов беше категоричен, че “мирът и диалогът са най-добрите дипломати”. Двамата обсъдиха задълбочаването на двустранното сътрудничество и приноса на Турция за овладяване на мигрантския поток по българската граница. Борисов и Ердоган дадоха висока оценка на активизирането на политическия и икономическия диалог между България и Турция, като подчертаха доброто развитие на областта на туризма, енергетиката и транспорта през последните години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Борисов: Балканските номера няма да минат в ЕС (обзор)\t"}
{"url": "https://trud.bg/30-%d1%85%d0%b8%d0%bb-%d0%bb%d0%b5%d0%b2%d0%b0-%d1%81%d0%b5-%d0%be%d1%82%d0%bf%d1%83%d1%81%d0%ba%d0%b0%d1%82-%d0%b7%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82/", "text": "Фонд „Земеделие“ утвърди финансов ресурс в размер на 30 000 лв. по схема „de minimis“ за подпомагане на стопаните, отглеждащи свине за собствени нужди, чиито животни са унищожени от заболяването Африканска чума по свинете през 2019 г., съобщиха от ДФЗ. Средствата ще се предоставят на собствениците на унищожени животни в трикилометровата предпазна зона. Помощта ще се изплаща на стопаните, чиито животни са включени в изготвен от БАБХ списък. Мярката се налага, тъй като стопаните са отглеждали унищожените животни единствено за лична консумация и свинете не са притежавали задължителната индивидуална идентификация. Предстои ДФ „Земеделие” съвместно с Министерството на земеделието, храните и горите да изготви указания за предоставяне на помощта, както и да определи сроковете за прием на заявления.", "date": "2019.07.09", "title": " 30 хил. лева се отпускат за собствениците на унищожени животни от Африканската чума"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b5%d0%b2%d1%80%d0%be%d0%bf%d0%b0-%d0%bd%d0%b5-%d0%bd%d0%b8-%d0%bf%d0%be%d0%bc%d0%b0%d0%b3%d0%b0-%d0%b7%d0%b0-%d0%b1%d0%b5%d0%b6%d0%b0%d0%bd%d1%86%d0%b8/", "text": "Въпреки огромния принос на Турция за сигурността на Европа, например помощта за справяне с бежанската криза, помощта която беше очаквана  от европейските страни не беше реализирана, каза президентът Реджеп Тайип Ердоган, съобщи Makfax. Той присъства на срещата на високо равнище Процеса за сигурност на Югоизточна Европа (ПСЮИЕ) в Сараево, където се срещна с други лидери и обсъди сигурността и сътрудничеството между страните на Балканите. „Ние допринесохме много за сигурността на целия европейски континент, и особено на Балканите. Но въпреки това не получаваме  подкрепата и хуманното отношение от нашите приятели в Европа в трудни моменти“, каза Ердоган. Той предупреди, че регионът е изправен пред нова вълна от незаконна миграция от Сирия, Ирак, Афганистан и Северна Африка. „Докато Европа не може да постигне споразумение за квота на мигранти, Турция прие над 4 милиона бежанци, от които 3,6 милиона са от Сирия,“ каза Ердоган и добави, че досега Турция е изразходвала над 37 милиарда долара само за бежанците от Сирия. „Броят на незаконните мигранти, които са били задържани в нашата страна между 2005-2017 г., е над 1 милион“, добави президентът на Турция.", "date": "2019.07.09", "title": " Ердоган: Европа не ни помага за бежанците"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%bf%d1%80%d0%be%d1%84%d0%b5%d1%81%d0%be%d1%80%d0%b0-%d0%be%d1%82-%d1%83%d1%85%d1%82-%d0%b2-%d0%bf/", "text": "Условна присъда получи вторият преподавател от Университета по хранителни технологии в Пловдив, съден за подкуп. Професор Николай Банков бе признат за виновен от окръжния съд с присъда от две години лишаване от свобода с три години изпитателен срок и глоба от 3 хиляди лева, предаде  . След влизането в сила на тази присъда му се отнема правото да преподава. Неговият помагач Димитър Димитров също е с условна присъда – година и половина, с три години изпитателен срок и глоба от 2 хиляди лева. По време на днешното заседание Димитров призна, че е поискал въпросните 600 лева от двама студенти, за да си вземат изпита, но никой не го е карал да стори това. Определението на магистратите не е окончателно и може да се обжалва. Припомням, че другият професор – Симеон Василев, който също бе обвинен за искан подкуп от студенти, бе оправдан на първа инстанция.", "date": "2019.07.09", "title": " Условна присъда за професора от УХТ в Пловдив, обвинен в подкуп"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%b5%d0%bd%d0%b5%d1%80%d0%b3%d0%b5%d1%82%d0%b8%d0%ba%d0%b0%d1%82%d0%b0-%d0%b5-%d1%81%d0%b5%d0%b7%d0%b8%d1%80%d0%b0%d0%bb/", "text": "Министърът на енергетиката Теменужка Петкова е сезирала КЗК и КЕВР относно цените на тока за бизнеса на свободния пазар. „За да няма напрежение и за да разсеем всякакви съмнения по отношение на пазара, аз днес сезирах Комисията за защита на конкуренцията и Комисията за енергийно и водно регулиране, с молба на създалата се ситуация да бъде извършена проверка, в рамките на компетентността на тези два регулатора, за да може на всички да бъде ясно, какво всъщност се случва и дали има някакъв проблем“, каза Петкова по време на заседание на Комисията по енергетика в НС. По думите й от миналата година с промяната в Закона за енергетиката, на база на нея трите дружества в държавната енергетика, стриктно изпълняват промените, които предвиждат, че цялото количество произведена електрическа енергия за всички производители трябва да продават своята електрическа енергия на Българската независима електроенергийна борса. „Готова съм да заявя и да декларирам, че няма нито един мегават електрическа енергия, произведен от трите държавни дружества, който да е продаден извън Българската независима електроенергийна борса. Факт е, че в последно време се създаде известно напрежение, но на лице са определени пунктуации в цената на електрическата енергия в платформа „Ден напред“. Ние се опитваме на направим своите анализи и своя прочит на ситуацията“, посочи министър Петкова пред депутатите. Тя подчерта, че на платформата за двустранни договори, групата на БЕХ е предложила 3 502 162 мегават часа електрическа енергия, от тях са продадени 2 231 400 мегават часа. „Или непродадените количества електрическа енергия са близо 1 270 000 мегават часа. Спрямо 30 юни 2018 година групата на БЕХ увеличава продажбите на платформата „Ден напред“ на Българската независима енергийна борса с приблизително 511 000 мегават часа. Това са данните и фактите, които всички ние трябва да знаем“, отбеляза Теменужка Петкова.    ", "date": "2019.07.09", "title": " Министърът на енергетиката е сезирала КЗК и КЕВР за цените на тока на борсата"}
{"url": "https://trud.bg/%d0%be%d0%bd%d0%bb%d0%b0%d0%b9%d0%bd-%d0%bf%d0%bb%d0%b0%d1%89%d0%b0%d0%bd%d0%b8%d1%8f%d1%82%d0%b0-%d0%b1%d0%b5%d0%b7-%d0%ba%d0%b0%d1%81%d0%be%d0%b2%d0%b8-%d0%b0%d0%bf%d0%b0%d1%80%d0%b0%d1%82%d0%b8/", "text": "250 хил. търговци вече смениха фискалните си устройства 30 септември е крайният срок за софтуера за продажбите Онлайн плащанията с банкови кредитни и дебитни карти да не се регистрират от търговците с касови апарати, обсъжда работна група за предстоящи промени в Наредбата Н-18 за отчитане на оборотите в търговските обекти. Идеята е НАП да получава информация за оборотите им чрез платежните оператори. Същевременно за онлайн търговците ще остане изискването за издаване на електронни касови бележки, които и в момента трябва да изпращат на клиентите си. Предложението на бизнеса е оборотът да не се отчита от традиционен касов апарат, а само от софтуера, който генерира електронната касова бележка. Проблемът е, че при онлайн търговията много хора може да си поръчат нещо и да го платят едновременно. Често един и същи онлайн търговец осъществява продажби през няколко сайта, като има изискване всеки от тях поотделно да бъде регистриран в НАП. Идеята при плащане с банкова карта да не се изисква отчитането на оборота на касов апарат ще облекчи бизнеса, а НАП пак ще получава информация за оборотите. В момента изискването да има касови апарати и при онлайн преводите е един от проблемите в туристическия бизнес, където повечето разплащания стават именно по банков път. С друга промяна в Наредбата автомивките с жетони или левчета ще може да отчитат оборота си както автоматите за кафе – да имат вградено фискално устройство, което предана данните на НАП, и екран, който е видим за клиента, без да дават касова бележка. Близо 250 хил. касови апарата вече са сменени и подават данни на НАП на всеки 5 минути. Общият брой на всички фискални устройства в страната е малко над 300 хил. Оказва се, че повечето от тях вече отговарят на новите изисквани. До 30 септември по новите правила трябва да работят и всички, които използват софтуер за управление на продажбите. Т.е. софтуерът трябва да управлява всички фискални устройства в търговския обект.   Поръчките по интернет с 21% ръст Онлайн пазаруването става все по-популярно. Търговията на дребно чрез поръчки по телефона или интернет през месец май нарасна с 21,1% спрямо същия месец на миналата година, обявиха от НСИ. Същевременно общият обем на търговията на дребно се увеличава минимално – само с 0,4% на годишна база. Най-голям ръст има в продажбите на битова техника, мебели и други стоки за дома – с 4,2%. Търговията с компютърна и комуникационна техника се увеличава с 3,8%, а продажбите на дребно на автомобилни горива и смазочни материали нарастват с 4,7%. Най-голям спад има в търговията на дребно с лекарства, козметика и тоалетни принадлежности – с 5,8%. С 2,7% намаляват и продажбите на храни, напитки и цигари.   Бензиностанциите с авариен режим на работа Актуализация от разстояние С последните промени в Наредбата Н-18 за бензиностанциите с електронни системи с фискална памет (ЕСФП) е предвидена възможност да работят в авариен режим, в случаи на бедствие и след издадена заповед от министъра на финансите. Това позволява непрекъснат режим на работата в извънредни ситуации, съобщиха от НАП. Данните за оборота по време на аварийния режим ще се предадат в НАП след възстановяване на работата на ЕСФП. За останалите търговци е предвидено при временна повреда на касовия апарат и работа с касови бележки от кочан да водят специален регистър. В него ще записват началния и крайния номер на издадените бележки за деня от кочан и общия оборот, както и каква е повредата. Регистърът трябва да се пази в търговския обект. Дадена е и възможност за дистанционни промени в софтуера на касовите апарати. Това ще позволи софтуерът да бъде автоматично обновяван от производителите, вносителите и сервизните организации, което ще улесни изпълнението на нормативните изисквания.   Отпадат книгите за дневни отчети Преходен период до 31 март 2020 г. От 2 юли отпадна задължението за водене на книги за дневните финансови отчети, в които всеки ден се съхраняват дневните отчети на фискалните устройства, съобщиха от НАП. Задължението остава за бензиностанциите с електронни системи с фискална памет. Ще отпадне и задължението за отпечатване на дневни финансови отчети от касовите апарати. С промените в Наредба Н-18 е въведено изискване фискалните устройства (включително в автомати на самообслужване), да генерират автоматично дневен финансов отчет с нулиране и запис във фискалната памет за всеки ден (за всеки 24 часа), през който има продажби. Производителите/вносителите на фискални устройства до 30 октомври трябва да представят за тестване апарати с новия софтуер. До смяната на софтуера, но не по-късно от 31 март 2020 г., търговците трябва да отпечатват дневни финансови отчети. По желание на търговеца те могат да продължат да се пазят в книгата за дневните финансови отчети, която може да се ползва и като регистър за касовите бележки от кочан. Дневните отчети може да не се пазят в търговския обект, но при поискване от данъчните търговецът трябва да ги предостави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Онлайн плащанията без касови апарати"}
{"url": "https://trud.bg/17-%d0%b3%d0%be%d0%b4%d0%b8%d1%88%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%be%d1%81%d1%82%d0%b0%d0%bd%d0%b0-%d0%bd%d0%b0-%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2/", "text": "17-годишна българка остана на летището в Мадрид, въпреки че имаше билет за София. Историята на младата Зорница развълнува социалните мрежи. Оказва се, че ако купим двупосочен билет, не е гаранция, че ще имаме полет обратно. Най-много жалби, освен за закъснения, има за дублирането на места по най-популярните маршрути. Именно това се е случило и на Сорница. Мадрид е мястото, където момичето смята да учи висше. Отива да разгледа офертите на университетите. Пътува сама с подписана от родителите декларация. Преди обратния полет се чекира онлайн. Но вместо бордна карта получава от нискотарифната авиокомпания съобщение да отиде на гише. „Платих 35 евро, той ми издаде бордна карта, като дори се пошегува, че имам късмет, че ми е дал последното място“, разказва Зорница Коцева по  . Така момичето се отправя към изхода за самолета, където я спират. „Точните му думи бяха: Продали сме ви билет, който е продаден вече на друг“, спомня си Зорница. „Не безсилен, ти си отчаян от всичко, не знаеш какво става, не можеш с нищо да помогнеш“, споделя майката Мария Димова. В крайна сметка семейството плаща за връщане с друга авиокомпания. А превозвачът в писмо признава за практиката да се продават повече билети от наличните места, за да се избегнат празните седалки, ако пътник не се появи. Тя е била своевременно информирана за ситуацията и е подписала формуляр за отказано качване на борда, в който тя се съгласява да приеме като компенсация възстановяване на първоначалната заплатената цена на билета си. Зорница обаче казва, че не е подписвала подобен документ. Поуката за нея е, че не може би не трябва да пътува с тази авиокомпания. В такава ситуация, авиокомпанията първо е „длъжна да потърси доброволци, които да се откажат, ако за тях не е спешно и тогава получават облаги. Да предложи някакъв вид обезщетение, ваучер за следващо пътуване“, казва Соня Спасова от Европейски потребителски център. Компенсациите за дублиране на места достигат до 600 евро в зависимост от дължината на полета. Авиокомпанията позволява известно надвишаване на броя резервирани места (overbooking) за най-популярните маршрути, за да предостави възможност на повече пътници да пътуват и да избегне наличието на празни места, ако пътник не се появи.", "date": "2019.07.09", "title": " 17-годишна българка остана на летището в Мадрид, авиокомпанията продала мястото й"}
{"url": "https://trud.bg/%d0%bc%d0%b0%d1%85%d0%b0%d1%82-%d0%bc%d0%b0%d1%88%d0%b8%d0%bd%d0%bd%d0%be%d1%82%d0%be-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5-%d0%be%d0%b1%d0%b7%d0%be%d1%80/", "text": "Адв. Петър Славов пред “Труд”: Това, което виждаме, граничи с абсурда ГЕРБ предлага машинното гласуване да не се провежда на местни и парламентарни избори. На избори за президент и европейски, то да остане. Това обяви депутатът от ГЕРБ и председател на правната комисия Анна Александрова по време на пресконференция в Народното събрание във връзка с предложения за законодателни промени в Изборния кодекс. Александрова отбеляза, че законодателната инициатива е подписана от ГЕРБ, “Обединени патриоти” и “Воля” и е продиктувана от анализ на ЦИК. “Имаме уверението, че ще бъдем подкрепени от всички политически партии, с изключение на БСП”, уточни тя. Александрова отбеляза, че местните избори са едни от най-сложните и тежки избори в българското законодателство. “Те се провеждат в многомандатни избирателни райони в два тура. Съгласно доклада на ЦИК, ако на местните избори останат така заложени в законодателството 6000 машини, рискуваме да провалим местните избори”, отбеляза тя. Александрова цитира анализа на ЦИК, който сочи, че 1 вот на избирател с машина струва 60 лв. Припомняме, че преди евровота ЦИК нае 3000 специализирани устройства с инсталиран софтуер за електронно машинно гласуване за 7,5 млн. лева. “Това, което виждаме, граничи с абсурда, защото те на практика зачеркват труд, който продължава от 2009 година насам”, коментира пред “Труд” адвокат Петър Славов, депутат в предишното Народно събрание. Според него ефектът от махането на машините ще бъде по-ниска избирателна активност. “А след електронното, това е втория вид гласуване, което можеше да привлече хората да гласуват”, добави адвокатът.   Зам.-председателят на ПГ на БСП Крум Зарков: Гледаме пореден епизод от сериала „Опраскване на Изборния кодекс” Гледаме пореден епизод от сериала “Опраскване на Изборния кодекс”, заяви зам.-председателят на ПГ на БСП Крум Зарков на извънредна пресконференция на “Позитано” 20. “С предложението си за отмяна на машинното гласуване управляващите доказаха, че страната ни не отговаря на критериите за демократична и правова държава”, категоричен бе Зарков. “В демократичните държави изборните правила не се пипат поне една година преди избори. У нас всеки път в навечерието на избори променяме ИК”, добави депутатът от левицата. Той допълни, че след като “всячески се опитаха да опорочат машинното гласуване, дори постижението за въвеждане на машинно гласуване, което да ограничи някои, характерни за българската изборна система, феномени, беше практически отменено”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " Махат машинното гласуване (обзор)\t"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%81%d0%bb%d0%b5%d0%b4-%d0%ba%d1%83%d1%80%d1%81%d0%b0-%d0%b2-%d0%bb%d0%b0%d1%81-%d0%b2%d0%b5%d0%b3%d0%b0%d1%81-%d0%bd%d0%b0%d1%83%d1%87%d0%b8%d1%85-%d0%b4/", "text": "Кубрат Пулев твърди, че е осъзнал грешката, която е допуснал с целувката с репортерката Дженифър Равало след първия си мач в САЩ. Брюнетката се оплака от сексуален тормоз, което докара на Пулев отнемане на лиценза му.  „Поучих се от грешката, разбрах, че има ясна граница, която не бива никога да се прекрачва – заяви Кобрата пред „Лас Вегас Сън“. – Още в началото знаех, че правя грешка, но бях прекалено щастлив от победата. Това обаче не е оправдание, тъй като действията ми може да бъдат изтълкувани по различен начин от другата страна.", "date": "2019.07.09", "title": " Кобрата след курса в Лас Вегас: Научих да не преминавам границата"}
{"url": "https://trud.bg/%d1%81-218-%d0%bc%d0%bb%d0%bd-%d0%bb%d0%b2-%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd%d1%81%d0%bf%d0%be%d1%80/", "text": "Автопаркът става по-екологичен Столичната община кандидатства за 218 млн. лв. безвъзмездна помощ от Европейския съюз, за да купи нови возила за градския транспорт. Това ще стане ако общинският съвет одобри в четвъртък предложението на кмета на София Йорданка Фандъкова. Идеята е със сумата от ОП “Околна среда” общината, “Столичен автотранспорт” и “Столичен електротранспорт” да купят новите превозни средства, за да се повиши качеството на въздуха в София. С около 30 млн. лв. общината ще поръча 52 нови електробуса и зарядни станции за тях. Те ще бъдат пуснати по маршрути за довеждане на пътници до метрото и трамвайните спирки. Купуват с около 39 млн. лв. 30 нископодови бързозарядни електробуси, които да сменят стари дизелови автобуси. За 40 млн. лв. ще доставят 30 нови тролея, които да сменят старите по линии № 6, 7 и 11. Реконструират за 9 млн. лв. 3 токоизправителни станции. С над 97 млн. лв. купуват 25 нови трамвая, за да ги пуснат по линии № 4 и 18. Те ще допълнят и мотриси по линия №5. Столичният автотранспорт пък кандидатства и по проект за да бъде направен анализ на автопарка, съобразно ориентирането към нулеви вредни емисии. Кандидатстването ще се осъществи, ако Столичният общински съвет го одобри на сесията си в четвъртък. “Проектът е с размер до 500 хил. евро, като 90% се финансират от Европейската инвестиционна банка. Този анализ ще покаже какви инвестиции в автотранспорта трябва да се донаправят, за да бъде на световно ниво. Смело можем да кажем, че като подвижен състав нивото е над средното за Европейския съюз”, обясни пред „Труд“ общинският съветник Зафир Зарков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.09", "title": " С 218 млн. лв. обновяват градския транспорт на София\t"}
{"url": "https://trud.bg/%d0%bd%d0%b5%d1%82%d0%b0%d0%bd%d1%8f%d1%85%d1%83-%d0%b8%d1%80%d0%b0%d0%bd-%d0%b5-%d0%b2-%d0%be%d0%b1%d1%85%d0%b2%d0%b0%d1%82%d0%b0-%d0%bd%d0%b0-%d0%b0%d0%b2%d0%b8%d0%b0%d1%86%d0%b8%d1%8f%d1%82%d0%b0/", "text": "Премиерът на Израел Бенямин Нетаняху предупреди днес Иран, че се намира в обхвата на израелски въздушни удари, в отговор на заплахите на Техеран, че ще унищожи Израел, съобщи БТА. „Неотдавна Иран заплаши Израел с унищожение“, каза Нетаняху във военновъздушна база, където разгледа ескадрила от американски самолети от пето поколение „F-35“. „Трябва да напомня, че тези самолети могат да стигат до всяка точка на Близкия изток, включително до Иран и със сигурност Сирия“, заяви той, застанал пред изтребител, във видеоклип, поместен в „ЮТюб“. Миналата седмица високопоставен ирански депутат бе цитиран от агенция Мехр да заплашва, че ако САЩ нападнат Иран, Израел ще бъде унищожен за половин час. Израел винаги е предупреждавал, че никога няма да допусне Иран да се сдобие с ядрено оръжие.Техеран твърди, че няма такива стремежи и че обогатява уран с мирни цели, припомнят информационните агенции.", "date": "2019.07.09", "title": " Нетаняху: Иран е в обхвата на авиацията ни"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%be%d1%82%d0%b4%d0%b5%d0%bb%d0%bd%d0%b0-%d0%bf%d0%bb%d0%b0%d1%82%d1%84%d0%be%d1%80%d0%bc/", "text": "Енергийното министерство предлага към Българската независима енергийна борса да бъде създадена отделна платформа, специално за големите индустриални консуматори на ел.енергия. Това съобщи пред депутатите от енергийната комисия министър Теменужка Петкова по време на обсъждането на състоянието на свободния пазар на ел. ток, предаде   Бизнесът се оплака, че цените на ел. енергията у нас са най-високите в ЕС. Тя е разпоредила проверки на КЗК и КЕВР във връзка с твърденията на бизнеса за спекулации на борсата с цената. „За нас като правителство е изключително важно българският бизнес да бъде конкурентноспособен. С колегите от работодателските организации имаме имали много добър диалог. Сигурна съм, че ще намери балансирано решение в тази ситуация, за да бъде защитен бизнесът – от една страна, и от друга – държавната енергетика“, коментира пред енергийната комисия в НС Петкова. „И тъй като темата с българската индустрия и нейната конкурентноспособност е изключително важна за нас, имаме предложение да потърсим възможност по примера на други членки на ЕС Българската независима енергийна борса да бъде с още една платформа, която да даде възможност на нея да търгуват големите индустриални консуматори“, заяви министърът на енергетиката. Тя добави, че подобна платформа съществува във франция. Петкова е обсъдила идеята на на екипа си вчера с представители на европейската комисия и се надява на подкрепа от бизнеса. Енергийната министърка съобщи още, че е разпоредила проверка на Комисията за защита на конкуренцията и на КЕВР във връзка с възникналото напрежение. „Факт е, че се създаде напрежение с цената платформата „ден напред“. За да няма подобно напрежение и да разсеем всяко съмнение, днес сезирам Комисията за защита на конкуренцията и КЕВР да бъде извършена проверка, за да бъде ясно какво се случва“, добави Петкова по повод писмото на бизнеса, в което бяха изразени съмнения за спекулации на енергийната борса.", "date": "2019.07.09", "title": " Държавата предлага отделна платформа за търговия с ток, само за индустрията"}
{"url": "https://trud.bg/%d0%be%d0%b1%d1%89%d0%b8%d0%bd%d0%bd%d0%b0%d1%82%d0%b0-%d1%89%d0%b5-%d0%b4%d0%b0%d0%b2%d0%b0-250-000-%d0%bb%d0%b2-%d0%b3%d0%be%d0%b4%d0%b8%d1%88%d0%bd%d0%be-%d0%b7%d0%b0-%d0%b1%d0%be%d0%bb%d0%bd/", "text": "Общинският съвет във Видин гласува да се създаде фонд за подпомагане на болницата в града. Парите ще са за доплащане към възнагражденията на медицинските специалисти, които от март протестират. Една трета от тях обявиха, че са готови да напуснат в края на септември, заради непосилни условия на работа. Мажоритарен собственик на лечебното заведение е държавата, а общините от областта също имат дялово участие в акционерното дружество, предаде  . Според решението, от бюджета на общината ще се заделят по 250 000 лева годишно за болницата във Видин. „До края на тази година да се отпуснат 150 000 лева, за да се коригират заплатите и да не се налага след няколко месеца те да напускат“, обясни Димитър Велков, БСП. За да влезе в сила решението, е нужна промяна в общинска наредба, което ще отнеме месеци, коментираха съветници. Настояват за бързата намеса на държава. „Стоката здраве, обявена за стока със Закона за здравеопазването, не се харчи във Видин, ами няма хора. Ако държавата мисли държавнически, тя трябва да финансира тази болница, за да съществува, за да няма окончателен демографски, не срив, вече катастрофа“, каза Цецо Иванов, коалиция „Надежда“. Според медицински специалисти единственият начин за спасяване на болницата е повишение на заплатите. „Аз разговарях с колежките, поне на 30%, ако не 50, наистина ще си подадат заявления за напускане, индивидуални молби“, коментира Албена Попова, старши рентгенов лаборант. В декларация до премиера, министъра на финансите и здравния министър, от Общинския съвет настояват за незабавна финансова помощ, за да се съхрани лечебното заведение.", "date": "2019.07.09", "title": " Общинната ще дава 250 000 лв. годишно за болницата във Видин"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%b4%d0%b0%d0%b2%d0%b0-%d0%b7%d0%bb%d0%b0%d1%82%d0%bd%d0%b0%d1%82%d0%b0-%d1%82%d0%be%d0%bf%d0%ba%d0%b0-%d0%b2-%d1%85%d0%be%d0%bb/", "text": "Христо Стоичков заминава за Холивуд, за да даде „Златна топка“. Естествено – не своята, която се пази в сейф, чието местонахождение знае само Камата. Стоичков е поканен да раздаде наградите за най-добър футболист на първенство на Мексико. Най-добрият футболист в лигата получава „Златна топка“ подобна на тази на „Франс Футбол“. Освен това Камата трябва да даде и наградите за най-добрите голмайстори на първенството. Стоичков е основният анализатор на тв гиганта „Унивижън“. През последната година проучванията на канала са показали, че предаванията преди и след двубоите се гледат повече от тях. Пет български града вече са готови на 100 процента да посрещнат Камата в България. От следващата седмица Стоичков тръгва на ново турне със своята биографична книга „Историята“, написана съвместно с Владимир Памуков и издадена от „Софтпрес“. На 27 юли кметството в Плевен ще опъне шатра на централния площад, където най-великият български футболист ще раздава автографи. А на следващия ден Русе отваря модерната зала „Арена Монбат“ в чест на Стоичков. Преди това турът ще мине през Панагюрище, Стара Загора, Петрич и Каварна.", "date": "2019.07.09", "title": " Стоичков дава „Златната топка“ в Холивуд"}
{"url": "https://trud.bg/%d1%8f%d0%bd%d0%ba%d0%b0-%d1%82%d0%b0%d0%ba%d0%b5%d0%b2%d0%b0-1014-%d0%bb%d0%b2-%d0%b5-%d0%bc%d0%b0%d0%ba%d1%81%d0%b8%d0%bc%d1%83%d0%bc%d1%8a%d1%82-%d0%b7%d0%b0-%d1%83%d1%87%d0%b8%d1%82%d0%b5%d0%bb/", "text": "В големите училища максималната учителска заплата може да достигне до 1500 лв. на месец, но в малките населени места максимумът е около 1014 лв. В момента най-ниската работна заплата е 920 лв. за учител, който излиза от университета, а максимална – около 1104-1120 лв. Това обяви Янка Такева, председател на Синдиката на българските учители, по  . Тя призна, че след като правителството вдигна учителските заплати, най-много се е страхувала от един въпрос: „Че обществото ще каже: „ето, държавата дава абсолютно всичко, финансира в образованието, в учителите и останалия персонал – защо няма повишаване на качеството на учебно-възпитателния процес?“ „Този въпрос и мен много ме притеснява. И смятам, че трябва да се направят няколко неща. Първо, подобряване на училищната среда от гледна точка на мотивацията – на учителите и на учениците. Вече имаме мотивация на учителите, заложени са средства за подобряване на училищната среда, на учителските заплати. Това ще накара повече млади учители да влязат в системата, особено в природо-математическите дисциплини – математика, информатика, физика, химия, биология, защото там имаме доста голям недостиг от гледна точка на кадровото обезпечаване. Имаме и отлив. Допреди една година заплата от 720-760 лв. нали знаете, че не е мотивация за започване на работа като учител. Но качеството на учебно-възпитателния процес. учителите трябва да направят няколко неща – да подобри средата в класната стая, да направи родителя свой съюзник“, отбеляза Янка Такева.", "date": "2019.07.09", "title": " Янка Такева: 1014 лв. е максимумът за учителите в малките населени места"}
