{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%be%d1%82-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b7%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8/", "text": "Специализираният съд остави в ареста шестима от задържаните по подозрение за участие в група за телефонни измами. Според съда има опасност да извършат повторно престъпление. Един е освободен под домашен арест с аргумента, че е минало много време от присъдата му и е бил по-ниско в йерархията. Всички задържани са осъждани преди.Арестите бяха извършени при зрелищна спецакция в петък, в град Левски. Жертвите на групата са били предимно възрастни хора. Тя е действала на територията на цялата страна, но основна цел са били жители на София. Задържаните се представяли за служители на МВР, търсещи съдействие от граждани. Без нито един ден трудов стаж, те са демонстрирали висок стандарт на живот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Шестима от задържаните за телефонни измами остават в ареста"}
{"url": "https://trud.bg/%d0%b4%d0%be%d0%bc%d0%b8%d0%bd%d0%b8%d0%ba-%d0%bc%d0%be%d0%bd%d0%b0%d1%85%d0%b0%d0%bd-%d0%bf%d1%80%d0%b5%d0%b4%d0%bf%d0%be%d1%87%d0%b8%d1%82%d0%b0%d0%bc-%d0%b7%d0%b2%d0%b5%d1%80%d0%be%d0%b2%d0%b5/", "text": "На 18 заминах за Борнео и прекарах известно време с орангутаните там. На 23 отидох до Тайланд и плувах с китови акули Новият сезон ще се излъчва всеки ден, от 2 септември в 22 ч. по Viasat Nature Доминик Монахан става световноизвестен актьор с ролята си в сериала “Изгубени” и най-вече с превъплъщението си във веселия хобит Мери в монументално успешната трилогия на Питър Джаксън “Властелинът на пръстените” по едноименния литературен шедьовър на Толкин. По-късно Монахан прегръща своята страст по приключенията сред природата и започва да води и продуцира поредицата “Диви същества с Доминик Монахан”. Новият сезон ще се излъчва всеки ден, от 2 септември в 22 ч. по Viasat Nature. В “Диви същества с Доминик Монахан” Доминик Монахан повежда зрителите на вълнуващо приключение до най-отдалечените кътчета на земното кълбо в търсене на най-невероятните, неуловими и екзотични животни на планетата. Всеки епизод обещава интимно, изпълнено с екшън приключение, което го изпраща до най-екстремните места, за да проследи или да опознае отблизо някои от най-редките и опасни животни на планетата. – Доминик, как станахте водещ и продуцент на поредицата “Диви същества с Доминик Монахан”?  – Винаги съм се интересувал от дивите животни. Като дете бях обсебен и си записвах имената на всички животни, за които чувах или четях. Баща ми преподаваше биология в университета, брат ми изучаваше наука, цялото ми семейство обожава природата и научния подход към нейното опознаване. Аз винаги съм следял с интерес документалните предавания на Дейвид Атънбъроу и Жак Кусто и попивах всяка информация за дивия живот. Особено бях запален по насекомите. Като пораснах започнах да пътувам до екзотични дестинации, на 18 заминах за Борнео и прекарах известно време с орангутаните там. На 23 отидох до Тайланд и плувах с китови акули. Постоянно разказвах тези приключенски истории на моя агент и той реши, че моето хоби може да стане тв поредица. Аз се запалих и започнах да търся финансиране. Намерихме продуценти и започнахме работа. Първата ни дестинация беше Еквадор, а първите животни – мравките воини в южноамериканската джунгла. И така започна всичко. – Кои са най-епичните и зрелищни локации, на които сте снимали предаването?  – Всички са страшно впечатляващи по своя начин. Със сигурност трябва да спомена Мадагаскар, Мозамбик, Австралия, Перу, Бразилия. Тези места се отличават. В Палау беше невероятно. Винаги искам да изляза извън комфортната си зона, да се тествам и предизвикам. Бил съм в джунглата, бил съм в пустинята, гмуркал съм се в дълбокото. Тази поредица ми позволи да опозная повече от света, да посетя някои от най-екзотичните и красиви места на планетата и да видя какъв е пределът ми. И после да се опитам да го преодолея и да отида по-високо, по-далече и по-дълбоко. – Имахте ли наистина опасни срещи с диви животни?  – Знаете ли, за мен хората са по-опасни от дивите животни. Предпочитам зверовете. Много по-опасно от джунглата може да е шофирането по магистрала, например. Да изляза с хора на вечеря – това понякога е по-опасно от прекарването на време с диви животни. Със сигурност трябва да проявиш уважене към тях – все пак са диви същества. Трябва да знаеш как да спазваш дистанция и да разчиташ езика на тялото на животното, което стои срещу теб. Вече съм натрупал опит и мога да разчитам на познанието и рефлексите си. Работили сме с някои от най-отровните змии, скорпиони и паяци, снимали сме опасни бозайници и насекоми. Научил съм се да уважавам всички създания. Понякога формулата е проста – пази се от частта, която хапе или жили. – Кои животни все още искате да срещнете?  – Много са. Искам да видя всички животни. Тихоокеанският октопод, австралийският паяк с червен гръб, японският стършел – това са все невероятни същества. Искам да видя още златен шотландски орел и полярна мечка. – Колко важно за кариерата Ви бе участието в мегахита “Властелинът на пръстените”?  – Ще разказвам на внуците си как играх хобит във “Властелинът на пръстените”. Това преживяване ме промени във всяко едно отношение и издигна кариерата ми на едно съвсем друго ниво. В Нова Зеландия станахме като семейство с екипа. Беше незабравимо. Все още поддържаме връзка и се виждаме. А животът на хобитите е много близък до природата и наистина ми подхожда. Те уважават животните и околната среда, живеят като обработват земята, свързани са с почвата, с природата, без която не може да съществуваме. Това ме привлече още тогава към ролята.", "date": "2019.09.01", "title": " Доминик Монахан: Предпочитам зверовете пред хората\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%83%d1%81%d0%bd%d0%b5-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%be-%d0%b7%d0%b0%d1%82%d0%b2/", "text": "Окръжният съд в Сливен остави без уважение молбата на лишена от свобода да напусне предсрочно, условно женския затвор, съобщиха от съдебната палата.  Затворничката е с две ефективни присъда за шофиране на автомобил след употреба на алкохол. Първия път била заловена в началото на 2016 г. с рекордните 3,87 промила алкохол. Заради чистото й съдебно досие получила условно наказание.  Отново я хванали да шофира пияна в изпитателния срок, наложен й от съда по първото нарушение. Така висшистката влязла зад решетките с две присъди от по 3 месеца.  Подала молбата си за предсрочното освобождаване 20 дни преди да изтече срокът на втората й присъда. В мотивите си изтъкнала, че не е била награждавана, но не е била и наказвана. Заявила, че спрямо нея имало тенденциозно отношение. Ръководството на затвора и представителят на Окръжната прокуратура обаче изразили друго мнение.  На лишената от свобода била предлагана работа на външни, неохраняеми обекти. Първия път била отстранена, тъй като не оправдала доверието, а втория път въобще не се явила. Регистрирани са случаи на заобикаляне на правилата. Изразявала е мнение, че шофирането след употреба на алкохол не е престъпление, въпреки че това може да доведе да произшествия, с риск за останалите участници в движението. Това са част от мотивите, с които съдът отказа да пусне затворничката на свобода, въпреки че до изтичането на присъдата остава по-малко от месец. С отказ приключи образуваното дело по молба на друга затворничка, която също изтърпява две присъди в затвора – от 3 и от 5 месеца, за кражби. Лишената от свобода имала само начално образование. Поискала да напусне решетките четири месеца по-рано, преди да е изтекъл срокът на втората й присъда.  Съдът не е разглеждал мотивите за това, тъй като не е изпълнено едно от задължителните основания за предсрочно, условно освобождаване – да е изтърпян най-малко половината от размера на присъдата. В определението е посочено, че желанието на  затворничката да бъде с децата си, тъй като едното било малко и боледувало, а другото щяло да тръгва в първи клас, не е сред посочените от закона предпоставки за предсрочното излизане на свобода. И двете определения подлежат на обжалване пред Апелативния съд в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Съдът отказа да пусне предсрочно затворничка с две присъди за шофиране след употреба на алкохол"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%b5%d0%b1%d0%b8%d1%82-%d1%81-%d0%ba%d0%be%d0%bb-%d0%b4%d0%be-%d1%81%d0%bc%d1%8a%d1%80%d1%82-%d0%b2-%d0%b3%d1%80%d0%b0%d0%b4%d0%b8%d0%bd%d0%ba%d0%b0%d1%82%d0%b0-%d0%b4/", "text": "Версия: Пиянска свада между клошари При два поредни огледа криминалисти откриха следи от извършителя Столичната полиция разследва убийството на 43-годишен мъж, намерен мъртъв в градинката до КАТ-София. Тялото на жертвата било открито към 7 ч. сутринта, когато хора от близките блокове в квартал “Изток” излезли да си разхождат кучетата и подали сигнал в полицията. Мъжът лежал в локва кръв близо до пейка. Наоколо има разхвърляни бутилки. Раните показвали, че е бил пребит с твърд предмет. При два последователни огледа криминалистите намерили дървен кол, с който най-вероятно били нанесени смъртоносните удари. Такива колове има много в парка, който бе красиво оформен преди година – те поддържат отстрани новозасадените малки дръвчета. Основната версия за случая е, че побоят е нанесен след запой между клошари. Възможно е убийците да са няколко души – приятели по чашка на жертвата. Полицаи разпитваха жители на близките блокове и търсеха записи от охранителни камери на съседни офис сгради. Загиналият бил облечен с мръсни дрехи, но е носел в себе си документи, по които е идентифициран. Имал е криминално досие с регистрации за кражби и шофиране пиян. Изключваше се вероятността да е бил заловен за кражба и пребит по причина, че е посегнал на чуждо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Мъж пребит с кол до смърт в градинката до КАТ (обзор)"}
{"url": "https://trud.bg/%d0%b1%d1%81%d0%bf-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0-%d0%be%d1%82-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b7%d0%b0%d1%81%d0%b5%d0%b3%d0%b0/", "text": "Инициативен комитет щял да издигне омбудсманката на 4 септември Протестър щял да е начело на комитета БСП няма да подкрепи официално Мая Манолова за кмет на София, засега. На „Позитано“ били преценили, че така претендиращата, че се е еманципирала от социалистическата партия омбудс­манка щяла да привлече десни гласове. Дали това е възможно, ще покажат резултатите от първия тур, в който БСП няма да даде рамо на кюстендилката. Не е тайна, че евентуалната подкрепа на Манолова от социалистическата партия, при положение, че е издигната от инициативен комитет, изостри отношенията сред отговорните фактори в столетницата. Лидерката Корнелия Нинова бе предупредена от партийните изборджии, че явяването на избори с два номера на бюлетината – един за независим кмет, издигнат от Инициативен комитет и втори за съветници, води до намаляване броя на съветниците. Освен това в подобни случаи кандидатът за кмет работел единствено за себе си, без да промотира съветническата листа, за да не изглежда партийно обвързан. След решението БСП да не подкрепя Манолова за първи тур в личния щаб на Нинова противоречията са облекчени. Там уклончиво се говори, че ако кюстендилката все пак стигне до балотаж, социалистите биха могли да и ударят едно рамо. Междувременно вчера Дарик обяви, че инициативен комитет ще издигне кандидатурата на Манолова на 4 септември. “Председател на Инициативния комитет, който ще издигне кандидатурата на обществения защитник, ще бъде емблематична фигура от протестите, които тя подкрепи”, съобщи сайтът Епицентър. От БСП отрекоха да знаят за събитието на 4 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " БСП се отказва от Манолова, засега\t"}
{"url": "https://trud.bg/%d0%be%d1%82%d0%bf%d1%83%d1%88%d0%b2%d0%b0%d1%82-%d1%87%d0%b5%d1%82%d0%b8%d1%80%d0%b8-%d1%82%d0%b0%d0%bf%d0%b8-%d0%b2-%d1%81%d0%be%d1%84%d0%b8%d1%8f/", "text": "Провеждат автомобилно рали за хора с увреждания До две седмици част от тапите в София ще бъдат отпушени и ключови летни ремонти ще приключат. На 14 септември отпада забраната за коли в участъка от бул. “Асен Йорданов” от ул. “Кап.Д. Списаревски” до бул. “Хр. Колумб”. Отпушва се и тапата по ул. “Искърско шосе” от ул. “И. Бешков” до ул. “Д. Пешев”. До 7 септември важи забраната и по бул. “Линкълн” в двете посоки, между бул. “Овча купел” и ул. “657”. Затворена е и част от ул. “Ал. Геров”. За същия период остават и промените в маршрутите на автобусни линии 11 и 60. Удължава се срокът на организацията на движението във връзка със строителството на третия метролъч. До 15 септември ще е затворена част от платното на бул. “Гоце Делчев”, между ул. “Кюстендил” и бул. “Цар Борис III”, както и части от бул. “Цар Борис III” и от ул. “Житница”. До 4 септемрви автобусни линии 73, 83 и 102 ще продължават да се движат с променен маршрут. Ремонтът на ул. “Хемус” пък ще приключи другата седмица. От Столичната община съобщиха и, че на 14 септември заради автомобилно рали за хора с увреждания се затваря се част от ул. “Оборище” и се забранява престоят на част от пл. “Св. Ал. Невски”.", "date": "2019.09.01", "title": " Отпушват четири тапи в София\t"}
{"url": "https://trud.bg/%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d1%81%d0%b5-%d0%b6%d0%b0%d0%bb%d0%b2%d0%b0-%d0%be%d1%82-%d0%bf%d1%80%d0%b5%d0%b4%d0%b8%d1%88%d0%bd%d0%b0%d1%82%d0%b0-%d0%b2%d0%bb%d0%b0%d1%81%d1%82/", "text": "Украинският президент Володимир Зеленски заяви, че МВнР на страната, сформирано при управлението на предшественика му Петро Порошенко, се е опитало да попречи на контактите му с руския му колега Владимир Путин за съдбата на задържаните в Русия украински моряци, предаде ТАСС. “Атмосферата беше напрегната, особено във външното министерство, те никак не искаха да допуснат разговор с руския президент”, каза Зеленски в интервю за украинската телевизия “1+1”. “За тях този въпрос е политически, за мен – човешки”, добави Зеленски. Вторият разговор между двамата президенти пък засягал конфликта в Донбас. Тогава те решили да се срещнат лично, използвайки “нормандския формат”, включващ и представители на Франция и Германия. Украйна е готова да разговаря със САЩ за бизнеса и за международните отношения, включително за ситуацията в Донбас, но ще бъде независима и няма да “стои с протегната ръка” пред Америка, отсече Зеленски. И подчерта, че Вашингтон е стратегически партньор, от който зависи много, но Киев трябва да отстоява своите интереси.", "date": "2019.09.01", "title": " Зеленски се жалва от предишната власт\t"}
{"url": "https://trud.bg/%d1%86%d1%81%d0%ba%d0%b0-%d0%be%d1%86%d0%b5%d0%bb%d1%8f-%d0%b2-%d0%b4%d0%b5%d1%80%d0%b1%d0%b8%d1%82%d0%be-22/", "text": "„Левски“ пропусна златен шанс да излезе със седем точки пред ЦСКА още в осмия кръг на първенството. „Сините“ пропиляха два гола преднина във вечното дерби и накрая то завърши 2:2. До 18-ата минута Станислав Иванов и Найджъл Робърта вкараха по един гол за „Левски“. ЦСКА не отправи нито един точен удар във вратата на съперника през първото полувреме и по всичко личеше, че везните се накланят към „Герена“. Четвърт час преди края обичайният заподозрян в „червено“ Евандро върна един гол. Треньорът на „Левски“ Петър Хубчев пусна в игра всички възможни дефанзивни футболисти и съдбата го наказа. Две минути преди края испанският бранител Раул Албентоса изравни резултата с глава след центриране. А в добавеното време Люпко Петрович, треньорът на ЦСКА, бе изгонен от рефера Георги Кабаков заради фаул в полза на „Левски“. Дербито бе атрактивно като голове, но не и като класа. С изключение на попаденията ситуации почти липсваха. А публиката в сектор „А“, където са фенове на ЦСКА, освирква Петрович на почивката. Сърбинът е недолюбван и от „сините“, с които вече е шампион преди близо две десетилетия. След почивката обаче ЦСКА заигра по-атакуващо и по-стабилно със силна лява зона. С равенството двата гранда запазиха жива интригата, но оставиха много въпросителни около играта си. Хубчев не успя да запази преднина в мач, който изглеждаше лесно спечелен. А експериментите на Петрович са спорни. Без значение дали е консултант или старши-треньор на ЦСКА. Сърбинът пусна във вечното дерби Пламен Гълъбов, чиито мачове на пръсти през сезона не стигат и за пръстите на една ръка. Отговорът беше на терена – „Левски“ вкара два гола през центъра за 18 минути. По същия странен начин Петрович пусна друг младок Митко Митков първи да обръща евродвубоя срещу „Зоря“ в Запорожие, след като осем мача крилото не бе в групата. Само за справка – след дуела на украинска земя юношата нито веднъж не е попадал сред 18-те. Както беше и срещу „Левски“. На пейката Петрович остави петима от попълненията си – Густаво Бусато, Тони Уот, Брадли Мазику, Греъм Кери и Денис Давидов. Не е ясно защо от групата отпадна Жеферсон, който досега бе твърд титуляр, а Нуно Томас бе резерва. В началото на сезона Петрович посочи цели на ЦСКА, поне една от които определи като задължителна – пробив в Европа или титла. Първата вече окончателно е загубена, а за втората въпросителните са големи.", "date": "2019.09.01", "title": " ЦСКА оцеля в дербито – 2:2"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-100-%d1%87%d0%be%d0%b2%d0%b5%d0%ba%d0%b0-%d0%b1%d1%8f%d1%85%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d0%b2%d1%8a%d0%b7%d0%b4%d1%83/", "text": "Най-малко 100 човека бяха убити при въздушен удар на предвожданата от Саудитска Арабия коалиция срещу затвор в югозападната част на Йемен, заяви служител на Международния комитет на Червения кръст (МКЧК), цитиран от Ройтерс. Ръководителят на делегацията на МКЧК в Йемен Франц Раухенщайн каза по телефона за Ройтерс след посещение на мястото, че все още се изваждат тела от развалините на затвора в град Дамар. Коалицията заяви, че е нанесла удар по обект на бунтовниците хуси за складиране на дронове и ракети. Представители на хусите и местни жители казаха, че нападението е било насочено срещу комплекс, използван като център за задържане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Най-малко 100 човека бяха убити при въздушен удар срещу затвор в Йемен"}
{"url": "https://trud.bg/%d1%80%d0%b0%d0%b7%d1%80%d0%b5%d1%88%d0%b0%d0%b2%d0%b0%d1%82-%d0%bf%d1%80%d0%be%d0%b4%d0%b0%d0%b6%d0%b1%d0%b0%d1%82%d0%b0-%d0%bd%d0%b0-%d0%b3%d0%be%d1%80%d0%b8%d0%b2%d0%b0-%d0%b1%d0%b5%d0%b7-%d0%ba/", "text": "Предлагат абсурдни промени в Закона за административното регулиране на икономическите дейности, свързани с нефт и продукти от нефтен произход Бензиностанциите могат да са преместваеми  Да се разреши продажбата на горива без касови бележки. Това ще стане възможно, ако се приемат промени в Закона за административното регулиране на икономическите дейности, свързани с нефт и продукти от нефтен произход, предложени за обществено обсъждане от Министерството на икономиката. Абсурдът е, че става въпрос за акцизни стоки, поставени от министъра на финансите в списъка на стоките с висок фискален риск. Вратичката е оставена с нов текст в закона, който предвижда горива да могат да се продават на трети лица, ако те бъдат отчетени по Закона за ДДС. Има два вида начина за отчитане на горива по Закона за ДДС, обясниха за “Труд” експерти. Единият е този, който знаем всички – отиваме на бензиностанцията, зареждаме гориво и получаваме касова бележка. Другият начин е предвиден за т. нар. крайни индустриални потребители. Тоест доставчикът на гориво кара с цистерната бензина или дизела на получателя. За продажбата доставчикът подава електронна декларация за доставка в НАП, а получателят изпраща електронна декларация за получаване. Целта на това гориво е за лично крайно потребление – за котела, за оранжериите. На практика обаче получателят може да продаде това гориво на трето лице, без да издава касова бележка. Схемата е много лесен начин за измами с ДДС, защото получаваш гориво на една цена, какво го правиш, на кого го продаваш не е ясно, коментираха експерти. И дават за пример: “Взимате си една цистерна или камионче и започвате да продавате гориво без документи”. В бранша вече се говори за масиран внос именно на такива съоръжения. 300 – 400 камиончета вече са внесени у нас през последните месеци. Друга промяна, записана в проекта за изменение на закона за горивата, предвижда бензиностанцията да може да бъде модулна, което на практика означава всичко – от преместваем обект до бидон с пистолет. От години браншът предупреждава, че именно през тези мобилни бензиностанции минава цялата контрабанда на горива в страната. Сега, вместо тази практика да бъде ликвидирана, законът им дава легална дефиниция и начин те да оперират. Експертите са категорични – от тези две промени в закона на практика се легализира сивият сектор в търговията с горива. Друга вратичка, която се предвижда в закона, касае газовите бутилки. По Закона за акцизите и данъчните складове газови бутилки, по-големи от 5 кубични дециметра, трябва да се пълнят само в данъчни складове. Това гарантира, че бутилката там се проверява, тества се, пълни се, мери се и є се слага защитен стикер. В действащия закон за горивата е казано, че това е така и тези бутилки ще се пълнят само в данъчни складове и ще се дистрибутират от компании. Сега обаче се предлага текст, според който големите бутилки ще могат да се зареждат във всякакви пълначки, където досега беше позволено само зареждането на малки битови или туристически бутилки. На практика расте опасността отново да има инциденти с газови бутилки, защото тези помещения нямат никакви мерки за безопасност на бутилките. Настрани остава и фактът, че от там се изписва газ, която отива на газстанциите без акциз.   Светослав Бенчев, Българска петролна и газова асоциация:  Ще настъпи пълен хаос в бранша   Предложенията за изменение на закона за горивата напълно го обезсмислят. Ако те бъдат приети и влязат в сила, ще осъмнем с още по-голям сив сектор, коментира пред “Труд” Светослав Бенчев от Българска петролна и газова асоциация. По думите му предложените промени ще доведат до пълен хаос в сектора с търговия с горива. “Когато се стигне до проверка на НАП, например, и попитат защо продаваш без касова бележка, отговорът ще бъде – защото по този закон имам право. И ще настъпи пълен хаос. Тогава и методите, които сега има за някакъв контрол, ще станат абсолютно неефективни”, подчерта той. Според него е рано да се правят промени в закон, който на практика още не е заработил и не сме видели какви са недостатъците му. Законът влезе в сила на 29 януари тази година, като процедурата по регистрацията започна да се прилага от 27 юли, когато излезе наредбата на министъра на икономиката. Според нея всички търговци на горива трябва да се регистрират до 28 октомври, като след тази дата на територията на България не може да работи обект без регистрация. Сега обаче някои недобросъвестни компании от бранша ще възприемат тактика на изчакване, защото няма да знаят по кои точно правила да се регистрират – по вече приетите или по тези, които предстои да се гласуват. “Вариантите са два – този закон за изменение и допълнение не се приема, никой нищо не прави и на 27 октомври в Министерство на икономиката влизат 3000 заявления за регистрация, които ведомството трябва да обработи за 1 ден. Това означава, че законът пак няма да се прилага на практика, защото ако не са регистрирани тези обекти, те трябва да затворят. От друга страна, ако чакаме ЗИД и там има промени за регистрация, търговците се питат защо да се регистрираме сега”, обясни ситуацията Светослав Бенчев. Според него министърът на икономиката и екипът му са подведени с публикуването за обсъждане на тези предложения за промени в закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Разрешават продажбата на горива без касови бележки\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-472/", "text": "Разрешават продажбата на горива без касови бележки Предлагат абсурдни промени в Закона за административното регулиране на икономическите дейности, свързани с нефт и продукти от нефтен произход. Бензиностанциите могат да са преместваеми.           Индулгенции за престъпници или ефективни присъди Протестът срещу Иван Гешев е опит за метеж срещу демокрацията и върховенството на закона. Въпросът вече не е кой ще е главен прокурор, а имаме ли държава изобщо – анализ на „Труд“.               Предизборна суматоха Нещо се обърка в старта на сезоните – ТВ Панорама с Иван Гарелов.         Новите общински съветници – с нови забрани за бизнес след 1 декември Решенията на КПКОНПИ за конфликт на интереси не са окончателни, казва д-р Николай Николов, бивш шеф на Комисията за конфликт на интереси, в интервю за „Труд“.           Демографският срив ни затрива Някои мои виждания за бъдещето на децата ни – трета част от анализа на Дамян Обрешков.           Отличникът Силует на Полк. Иван Маламов, новият началник на Националния Военен университет “Васил Левски” във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Вижте акцентите в броя на вестник „Труд“ в понеделник, 2 септември 2019"}
{"url": "https://trud.bg/%d0%ba%d0%b5%d0%b9%d1%82-%d0%b1%d0%bb%d0%b0%d0%bd%d1%88%d0%b5%d1%82-%d0%b6%d0%b5%d0%bd%d0%b0%d1%82%d0%b0-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d1%81%d1%82%d1%80%d0%b0%d1%81/", "text": "Да председателствам журито на фестивала в Кан бе страхотно признание за моята работа като артист в света на киното Няма да забравя преди години как се приготвях да играя Елизабет Първа в епична историческа драма и в същото време вече репетирах за експерименталния филм I’m Not There, където трябваше да пресъздам образа на Боб Дилън Великолепната Кейт Бланшет навърши 50 години тази пролет и продължава да бъде една от най-елегантните, красиви и талантливи звезди на световното кино. Тя несъмнено е сред най-успешните австралийски експортни стоки. Родена в Мелбърн, Бланшет става икона в Холивуд. В края на 90-те Бланшет се доказва като класна актриса в историческата драма “Елизабет”. През 2005-а печели първия си “Оскар” за поддържаща роля за изключителното си превъплъщение в образа на кинолегендата Катрин Хепбърн в епичната биографична продукция за живота на Хауърд Хюз “Авиаторът”, с режисьор великия Мартин Скорсезе. През 2014-а тя пак стъпва на върха с “Оскар” за главна женска роля в “Син Жасмин” на Уди Алън, частично вдъхновен от класиката “Трамвай Желание”. Бланшет е една от елитните изпълнителки на Холивуд с две награди на Академията от общо седем номинации. Тя е добре позната и с ролята си в трилогията “Властелинът на пръстените”, превърнала се в една от най-успешните филмови поредици в историята. Тя продължава да се снима в най-престижните продукции и да бъде лице на някои от най-известните модни марки.  – Кейт, трудно ли е да живеете нормално след толкова години на световна слава и професионални успехи в киното?  – Давам всичко от себе си. Една актриса ме посъветва преди време винаги сама да си пера дрехите. Тя ми каза, че това ще ме държи честна и здраво стъпила на земята. Нямам време да се превъзнасям, работя здраво, пътувам мното и се грижа за семейството си. Щастието се измъква лесно и последното нещо, което бих позволила е суетата да ме превърне в друг човек. Но и самата концепция за нормално живеене също не е особено приложима към мен. Не искам да живея като разглезена знаменитост, отделена от реалността, но и няма как да съществувам в някакви тесни рамки, които повечето хора приемат за нормални. Такива ограничения са смърт за артиста. Имам нуждата да прекрачвам граници и рамки, за да мога да играя. – Имате ли любима своя роля?  – Трудно е да избера една. Няма да забравя преди години как се приготвях да играя Елизабет Първа в епична историческа драма и в същото време вече репетирах за експерименталния филм I’m Not There, където трябваше да пресъздам образа на Боб Дилън. Ето това се казва контраст. Но и това показва колко ми е трудно да избера една роля или един филм. Моята кариера в киното е пътешествие, не е дестинация. Важно е приключението и откривателството. – Миналата година оглавихте журито на филмовия фестивал в Кан. Как беше преживяването и лесно ли приехте ангажимента?  – Невероятно преживяване. Едновременно отговорно и освобождаващо. Разбира се, че приех лесно. Нямах капка колебание в себе си. Да председателствам журито на фестивала в Кан бе страхотно признание за моята работа като артист в света на киното. Във време, в което киното все повече се обезличава, е важно да подкрепяме независимите и авторски произведения, които наистина имат какво да кажат, а не са просто поредните продължения и до болка познати истории. От десетилетия съм редовен гост на Лазурния бряг, представяла съм там много филми и винаги съм си прекарвала прекрасно. Кан е магическо място – всички киномани винаги са добре дошли. Радвам се, че една австралийска актриса като мен, която е направила кариера в Холивуд основно в англоезични филми, имаше честта да оглави журито на най-престижното и атрактивно европейско филмово събитие. Кан потрадиция е празник на киното и красотата, на естетиката и качествената артистична провокация. Като шеф на журито моят подход беше да търся диалог с останалите членове – а те са чудесни професионалисти, които много уважавам – и да се старая да избирам филмите заради тяхото майсторство и идеи. Мисля, че се получи добре. Всички победители бяха просто чудесни произведения, но не само те. Всички селектирани филми бяха пример за майсторството на своите създатели и професионални екипи. Фестивалът в Кан празнува всичко това. – Как се промени Холивуд в ерата на #MeToo и разкритията за неприемливото сексуално поведение на ключови фигури по върховете на шоубизнес индустрията?  – От една страна това, което става е страшно важно и здравословно. Най-накрая открито се говори за години на сексуален тормоз, упражняван от могъщи продуценти и други влиятелни фигури, върху млади актриси, които често са нямали избор. Но не мисля, че самото кино трябва да става особено пуританско. За съжаление еротиката от дълго време е ограничавана от големите холивудски студия. Сексът на екран е застрашен. Не трябва да допускаме цензура и излишна пуританщина. Киното може да бъде едновременно сигурно място за жените и творческа територия за разгръщане на свободни идеи. Сексът има място във филмите, но принудата към секс няма място в индустрия, а и извън нея. Ние жените също не трябва да попадаме в капаните на времето и културните моди. Винаги съм харесвала страстните дами – богатите и дълбоки образи, които имат истории за разказване. Истината е, че жената се нуждае от страст. – Доволна ли сте от начина, по който публиката прие женската версия на “Бандата на Оушън”, в която участвахте заедно с още няколко от най-известните съвременни актриси?  – Много се гордея с филма, който направихме и бях сигурна, че публиката ще го оцени. Приходите на филма оправдаха моето оптимистично очакване. Няма нужда да се разглежда като нещо, което е проява на неуважение към “Бандата на Оушън”, който също е римейк на по-стар филм. Нашата версия беше развлекателно приключение и ние се забавлявахме страхотно по време на снимките. Аз обичам да редувам по-сериозни и драматични филми с леки и забавни комерсиални продукции. Иначе става прекалено задълбочаване и взимане насериозно. Щастлива съм, че “Бандитките на Оушън” се хареса на почитателите на предишните филми от поредицата и дори успя да намери нова публика, която досега не е била заинтересована от жанра.", "date": "2019.09.01", "title": " Кейт Бланшет: Жената се нуждае от страст\t"}
{"url": "https://trud.bg/%d1%80%d0%b0%d0%b9%d0%ba%d0%be-%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d1%85%d1%83%d0%bc%d0%be%d1%80%d0%b8%d1%81%d1%82%d0%b8%d1%87%d0%bd%d0%b0-%d0%b8%d1%81%d1%82%d0%be%d1%80%d0%b8%d1%8f/", "text": "Поселил се Аспарух в тая местност, стегнал партията си и си направил знаме от една конска опашка, което било символ, че българите винаги ще излизат начело на много работи, но накрая ще остават все към опашката Райко Алексиев (1893-1944) е карикатурист, пейзажист и фейлетонист. Присъства в културното пространство повече от три десетилетия. Участва в общи и урежда самостоятелни изложби. Издава сборници с весела проза, в които героите му стават нарицателни. Генчо Завалията и Отец Тарапонтий се нареждат до Бай Ганю и Пижо и Пендо.   Стихията на Райко Алексиев обаче е хумористичната преса. Подписва се с различни псевдоними, но е запомнен от читателите като Фра Дяволо. През 1932 г. пуска седмичния вестник “Щурец”, който прави епоха в нашата журналистика. Тиражът от 50 000 екземпляра го извежда начело на периодичните издания.   През 1937 г. Фра Дяволо е нападнат в центъра на София от лицето Якимов. “В IV участък се е установило, че г-н Якимов е пребил Алексиева, задето си е позволил в своя вестник да го иронизира”, съобщава всекидневникът “Нова камбана”.   Райко Алексиев повторно е бит след превратната дата Девети септември 1944 г. Този път млатенето е до смърт заради карикатури на Сталин. “Върнаха ми само одеялото, което беше нашарено с кървави петна”, разказва съпругата на майстора на сатиричната рисунка и проза. За произхода на българите съществуват различни мнения. Според едни от тях първите български орди били дошли от едно място, според други – от друго. Ние няма да влизаме в преценка на тия исторически полемики, защото знаем, че историците са хора, създадени да спорят помежду си за всички факти, които стават под небето. Според нас българите са се появили напук на историята и понеже тази пристрастна история не им е била предвидила никакво място на световната карта, те се заинатили да си отмъстят така, че докато съществуват световете, да се помни и знае що значи българин. Въпросът, значи, с произхода на българите се изясни въпреки различните мнения на историците: българите са се появили напук на историята. Въпросът с родоначалието на племето обаче е малко по-сложен. Едни твърдят, че родоначалник е хан Кубрат, други споменават името на хан Безмер, трети намесват и други имена. Ние, търсейки истината, ще разрешим въпроса с оглед на психоаналитичния и прочее методи във връзка с биологичните прояви на племето. И това разрешение не може да бъде друго, освен че родоначалници са и двамата – и Безмер, и Кубрат. Няма защо да се учудваме на такава възможност. Нима Аврам не роди Якова, Яков – Исака? Защо Безмер да не роди Кубрат и Кубрат да не роди Аспарух? Само евреите ли знаят да раждат по мъжка линия? Историята е наука, в която всичко е възможно. Още повече българската история. А вън от това българите въобще не си знаят историята и следователно няма кой да ни опровергае, ако направим някое фалшиво построение. Безмер значи “няма мярка”. Кубрат (на старобългарски Курк) значи вълк – ето грабливи наклонности! Какво по-голямо доказателство от това, че племето, което въобще няма мярка в нищо и което е “склонно към грабежом” (както пише Христофор Жефарович още в 1741 г.), произхожда именно от тия двама ханове? По-късно летописците ни съобщават, че Кубрат почнал сам да се размножава и – понеже по онова време нямало нито реномирани гинеколози, нито акушери, които да не позволяват (срещу скромно възнаграждение) увеличението на човешкия род – деца му се раждали едно след друго, докато станала цяла орда. Доходите на Кубрат от съответните плячкосвания не били особено големи и затова при всяка донесена плячка синовете му се карали кой да дръпне по-голям пай за себе си. Кавгите понякога достигали до такъв размер, че в момент на ярост всички дръпвали по една цепеница от товара с дърва, който баща им (бидейки в близки връзки с горските стражари) сечал по контрабанден начин и почвали да се бият. Веднъж, като ги заварил в това положение, Кубрат се намесил в кавгата, за да им вземе цепениците. Разярен, че им се бърка в работата, един от синовете халосал баща си по главата, а той получил сътресение на мозъка и паднал в агония. Синовете, без да ги е еня, че нанесли смъртен удар на собствения си баща, се събрали край него, за да им разпредели той наследството. Кубрат обаче бил беден и нямал друго какво да остави на децата си освен товара с дъбовите цепеници. В предсмъртна агония той се посъвзел, обвързал дърветата на сноп и казал на синовете си: – Ето тоя сноп цепеници, поделете ги както знаете. При тия думи хан Кубрат издъхнал. Още неизстинало тялото му, а синовете се спуснали, разграбили дърветата и кавгата наново почнала. Резултатът на тоя семеен скандал бил пагубен за целостта на фамилията. Всеки дръпнал каквото може от покъщнината и синовете се разделили, като образували няколко партии. Какво е станало с всички тях – не ни е известно. Знаем само, че единият от братята, по име Аспарух, си заселил партията в Бесарабия. Дали в тази арабска страна е имало бяс и по-рано, или бясът я е обхванал от момента на дохождането на българите – не се знае. Знае се само, че бясът е бил толкоз силен, че и до ден днешен тази страна носи същото име. Поселил се Аспарух в тая местност, стегнал партията си и си направил знаме от една конска опашка, което било символ, че българите винаги ще излизат начело на много работи, но накрая ще остават все към опашката. Заселването на българите в Бесарабия имало тежки последствия за комшиите. Отличителният белег българинът да не живее добре с комшиите си още тогава се проявил по най-блестящ начин. До нас е достигнала легендата, че жената на Аспарух се скарала с жената на византийския император Константин Погонат, защото византийката, като тупала чергите си оттатък Дунава, напрашила юфките на буля Аспаруховица, които били турени да се сушат край Дунава. – Ах, мари калисперо, мари кучко, мари обеснице, нямаш ли си цяла империя де да си изтърсваш прахоляците, ами си взела, та тупаш дрипавите си черги баш под носа ми? – закрещяла стринка Аспаруховица. – Съст, мари пацавро – отвърнала надуто византийката, – мълци, це като каза на мъза си, сте има да патис! – Пачавра ли? Кой е пачавра? – изпискала нашенката и още вечерта, когато Аспарух се върнал от важно заседание малко пийнал, тя, след съответния припадък, го подкокоросала да иде да напердаши комшията. – Остави се, холан, не ме замесвай във вашите женски разправии – се опитал да възрази ханът. – Или ще идеш още сега да искаш сметка и от комшийката, и от мъжа є, или ще викна мама да дойде да им свие сармите, както тя си знае! Изтръпнал от ужас при мисълта за тъща си, Аспарух предпочел сам да действа и като събрал ордата си, прецапал набързо Дунава и отишъл да се разправя с византийския император. След като го разгромил при Варна, българският хан решил да се върне. Жена му обаче, като видяла колко е хубаво на варненския плаж, се заинатила, взела да охка и да пъшка и решително съобщила, че докторите є препоръчали морски бани, като скрепила тая си словесна атака с един-два припадъка. Знаейки, че с жена, която е решила да иде на плаж, не може да се излезе на глава, но и като не искал да я оставя сама в подобни съблазнителни места, Аспарух решил да не се връща в Бесарабия и се заселил в Мизия, като си избрал за столица Преслав. Със съкращения", "date": "2019.09.01", "title": " Райко Алексиев: Хумористична история на българите"}
{"url": "https://trud.bg/%d0%b4%d0%b6%d1%83%d0%b7%d0%b5%d0%bf%d0%b5-%d0%ba%d0%be%d0%bd%d1%82%d0%b5-%d1%89%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bd%d0%be%d0%b2%d0%be%d1%82%d0%be-%d1%81%d0%b8-%d0%bf/", "text": "Италианският премиер Джузепе Конте заяви в неделя, че възнамерява да представи новия си коалиционен кабинет най-късно до сряда, предава AFP. „В началото на следващата седмица – не в понеделник, а най-късно във вторник или сряда – трябва да успеем да приключим“ преговорите между антисистемното Движение „5 звезди“ (Д5З) и лявоцентристката Демократическа партия (ДП), каза той. След това се очаква Конте и новите му министри да положат клетва в четвъртък, преди да се изправят пред вота на парламента в петък.  След публичните спорове между партиите, които доскоро бяха заклети врагове, „сега има добра работна атмосфера“, заяви Конте пред Fatto Quotidiano чрез видеовръзка. Д5З и ДП се договориха да сформират нова коалиция, за да се избегнат нови избори след като Матео Салвини, ръководител на крайнодясната „Лига“, сложи край на правителствената коалиция по-рано този месец. По медиите вървят постоянни съобщения, че ръководителят на Д5З Луиджи Ди Майо е заплашил да отмени споразумението, ако не му бъде предоставен вицепремиерски пост, но Конте каза в неделя, че е концентриран върху политиките, а не върху постовете. Комикът Бепе Грило, основател на Д5З заяви, че е „изтощен“ от говоренето кой какво получава вместо настояването на Д5З техният 20-точков план да бъде спазен от ДП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Джузепе Конте ще представи новото си правителство в сряда"}
{"url": "https://trud.bg/7-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%bc%d0%b0%d1%81%d0%be%d0%b2%d0%b0-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d1%82%d0%b5%d0%ba/", "text": "Броят на жертвите на масовата стрелба в Тексас в събота достигна седем души, съобщиха властите в градчето Одеса. Стрелецът беше ликвидиран от полицията. Ранените са 19 души, включително трима служители на реда и 17-месечно дете. Инцидентът се разигра след като нападателят, чиято самоличност все още не е оповестена официално, открил стрелба след като бил спрян за леко пътно нарушение. Около 16:00 ч. в събота патрул на Тексаския отдел за обществена сигурност спира за рутинна проверка златист автомобил Хонда на главния път, свързващ градовете Мидланд и Одеса. Шофьорът започва да стреля по офицерите и по другите шофьори, минаващи по магистралата, каза шефът на полицията в Одеса Майк Герке на пресконференция. Мъжът успява да избяга от местопрестъплението със своята Хонда и се отправя към Одеса, продължавайки да стреля. Там той отвлича микробус на пощенската служба на САЩ и продължава със стрелбата, докато стига киносалон „Канерги“. Там е застрелян от служителите на реда при завързалата се престрелка. Първоначалната информация беше, че стрелците са двама в две отделни превозни средства – Хондата и камионът на пощенската служба. По-късно стана ясно, че нападателят е само един. Герке описа заподозрения като бял мъж на средна възраст, в средата на 30-те. Полицията не е съобщила официално името и мотива му. Властите също отказаха да коментират какво оръжие е използвал. Според публикация на Тексаския отдел за обществена сигурност във Фейсбук, стрелецът е бил въоръжен с пушка. Президентът на САЩ Доналд Тръмп потвърди, че е бил информиран за ситуацията от генералния прокурор Уилям Бар, добавяйки, че „ФБР и правоприлагащите органи са изцяло ангажирани.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " 7 души загинаха при масова стрелба в Тексас"}
{"url": "https://trud.bg/%d0%bb%d1%8c%d0%be%d0%ba%d0%bb%d0%b5%d1%80-%d1%81%d0%b5-%d0%be%d1%82%d0%bf%d1%83%d1%88%d0%b8-%d0%b2-%d0%b1%d0%b5%d0%bb%d0%b3%d0%b8%d1%8f/", "text": "Шарл Льоклер спечели първа победа в кариерата си във Формула 1 след убедителен триумф в Гран при на Белгия. Подновяването на сезона след лятната пауза донесе първия успех на „Ферари“ тази година. При това той не беше дело на звездата Себастиан Фетел, а на 21-годишния монегаск, който кара първия си сезон в тима.  „Скудерията“ даде заявка за доминация на пистата „Спа“ от самото начало на уикенда, а Льоклер спечели първата позиция на старта и я защити убедително в първите метри. Именитият му съотборник обаче го „прескочи“ при смяната на гумите и отново из боксовете започна на витае съмнението, че италианският тим помага приоритетно на Фетел. Страхотното темпо на младока обаче принуди ръководството на „Ферари“ на застане зад него. 18 обиколки преди края звездата получи указание да пусне Льоклер без съпротива, а решението се оказа право в десятката. Шарл полетя към финала и този път не допусна победата да му бъде отнета с късна атака. Такава имаше от страна на Хамилтън, който обаче беше останал без система DRS заради повреда и не успя да се възползва от малката разлика. А Фетел загуби темпо и се остави на двамата пилоти на „Мерцедес“ да го изместят от подиума.  „От една страна това е сбъдната мечта за мен, защото от малък си представям първата си победа във Формула 1 – заяви Льоклер. – От друга този уикенд винаги ще е тъжен в спомените ми защото загубих приятел в лицето на Антоан Юбер.“  Гонката бе изпълнена с инциденти като още на старта Макс Верстапен („Ред Бул“) се сблъска с Кими Райконен („Алфа Ромео“) и отпадна. Обиколка преди края Антонио Джовинаци („Алфа Ромео“) се заби в стената, което доведе до жълти флагове във втория сектор на пистата, но това не повлия на битката за победата.  Хамилтън остана лидер в генералното класиране с 268 точки пред Ботас, който има 203 т. Верстапен е трети със 181 т.", "date": "2019.09.01", "title": " Льоклер се отпуши в Белгия"}
{"url": "https://trud.bg/%d0%bf%d0%b5%d1%87%d0%b0%d0%bb%d0%b1%d0%b0%d1%82%d0%b0-%d0%bd%d0%b0-%d0%b1%d0%b0%d0%bd%d0%ba%d0%b8%d1%82%d0%b5-%d1%81%d1%82%d0%b8%d0%b3%d0%bd%d0%b0-1-%d0%bc%d0%bb%d1%80%d0%b4-%d0%bb%d0%b5%d0%b2%d0%b0/", "text": "Активите надхвърлят 110 млрд. лева  Печалбата на банките у нас стигна 1 млрд. лв. за първите седем месеца на тази година, отчете Българска народна банка. Тя се е повишила с 10 на сто спрямо същия период на миналата година. Нарастват и активите на банковата система, които надхвърлят 110 млрд. лева в края на юли или с 1,8 млрд. лева повече спрямо юни. Делът на петте най-големи кредитни институции в активите достига 60,2%, уточняват от БНБ. В края на юли собственият капитал възлиза на 14,1 млрд. лв. Въпреки ниските лихви по депозитите, бизнесът и домакинствата увеличават вложенията си в банките. В края на юли депозитите възлизат на 93,4 млрд. лв., което е с 1,6 млрд. лв. повече спрямо юни. Домакинствата са спестили за месец нови 312 млн. лева, а фирмите – 865 милиона лева. Нарастват и средствата от кредитни институции – с 419 млн. лв. и тези от други финансови предприятия – със 70 млн. лв. Намаляват обаче депозитите на сектор държавно управление – с 51 млн. лева. Банките са дали кредити за 63,6 млрд. лева, показват данните на БНБ. Само за месец домакинствата са теглили нови заеми за 237 млн. лева, а фирмите – за 198 млн. лева. В края на юли домакинствата изплащат 23,3 млрд. лв. заеми. От тях 11,7 млрд. лева са ипотечните кредити, които нарастват с 12,3 на сто спрямо юли 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Печалбата на банките стигна 1 млрд. лева\t"}
{"url": "https://trud.bg/%d0%b6%d0%b5%d1%81%d1%82%d0%be%d0%ba%d0%b8-%d1%81%d0%b1%d0%bb%d1%8a%d1%81%d1%8a%d1%86%d0%b8-%d0%bc%d0%b5%d0%b6%d0%b4%d1%83-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8/", "text": "Полицията в Хонконг използва прекомерна сила срещу демонстранти, нарушили забраната за протести по улиците на автономния регион, съобщава  . На кадри, разпространени в социалните мрежи, се вижда как органите на реда бият с палки и пръскат с лютив спрей хора в мотриса в метрото на мегаполиса. Според изявление на властите, полицията се е отзовала на сигнал за нападение над граждани от страна на „радикални протестиращи“. Има пострадали и арестувани, но не е ясно дали те са участвали в демонстрациите. Вчера по улиците на Хонконг се възцари истински хаос. Протестиращи палиха огньове, замеряха полицията с коктейли „Молотов“ и атакуваха правителствената сграда в центъра на града. В опит да ги разпръсне полицията използва сълзотворен газ, водни оръдия и гумени куршуми. Бунтовете избухнаха само ден, след ареста на няколко от лидерите на протестното движение, които са обвинени в организирането на неразрешени демонстрации и подстрекаване към незаконно събиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Жестоки сблъсъци между протестиращи и полиция в Хонконг (ВИДЕО)\t"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5%d1%82%d0%be-%d1%81-%d0%bd%d0%be%d0%b6-%d0%b2-%d0%bb%d0%b8%d0%be%d0%bd-%d0%b2%d0%b5%d1%80%d0%be%d1%8f%d1%82%d0%bd%d0%be-%d0%b5-%d1%82%d0%b5%d1%80/", "text": ", при което загина един човек, девет бяха ранени, вероятно е терористичен акт. Без видима причина, мъж атакувал чакащите на автобусна спирка. Той бил спрян и задържан от граждани, докато дойде полицията. Трима от ранените са в тежко състояние. Кметът на града заяви, че извършителя е афганистанец, който е подал документи за убежище във Франция. В първите часове след атаката полицията и специализираната прокуратура не обявиха атаката за терористичен акт. Мотивите на извършителя се разследват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Нападението с нож в Лион вероятно е терористичен акт"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b8-%d1%88%d0%b0%d1%82%d1%8a%d0%bb%d0%b8-%d0%b7%d0%b0-%d0%be%d0%bb%d0%b8%d0%bc%d0%bf%d0%b8%d0%b0%d0%b4%d0%b0%d1%82%d0%b0/", "text": "Японците ще опитат да удивят с авангардни превозни средства участниците и гостите на предстоящата олимпиада в Токио през лятото на 2020 г. В олимпийското село и около спортните съоръжения транспортът ще се извършва с електрически шатъли, предназначени за движение на къси дистанции с ниска скорост. Японският гигант Toyota подготвя специално за олимпиадата флота от 200 електромобила с означение APM (Accessible People Mover). Това е превозно средство с конфигурация 1+3+2 места с три реда седалки, като позицията на водача е по-високо в средата отпред. Седалките зад него се сгъват, за да може да се осигури подходяща платформа за колички на хора с увреждания, тъй като Токио е домакин не само на олимпийските, но и на параолимпийските игри. Качването и слизането се извършва от двете страни на превозното средство, което разполага и с подходящи рампи. Освен електрически транспорт, на разположение на гостите на олимпиадата в Токио ще бъдат и различни роботи, които ще улесняват и упътват туристите, запалянковците и самите спортисти.", "date": "2019.09.01", "title": " Електрически шатъли за олимпиадата\t"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%bf%d0%be%d0%b6%d0%b0%d1%80%d0%b8%d1%82%d0%b5-%d0%b2-%d0%b0%d0%bc%d0%b0%d0%b7%d0%be%d0%bd%d1%81%d0%ba%d0%b0%d1%82%d0%b0-%d0%b4%d0%b6%d1%83%d0%bd%d0%b3/", "text": "Броят на пожарите в Амазонската джунгла продължава да расте, въпреки че правителството въведе забрана за палене на огън с цел разчистване за земеделска земя, предаде БГНЕС. В първите 48 часа, след въвеждането на забраната, данни от сателита на Националния институт за космически изследвания показаха 3859 нови огнища, от които 2000 са концентрирани в района на дъждовните гори. За периода от януари до края на август 51,9 процента от 88 816 пожара в Бразилия са именно в Амазонската джунгла. Според експерти броят на огнищата е драматично висок и се дължи най-вече на изсичането на готите от фермерите. В момента е сухият сезон в бразилския амазонски регион. Според експерти обаче 2019-та е доста по-влажна спрямо предходни години – и подчертават, че огънят в джунглата не е възникнал по естествен път. Анализатори твърдят, че забраната за палене на огън за разчистване на земеделска земя е доста позакъснял ход, и е по-скоро политически, а не практически жест. Изсичането на горите се е засилило тази година, тъй като правомощията на агенциите, натоварени със задачата да следят за незаконния дърводобив, бяха сериозно орязани от президента Жаир Болсонаро. Често наричан „Тръмп на тропиците“, Болсонаро постави под съмнение климатичните промени и обяви, че често фермерите имат нужда от повече земя, за да се изхранват. Обезлесяването е една от най-сериозните заплахи за дъждовните гори и е проблем, който съществува не само в Бразилия, но и в Боливия, Колумбия, Еквадор, Френска Гвинея, Гаяна, Перу, Суринам и Венецуела. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Броят на пожарите в Амазонската джунгла нараства"}
{"url": "https://trud.bg/%d0%b2%d1%81%d1%8f%d0%ba%d0%be-%d1%87%d0%b5%d1%82%d0%b2%d1%8a%d1%80%d1%82%d0%be-%d0%b1%d1%8a%d0%bb%d0%b3%d0%b0%d1%80%d1%87%d0%b5-%d0%b8%d0%bc%d0%b0-%d0%b8%d0%b7%d0%bb%d0%b8%d1%88%d0%bd%d0%b8-%d0%ba/", "text": "Деца и родители тръгнаха на “Училище за здраве” в Албена 24% от българчетата от 6 от 9 г. имат излишни килограми, сочат данни от последно проучване на Световната здравна организация, цитирани преди откриването на седмото “Училище за здраве” в Албена. 8,6% от подрастващите у нас са затлъстели, а 15,4% са с наднормено тегло. По-зле са връстниците им от Гърция, Италия, Испания и Португалия. Въпреки ползите от прочутата средиземноморска кухня там процентът на дебелите деца е най-висок в ЕС. Българчетата обаче са в челото на класацията по брой прекарани часове пред екран. Седмично те се взират в таблетите и телефоните си средно по 26 часа. Заседналият начин на живот, употребата на много сол, газирани напитки, захарни изделия и мазнини са причините за дебелеенето от ранна възраст. Затова Българското сдружение за проучване на затлъстяването и съпътстващите го заболявания (БАСОРД), Българската академия на науките и изкуствата и курортът Албена от 2012 г. организират “Училище за здраве” под патронажа на МЗ. Над 500 души са участвали дотук в обученията. Освен антропометрични изследвания, лекции за полезните и вредни храни и навици, гимнастика, плуване и хранене с биопродукти, те се учат да приготвят сами здравословни храни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Всяко четвърто българче има излишни килограми\t"}
{"url": "https://trud.bg/%d1%81%d0%b8%d0%bc%d0%bf%d0%be%d0%b7%d0%b8%d1%83%d0%bc-%d0%bf%d0%be-%d1%81%d0%ba%d1%83%d0%bb%d0%bf%d1%82%d1%83%d1%80%d0%b0-%d1%81%d1%8a%d0%b1%d0%b8%d1%80%d0%b0-%d1%82%d0%b2%d0%be%d1%80%d1%86%d0%b8/", "text": "Симпозиум по скулптура събира творци в Ахтопол. XI Международна лятна академия ще се проведе в Ахтопол от 1-ви до 10-ти септември в Творческата база на Националната художествена академия в Гръцко училище. Чрез този проект НХА въвежда качествено нов подход на обмен при обучението на студентите и създава скулптурна експозиция на открито и изложба живопис в галерията на Ахтопол. Всяко издание на проекта се документира на дигитален носител, като за изданието през 2019-а година ще бъде издаден и каталог с творбите, реализирани през всичките 10 години. Проектът създава условия чрез съвместна работа на преподаватели и студенти от НХА и партньорски институции да се обменят нови методи и форми на творческо създаване при различните тенденции и процеси на обучение във висшите учебни заведения за изкуство в сферата на живопис и скулптура, както и провеждане на теоретична дискусия относно приликите и различията в творческия процес при пластичните изкуства. Готовите произведения от дърво ще допълват скулптурна експозиция на открито от 2009 г. в пространството около Гръцкото училище, както и ще естетизират екстериорите пространства на град Ахтопол. Създадените живописни платна ще обогатят колекцията към постоянната художествена експозиция в творческата база на НХА и ще бъдат експонирани в галерията на град Ахтопол. В тазгодишното му издание участват преподаватели от НХА: проф. Петър Бонев – ръководител, проф. Митко Динев, асистент Любомил Драганов, асистент Любомир Григоров, старши преподавател Радослав Симеонов, асистент Венцислав Шишков и студенти от Академията – Радослав Стефанов, Добромир Бонев и Лазар Митрев от специалност „Резба“ и Цветан Панайотов от специалност „Скулптура“. Чуждестранните участници по скулптура са проф. Драган Райшич и студент Милица Ракочевич от Факултет по изобразително изкуство, Университет по изкуствата – Белград, доц. Слободан Милошевски, от учебно-научна област „Скулптура и скулптурни техники“, университет „Гоце Делчев“, Штип, Македония и студент Елизабета Тошевска.", "date": "2019.09.01", "title": " Симпозиум по скулптура събира творци в Ахтопол\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b0%d0%bd%d0%b4%d1%80%d0%b5%d0%b0-%d0%b2-%d0%b8%d0%b7%d0%b4%d1%8a%d0%bd%d0%ba%d0%b0/", "text": "Пристрастена била към фотошопа Попфолк певицата Андреа за пореден път беше уловена в издънка. Изпълнителката, определяна от феновете на “лекия жанр” като “кралица на фотошопа”, публикува загадъчна снимка от скъп автомобил. Кадърът обаче очевидно е силно обработен с компютърната програма за заличаване на несъвършенства фотошоп. “И с просто око може да бъде видяна разликата в ръцете є. Те са тотално различни размери. Очевидно е забравила да си фотошопира и нормалната ръка”, коментират феновете на Андреа, които масово призовават любимката си да спре с нереалната обработка на снимки. Някои от тях дори споделят, че вероятно блондинката има проблем и се е пристрастила към ретуша.", "date": "2019.09.01", "title": " Хванаха Андреа в издънка"}
{"url": "https://trud.bg/43-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d1%83%d0%b1%d0%b8%d1%82-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2%d0%b0%d1%80%d1%82%d0%b0/", "text": "Полицията в София разследва убийството на 43-годишен мъж, намерен мъртъв тази сутрин около 7 часа, предава  . Тялото е открито в парк в столичния квартал „Изток“. След първоначалните огледи е установено, че вероятната причина за смъртта е побой и удари с твърд предмет. Мъжът е криминално проявен. Има регистрации за кражби и шофиране в нетрезво състояние. Случаят се разследва от СДВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " 43-годишен мъж е убит в столичния квартал „Изток“"}
{"url": "https://trud.bg/%d0%be%d0%b1%d0%b8%d1%87%d0%b0%d0%bc-%d1%82%d0%b5-%d1%81%d0%b8-%d0%b8%d0%bc%d0%b0%d0%bb%d0%be-%d1%81%d0%b2%d0%b5%d1%82%d0%be%d0%b2%d0%b5%d0%bd-%d0%b4%d0%b5%d0%bd/", "text": "Това е еднакво перверзно и полезно С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Вероятно има “ден на добрата клизма”, “ден на негодните за казарма”, така както “ден на благодарността” и на каквото сетите. Така сетивата се пробуждат за ежедневни дарове на Всевишния, забравени, скрити в папките на навика, повивани от невежество и недоверие и отгръщани на “специални дати”, за да им се насладим. Но това, уважаеми, не е семеен албум, не са сватбени снимки или завещания, към които се връщате по задължение. Да се съчини ден на думата “обичам те” е еднакво перверзно и полезно. Перверзно, защото това трябва да е част от гените, от мислите ни, не да е червена точка в календара на човечеството, която то екзалтирано да празнува. Полезно, защото събужда омотаните в битовизми домакини, които между заливка за пиле фрикасе и крем карамел получават или плесница, или едно промрънкано “мерси”. Балканският катил обаче никога няма да изрече искрено и достолепно думи, като обичам те, благодаря, извинявай. Закваската на този обичен, а не обичаен модел, трябва да бъде положена в детството, да бъде отправен мотив не само в първите седем, а и в следващите седемнайсет. “Обичам те” и “благодаря” са не само магически думи, защото освежават аурата ни, а много повече, защото остават в съзнанието, в кръвта, в 75-те процента течност, която съставляваме като организъм. Водата има памет и тези вибрации обхождат самите нас, а впоследствие ни е по-лесно да изпращаме и приемаме подобни сигнали за обич. Виждали ли сте мрачните и сиви лица по улицата? Те не носят, не отдават, не получават обич. Защото са си забранили това прекрасно усещане. Защото мразят да обичат. Защото дотолкова са свикнали с омразата, че тя ги обладава и доминира. Така за “обичам те” няма нито място, нито надежда. Но добрата новина е, че всеки ден дава нова възможност, постила нов килим от рози, по който да повървим. Някъде в края, Обичта ни чака и вместо ние на нея, тя ще ни се поклони. И е прието да и кажем “благодаря”. Благодаря!   Таня Боева вечеря с д-р Смилов Една от талантливите носителки на Златния Орфей Таня Боева, станала впоследствие попфолк звезда, е с нов мъж до себе си. Ревниво пазената тайна излезе наяве по време на участие в дома на заможен бизнесмен, почитател на изкуството на Боева. След поредица от лични неприятности, певицата е добре придружена и се радва на щастливи мигове. Вече е в действие и подготовката на нов репертоар, в който Таня ще вложи подписа си на изключителна певица и продуцент. Предвидени са и дуети с колеги, както и индивидуални песни, които ще разходят слушателите в различни жанрове и дори езици. Тези дни в София, Боева бе забелязана да вечеря с новия си приятел и топ стоматолога д-р Смилен Смилов, изразил почитанията си с красиви цветя и бутилка просеко.   Мис Англия Новоизбраната “Мис Англия” носи нови естетически и модни послания. Освен короната, която ще запази като символ на Острова до следващата година, д-р Бхаша Мукхержии, притежава собствен стил, което личи не само от облеченото в този кадър а и в личния и гардероб. В тон с етноса си, тя обръща внимание на ярките цветове, сред които оранжево, слънчево жълто, изгарящ тюркоаз. Бляскавата рокля на настоящата “Мис Англия” е съставена от безброй лъскави висулки ,образуващи малки триъгълници. Така тя великолепно съперничи по стил на колежката си “Мис Свят”, с която делиха един подиум само преди дни. Очаква се “Мис Англия” да присъства на Британско -българския бизнес бал на 11 октомври в Лондон.   Елена Кристиано блесна във Варна Бизнесдамата Елена Кристиано блесна на гала церемонията за връчване короната на “Мис Варна”. След като нейната компания Christian of Roma се погрижи за прическите на кандидатките и така те изглеждаха още по-привлекателни, Хубавата Елена бе поканена на сцената. Заедно със своя асистент Мария Данчева се насладиха отблизо на новоизбраната красавица, която ще символ на Варна до следващия избор. Междувременно г-жа Кристиано подготвя поредица от изненади за фризьорския бранш, където освен едноименната академия, са в ход нови инициативи, свързани с добрата прическа и материалите за нейното постигане. Само след месец в Лондон Елена ще се срещне по специален повод с британската легенда на коафьорството Даниел Галвин джу­ниър.", "date": "2019.09.01", "title": " „Обичам те” си имало световен ден…\t"}
{"url": "https://trud.bg/%d0%ba%d0%b5%d0%b9%d1%82%d0%b8-%d0%bf%d0%b5%d1%80%d0%b8-%d0%b8-%d0%be%d1%80%d0%bb%d0%b0%d0%bd%d0%b4%d0%be-%d0%b1%d0%bb%d1%83%d0%bc-%d1%89%d0%b5-%d1%81%d0%b5-%d0%b6%d0%b5%d0%bd%d1%8f%d1%82-%d0%b2/", "text": "Кейти Пери и Орландо Блум искат да сключат брак в готически ирландски замък. Двойката се сгоди преди шест месеца. Сега 34-годишната певица иска да се обвърже със звездата от „Карибски пирати“ на „приказна локация“. Най-подходящото място за церемонията е замъкът „Ашфорд”, който се намира на брега на езерото Кориб в Ирландия. Според източник, близък до двамата бъдещи младоженци, те искат сватбата им да се превърне в „истинска приказка“ и ще бъде доста екстравагантна. Кейти не е наела сватбен агент, който да й помогне в организацията. Вместо това взема сама всички важни решения за своя „голям ден“. Тя не е изцяло сама – помага й нейният екип, с който създава музиката и видеата към синглите си и с който пътува по турнета. Кейти сподели по-рано, че заедно с 42-годишният Орландо са работили здраво, за да поставят „красиви основи“ преди да „изградят чудовищната къща“ на брака.", "date": "2019.09.01", "title": " Кейти Пери и Орландо Блум ще се женят в готически ирландски замък"}
{"url": "https://trud.bg/%d0%bc%d0%b0%d0%ba%d0%b5%d1%82%d0%b8-%d0%bd%d0%b0-200-%d0%ba%d0%be%d1%80%d0%b0%d0%b1%d0%b0-%d0%b0%d0%ba%d0%be%d1%81%d1%82%d0%b8%d1%80%d0%b0%d1%82-%d0%b2-%d0%b1%d1%83%d1%80%d0%b3%d0%b0%d1%81/", "text": "Макети на 200 кораба акостират в Бургас. Градът е домакин на Европейския шампионат по корабомоделен спорт в клас „С“, който ще се проведе до 8 септември. Макетите са на майстори от 16 държави – България, Румъния, Хърватска, Чехия, Полша, Русия, Беларус, Казахстан, Украйна, Италия, Холандия, Великобритания, Сърбия, Унгария, Словакия и Швеция. Те ще бъдат подредени в културен център „Морско казино“ по секции – ветроходни кораби, моторни кораби, миниатюри, части и корабни съоръжения, модели в бутилка. Много от тях са оценени на хиляди евро. Сред най-интересните български експонати в изложбата ще бъдат корабът „Жасинт“ на Славян Нарлев, тежка фрегата „Белана“ на Любомир Ненов, фрегата „Венос“ на Йордан Яйманов, линеен кораб „Бисмарк“ на Никола Друмев. Всички те са отличени със златни медали на Световни първенства и престижни международни турнири. На снимките виждате произведения на друга българска легенда – Веселин Казанлъклиев, който, за съжаление, вече не е сред живите. Негови кораби са продадени на баснословни суми на някои от най-големите музеи в Лондон, Хамбург и др. Докато са в Бургас, моделите ще бъдат оценени от жури, съставено от лицензирани международни съдии. Специален гост на Европейския шампионат ще бъде вицепрезидентът на Световната организация „НАВИГА“ – Дмитрий Калмиков. Главен съдия на шампионата ще е Мартин ван Гелдерен от Холандия.  Област за прикачени файлове", "date": "2019.09.01", "title": " Макети на 200 кораба акостират в Бургас\t"}
{"url": "https://trud.bg/%d0%b1%d0%b0%d1%89%d0%b0-%d0%b8-%d0%b4%d1%8a%d1%89%d0%b5%d1%80%d1%8f-%d0%bf%d0%be%d0%b4%d0%bf%d0%b0%d0%bb%d0%b8%d1%85%d0%b0-%d0%bf%d0%be%d1%81%d1%82%d1%80%d0%be%d0%b9%d0%ba%d0%b0-%d0%bf%d1%80%d0%b8/", "text": "Баща и дъщеря предизвикали пожар в неделя сутринта в павликенското село Михалци, докато разфасовали шлосерна машина в дома си.Около 7,50 часа в злополучната сутрин, двамата се опитали да отделят машината от метален плот, върху който била закрепена. При рязането с ъглошлайф обаче изхвръкнали искри, които подпалили сухи треви. Огънят бързо се разпрострял и пламъците обхванали стопанската постройка в двора. Стопаните се опитали да потушат огнената стихия, но след като не успели, подали сигнал на телефон 112. На място незабавно пристигнали огнеборци от Павликени, които изгасили пожара като спасили къщата. В събота вечерта пък е горяла борова гора край стражишкото село Кесарево. Огнената стихия лумнала около 18,40 часа, а местни жители алармирали за произшествието на телефон 112. Изпратени били два пожарни автомобила със седем огнеборци, които за час локализирали огнището. Изгорели са около 10 декара борова гора, а 52 декара от общинския горски масив са спасени. Наложило се обаче цяла нощ екипи на пожарната да дежурят, за да не се разгори отново огъня. В неделя на местопроизшествието се извършваха огледи и разпити и се установяваха причините за пожара. Предполага се, че пламъците са предизвикани от човешка небрежност. Само в събота, пожарните екипи са реагирали при 15 произшествия във Великотърновска област. Общо 200 дка посеви са спасени от унищожаване след запалване на сухи треви в с. Раданово, община Полски Тръмбеш. Пожарът лумнал минути след 13 часа в събота. Също човешка небрежност е причина за пожар в двор в Свищов на ул. „Вежен”, който застрашил 9 сгради. За щастие, огнеборците потушили пламъците. Изгорели са само бяла и черна техника. В горнооряховското с. Драганово техническа неизправност запалила лека кола. Благодарение на бързата намеса на пожарникарите са спасени от изпепеляване 500 дка царевичен блок. Леката кола е изгоряла напълно, а шофьорът и двамата му спътници са с изгаряния в русенска клиника след като се опитали да гасят пламъците.", "date": "2019.09.01", "title": " Баща и дъщеря подпалиха постройка при разфасоване на шлосерна машина в Павликенско\t"}
{"url": "https://trud.bg/%d1%83%d0%ba%d1%80%d0%b5%d0%bf%d0%b8%d1%85%d0%b0-%d1%81%d0%b2%d0%bb%d0%b0%d1%87%d0%b8%d1%89%d0%b5-%d0%b2-%d0%bf%d0%be%d0%b4%d0%bd%d0%be%d0%b6%d0%b8%d0%b5%d1%82%d0%be-%d0%bd%d0%b0-%d1%86%d0%b0%d1%80/", "text": "Приключи укрепването на свлачището в подножието на крепостта Царевец, което засегна улица „Свети Климент Охридски“ в частта й край средновековния манастирски комплекс „Великата лавра“. Пилотна система с повече от 140 отделни елемента от стомана и бетон, забити на голяма дълбочина, укрепва земната маса както в участъка на свличането, така и в съседни части по дължината улицата. От вчера започна преасфалтирането на улица „Св. Климент Охридски”. Изграден е и нов пешеходен тротоар. Дейностите се очаква да приключат до края на днешния ден, но участъкът ще остане затворен за движение заради започващото в понеделник преасфалтиране на улиците „Иван Вазов” и „Велчо Джамджията”. По тези две отсечки строителните работи ще завършат до 4 септември (сряда) включително. Финансирането за решаването на проблема със свлачището бе осигурено от правителството след разговори на кмета Даниел Панов с представители на изпълнителната власт.", "date": "2019.09.01", "title": " Укрепиха свлачище в подножието на Царевец в Търново\t"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d0%b5%d1%86%d1%8a%d1%82-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bd%d0%b0/", "text": "Оставиха в ареста за постоянно заподозрян за  . 37-годишният българин беше убит с нож от украински гражданин на 52 г. след спор между тях. Украинецът отказва да признае вината си. Разследването обаче доказа, че именно той е нанесъл три смъртоносни удара на българина с нож и бухалка. Инцидентът стана след дребен конфликт между българина и негов приятел поляк и украинеца и гръцки гражданин. Повдигнато е обвинение за умишлено убийство на украинеца, след като е доказано, че след първоначално спречкване той отишъл до дома си, за да се въоръжи. Според юристи той е заплашен от доживотен затвор. Полякът също е тежко ранен, но няма опасност за живота му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.01", "title": " Украинецът, заподозрян за убийство на българин на остров Родос, остава в ареста"}
{"url": "https://trud.bg/%d0%b4%d1%83%d0%b5%d0%b9%d0%bd-%d0%b4%d0%b6%d0%be%d0%bd%d1%81%d1%8a%d0%bd-%d0%bc%d1%83%d1%81%d0%ba%d1%83%d0%bb%d0%b8-%d0%b7%d0%b0-%d0%bc%d0%b8%d0%bb%d0%b8%d0%be%d0%bd%d0%b8/", "text": "Дуейн “Скалата” Джонсън доминира попкултурния пейзаж от години и логично оглави ежегодната класация на “Форбс” за най-високоплатени актьори. Между 1 юни, 2018-а и 1 юни, 2019-а той е заработил 89,4 милиона долара. Това го поставя на първото място, което той заемаше и преди две години. А последните седмици са наистина наситени за Дуейн Джонсън. Той сключи брак с дългогодишната си приятелка Лорън Хашиян в Хавай. Двамата са заедно от 12 години и имат две дъщери – на 3 и 1 години. Скалата има още едно момиче – 18-годишната Симоун от предишната си връзка с Дани Гарсия. Със своите 47 години, 196 сантиметра, 115 килограма и 89 милиона долара, изкарани през последните 12 месеца, Дуейн “Скалата” Джонсън е масивна персонификация на успеха и тестостеронен тотем на американската мечта със самоански корен. В началото на своята метаморфоза от устат кеч идол с бакенбарди и цветни ризи в истински филмов актьор, Дуейн Джонсън имаше намерение да изостави прякора, който го превърна в световна сензация – Скалата. Но това се оказа невъзможно. Милиони фенове бяха свикнали с The Rock или умалителното Rocky и нямаха никакво намерение да се откажат да го използват. Джонсън бързо се ориентира в тази ситуация и правилно реши, че в крайна сметка прякорът Скалата ще му донесе повече блага и в новото амплоа. Това бе един от моментите, в които демонстрира способност за адаптация спрямо изискванията на пазара. Скалата винаги е притежавал изключително внушителна физика, неподражаем публичен чар и импровизаторски талант. Той е и естествен изпълнител. Комбинацията от актьорски талант, атлетизъм, чувство за хумор и инстинкт за автопромоция превърна Дуейн Джонсън в една от най-големите звезди на планетата. Още през 2016-а година той покори няколко големи върхове. Forbes го обяви за най-скъпоплатения актьор в света, Time го класира сред 100-те най-влиятелни хора на планетата, от Muscle & Fitness го короноваха като техния “Мъж на века”… На 47 години Скалата е в по-добра форма от когато и да е било. В началото на новия век, след като преустанови постоянните участия в кеч мачове и премина само на частични появи и гостувания на големите събития на Световната кеч федерация, Джонсън свали доста мускулна маса. Още 10-20 килограма надолу и той щеше да заприлича на нормален актьор във форма. Но преди около осем години Скалата отново реши да качи килограми, ала този път се поизпоти повече и подплати внушителната си рамка с остър релеф. Днес той е огромен и нарязан – с вени, ясно различими мускулни групи и глави, твърд, сух и нацепен, какъвто никога не е бил, дори и в пика на кариерата си на кечист. В “Херкулес”, “Кръв и пот” и последните няколко филма от франчайза “Бързи и яростни” Скалата е най-импозантната и плътна фигура в кадър. Вин Дизел изглежда като недохранен зубрач в сравнение с The Great One, както наричаха Джонсън в кеч дните му. Скалата знае, че няма таланта за голямо драматично кино и никога няма да е наистина сериозен актьор, но в областта на фитнес вдъхновението той е личен бранд №1. Снимките от тренировъчни сесии на Скалата са изключителна Instagram мания, диетите му с по 5000 хиляди калории на ден винаги влизат в заглавията, а специалните му палачинки са малка кулинарна легенда. Той е мегазвезда по целия свят, а новият му филм “Хобс и Шоу” тръгна с рекордните за август 100 милиона долара в Китай, където обожават Скалата. Той отиде там да промотира заглавието заедно с Джейсън Стейтъм и предизвика истинска истерия, а резултатите не закъсняха. Бъдещите му роли са много, но сред тях се отличава амбициозният римейк на осемдесетарската класика “Големи неприятности в малък Китай”. Преди години най-известното завършващо кеч движение на Джонсън се наричаше “Натискът на Скалата”. Днес той е пренесъл тази концепция в Холивуд. Индустрията все повече усеща натиска на това могъщо присъствие – кино, телевизия и пазара на спортни дрехи и стоки. Скалата е навсякъде. Той наследи Арнолд Шварценегер като новата мегазвезда с мускули. Дали ще продължи по траекторията на “Терминатора” и ще погледне към политиката? Изобщо не е изключено. На няколко пъти той завоалирано е споменавал, че има политически амбиции и нищо чудно след няколко години да го видим в ново амплоа.   Скалата е феномен в социалните мрежи  Ето още малко ориентири за огромното влияние на кечиста, който скочи от въжетата на развлекателния спорт и зае централно място на големия холивудски ринг: повече от 57 милиона харесвания във Facebook, близо 14 милиона последователи в Twitter и над 155 милиона в Instagram – предпочитаната от Скалата социална платформа, където неговият профил е в Топ 10 на най-популярните въобще. Дуейн Джонсън е феномен в социалните мрежи и несъмнено една от най-големите звезди на планетата.   За него Заслужава целия успех на света Дуейн е един от най-качествените хора, които познавам. Да се работи с него е преживяване, приключение и вдъхновение. Докато снимахме “Кръв и пот” той ме мотивира да постигна възможно най-добрата си форма. Този човек наистина е машина за тренировки и разбира от вдигане на тежести. И от бизнес, кино, телевизия. Мултифункционален е. Заслужава целия успех на света.   Пример за младите хора  Скалата е пример за милиони млади хора и ги вдъхновява да спортуват, да бъдат най-добрите версии на себе си. Той е и човек с невероятно чувство за хумор. Роден шоумен, който може да разказва забавни истории без прекъсване. Работила съм с него и винаги бих била на линия за нов екранен ангажимент в компанията на Скалата. Страшно се забавлявахме по време на работата по “Добре дошли в джунглата”. Той е лицето на съвременното приключенско кино. Наистина няма друга такава харизма.   Притежава неповторимо чувство за хумор Дуейн е един от най-добрите ми приятели в шоубизнеса. Ние постоянно се шегуваме един с друг, погаждаме си номера и забавляваме нашите фенове. Но с него наистина имаме специална приятелска връзка, която успяхме да изградим върху едни много успешни професионални отношения. Скалата може да се шегува и да носи на шега и това е старшно важно качество, което все по-малко хора в Холивуд демонстрират. Има неповторимо чувство за хумор", "date": "2019.09.01", "title": " Дуейн Джонсън – Мускули за милиони"}
