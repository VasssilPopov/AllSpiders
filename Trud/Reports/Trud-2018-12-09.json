{"url": "https://trud.bg/%d1%82%d1%8a%d1%80%d1%81%d1%8f%d1%82-5700-%d0%b2%d0%be%d0%b9%d0%bd%d0%b8%d1%86%d0%b8-%d0%b7%d0%b0-800-%d0%bb%d0%b2-%d0%b7%d0%b0%d0%bf%d0%bb%d0%b0%d1%82%d0%b0/", "text": "Липсват и над 2000 резервисти По закон униформеният е с общо 13 орязани граждански права Недостиг от близо 5700 войници спъва изпълнението на всекидневните задачи на българската армия, свързани с бойната подготовка. Въпреки че проблемите с кадрите не са от днес, те добиват застрашителни размери, предупреждават експерти пред “Труд”. “Непопълнените щатове са за войници, сержанти и офицери”, обясни за вестника началникът на отбраната генерал Андрей Боцев. Най-голям е недостигът на кадри за пехотата – почти 80% от общото количество. Там има дивизии, в които незаетите са в размер на 30-40%. Не изтребителите, а липсата на хора е най-тежкият проблем, който трябва да решава войската ни и през 2019 година. Военният министър Красимир Каракачанов е реалист за кадровия проблем в армията. “В годините назад се натрупваха повече напускащи, отколкото постъпващи. Ако тази година успеем да закрепим 0 на 0, та дори и малко нагоре, смятам, че това ще е една много добре тенденция”, обяви пред “Труд” Каракачанов. По думите му не е достатъчно само да бъдат събрани хора, а те да са мотивирани с “добро възнаграждение и добър социален пакет”. Малките заплати и ограничените права са двете основни причини, заради които желаещите да станат професионални войници се броят на пръсти. В момента начинаещ редник у нас “се разписва” срещу около 800 лв. месечно. По разчети в Българската армия, с които “Труд” разполага, в редиците на армията отдавна трябваше да има назначени и близо 3000 платени резервисти. Този план обаче не се изпълнява, като причината е същата – пари. Към днешна дата има сключени не повече от 700 договора с доброволци да служат в резерва. Ако към незаетите 5700 места във войската се прибавят и 2300 липсващи резервисти, дупката в системата на отбраната става около 8000 души, пресмятат експерти. Според Програма за развитие на отбранителните способности на въоръжените сили на Република България 2020, приета от парламента преди три години, страната трябва да поддържа въоръжени сили с численост не по-малко от 37 000 и не повече от 40 000 души. В тази бройка обаче влизат и структури, който не са в числеността на войската – военна полиция, разузнаване, ВМА, военен университет, училища, военно-географска служба, гвардия и т.н. Според справка на “Труд” тяхната квота в общата численост се движи в диапазона 10 -12 000 души. Това, заедно с официалния недостиг на 5700 бройки означава, че към момента реално войската ни разполага с не повече от 20 000 “щика”.   Униформени се уволняват, за да станат шофьори Базата за изчисляването на парите остава 380 лв. Основната причина за липсата на желаещи за войници да служат в професионалната ни армия са ниският социален статус и малките заплати, признават източници на “Труд”, които изкарват парите си в армията. По думите им сега начинаещ редник у нас “се разписва” срещу около 800 лв. месечно. С тези пари трябва да храни семейство, тъй като съпругите на повечето бойци са безработни. Отделно са разходите за свободен наем, когато се налага. Заплатите на нашите военни са от най-ниските в НАТО. В Румъния колегите им взимат средно по 1200 евро. Командири от Казанлък признават, че войници напускат казармата, веднага след като им изтекат тригодишните договори за служба, и отиват да търсят работа във военните заводи на “Арсенал”, защото там заплатите са над 1000 лв. Пред “Труд” военен, пожелал анонимност, заявява: “Уволнявам се и ставам шофьор, сега се търси тази професия, а и е добре платена. Заплатите на тези от градския транспорт в столицата са над 1200 лева, някои взимат и по 2 бона, а на тираджиите – гонят три”. Социалният проблем има и друга страна. Законът за отбраната забранява на военните да взимат доходи от друга странична дейност, с изключение на лекарите под пагон. В армията се разчита само на заплата от държавата. Бойците нямат право и на синдикална защита, на членство в политически партии, не могат да участват в търговски дружества, в бордове и т.н. По закон униформеният е с общо 13 орязани граждански права, показва справка на “Труд”. Овен това в закона е записано, че е той/тя е длъжен да е на разположение на службата 24 часа в денонощието. Очакваше се в държавен бюджет за 2019 година да бъде променена базата за изчисление на заплатите в силовите структури. Кабинетът обаче я остави същата – 380 лв. Показателят не е променян вече 10 години.   Президентът Румен Радев: Модерните оръжия няма да компенсират липсата на хора “В обозримо бъдеще най-сериозният проблем пред въоръжените сили – некомплектът на личния състав – няма да бъде решен. Напротив, твърде е вероятно да се задълбочи”, обяви наскоро пред випускниците на Военна академия “Г. С. Раковски” Върховният главнокомандващ – президентът Румен Радев. По думите му модерните оръжия и съвременните технологии никога няма да могат да компенсират липсата на хора. “Трябва да се инвестира повече в подготовката на бъдещите български военни лидери. Това са хора с умения, възпитани в идеалите и ценностите на родолюбието, честта и дълга”, каза Радев.   Тежки боеве тренираха край Хасково, пратихме нов контингент в Афганистан Участваха и подразделенията за ядрена, химическа и биологична защита Близо 5000 войници и командири тренираха през последните два месеца на най-големия армейски полигон у нас – “Корен”, край Хасково. Ръководител на полевите тренировки, които бяха организирани в условия, максимално близки до реални бойни действия, бе заместник-командирът на пехотата бригаден генерал Валери Цолов. Подобен мащаб на полевите тренировки в Сухопътните войски отдавна не е имало, коментираха военни. Участници в тренировките уточниха за “Труд”, че на едно от полевите тренировки е имало епизод, в който 20 танка Т-72 стрелят едновременно. На “Корен” роти и батальони от механизираните ни бригади са провели и тактически учения с бойни стрелби. Тежки тренировки са направили и подразделенията за ядрена, химическа и биологична защита, както и армейските полеви разузнавачи. В същото време България само преди дни изпрати 158 военнослужещи от 37-ия контингент на Българската армия в Афганистан. Те се включват в мисията на НАТО “Решителна подкрепа”. Контингентът се състои от национален елемент, рота за охрана, екип от съветници и щабни офицери. Национален командир на контингента е полковник Митко Димитров, помощник-национален командир е полковник Румен Стамов, а командир на ротата за охрана е майор Калоян Стоянов от военно формирование 54 990 – Враца. В мисията на НАТО в Афганистан българските военнослужещи ще изпълняват задачи, свързани основно с организирането на контролно-пропускателния режим на автомобилния и пешеходния трафик на летището в Кандахар, както и с обучението и методическото подпомагане на формирования от Афганистанската национална армия.   150 000 души и 2200 танка пазеха страната Малко преди прехода (1989 г.) България има мощна войска, показват архивите. Според тогавашните военни концепции на Варшавския договор, в който членувахме, армията ни трябвало да издържи до 5 денонощия на агресия от юг, докато у нас дебаркират и се развърнат войските на Одеския военен окръг. Тогава числеността на армията ни е била 130 -150 000 души, разполагали сме с 2200 танка, 4000 бойни бронирани машини, 1450 артилерийски системи, калибър над 100 мм, и 120 бойни и спомагателни кораба. ВВС са въоръжени с 230 бойни самолета.   Дават 23 млн. лв. за по-добри битови условия Светлана Василева  Труд, Благоевград За пръв път тази година, тъй като миналата средствата бяха по-малко, сме предвидили сума, която ще бъде общо за армията включително, 23 млн. лв. Те ще бъдат инвестирани в сграден фонд, в помещения, в които се обучават или живеят военни, обяви преди дни в Благоевград военният министър Красимир Каракачанов. Той бе категоричен, че миналата година са били отпуснати 28 млн. лв. за военните училища, за да подготвят курсантите в по-нормални условия. Министърът коментира още, че военните имат порцион на храната, който е в размер на 120 лв. на месец. “Почивни бази има, всеки има право да ги ползва. Разбира се това е част от социалния пакет. Моята амбиция е тези неща да се увеличават, защото в края на краищата да си военен е професия”, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Търсят 5700 войници за 800 лв. заплата\t\t\t"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%be%d1%82-%d0%b5%d0%b2%d1%80%d0%be%d0%bf/", "text": "Министърът на младежта и спорта Красен Кралев участва в награждаването на победителите в Европейското първенство по карате киокушин за жени, мъже и ветерани, което се проведе в Двореца на културата и спорта във Варна, съобщиха от спортното министерство. Преди старта на финалните битки Красен Кралев се включи в официалната церемония по откриване на първенството. „Имам удоволствието да открия Европейското първенството в моя роден град Варна. Фактът, че тук са повече от 1000 каратеки, представители на 32 държави, показва значимостта на това събитие“, каза министър Кралев в началото на церемонията, като изрази гордостта си, че преди повече от 40 години във Варна е основан първият български клуб по карате киокушин. „През всичките тези години Варна се утвърди като един от европейските и световни центрове на този спорт. Благодаря на Българската федерация по карате киоокушин за всичките усилия, които полагат, затова че през всичките тези години успяват да ангажират максимален брой деца, юноши и младежи, които да се занимават с този прекрасен спорт. Това е един от спортовете, които възпитават силни българи, със здрав дух, възпитавате едно поколение, от което България има нужда“, добави Красен Кралев. Министърът на младежта и спорта изрази благодарности към легендарния Канчо Хацуо Рояма, наричан още светилото в карате киокушин, който бе един от специалните гости. През 2017 г. Рояма отново бе в България по време на Международния тренировъчен лагер по карате коикушин, който се проведе в Камчия с участието на над 1200 състезатели и инструктори. През изминалите три дни Варна бе домакин на вълнуващи и напрегнати състезания по карате киокушин, като освен Европейско първенство по карате киокушин се проведе 6-ото Открито Световно първенство за юноши и девойки. Българската група състезатели бе трета по численост и наброява 82 мъже, жени и подрастващи, а най-много са руснаците – 118. Боевете започнаха на 7 декември и приключиха 9 декември. По време на втория ден от Световното първенство по карате киокушин България завоюва вицешампионска титла и три бронзови отличия. Миглен Димитров бе отличен със сребърен медал.  Бронзови отличия бяха връчени на Ивон Тенева и Теодора Попова (категория 12 и 13-годишни), както и на Васил Димитров (кат. 16 и 17-годишни). На Европейското по карате киокушин за мъже, жени и ветерани българинът Кристиян Дойчев стана европейски шампион с победа срещу руснака Гнел Арамян. Българите завоюваха още 9 медала.  Едни от най-големите имена в карате киокушин пристигнаха в морския град, специално за мащабните първенства по бойни изкуства. Сред официалните лица присъстваха Шихан Анджей Древняк (9 дан), Шихан Антонио Пинеро (9 дан) – президент на Kyokushin World Federation (KWF), Шихан Дейвид Питхол (7 дан) – вицепрезидент на Международната федерация по карате (IFK), Шихан Рамил Габасов (5 дан), Сенсей Александър Пичкунов – генерален секретар на KWU (4 дан). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Кралев награди победителите от Европейското първенство по карате киокушин"}
{"url": "https://trud.bg/%e2%80%8b%d0%ba%d0%b8%d1%82%d0%b0%d0%b9-%d0%b8%d1%81%d0%ba%d0%b0-%d1%81%d0%b0%d1%89-%d0%b4%d0%b0-%d0%be%d1%82%d1%82%d0%b5%d0%b3%d0%bb%d1%8f%d1%82-%d0%b7%d0%b0%d0%bf%d0%be%d0%b2%d0%b5%d0%b4%d1%82%d0%b0/", "text": "Китайското външно министрество извика днес американския посланик, за да изрази „силен протест“ срещу ареста в Канада на финансовата директорка на „Хуауей текнолъджис“ и заяви, че САЩ трябва да оттеглят заповедта  , предаде Ройтерс. Мън Ванчжоу – главен финансов директор на компанията, беше арестувана в Канада на 1 декември. Очаква я екстрадиция в САЩ, които твърдят, че тя е прикрила връзките на компанията си с фирма, опитала се да продава техника на Иран в нарушение на санкциите. Мън е дъщеря на основателя на „Хуауей“. Китайският заместник-външен министър Ли Юйчън каза на посланика на САЩ Тери Бранстад, че страната му е отправила неприемливо искане към Канада да задържи Мън докато тя минавала през Ванкувър, съобщи китайското външно ведомство. „Действията на САЩ сериозно нарушават законните и справедливи права на китайска гражданка и в същността си са изключително противни“, каза Ли на Бранстад. Мнението му е сходно с това, което той изрази пред канадския посланик вчера. Китай настойчиво иска САЩ да обърнат внимание на сериозната и справедлива позиция на Китай и да оттеглят заповедта за арест на Мън, посочи Ли. „Китай ще отвърне по-нататък, в зависимост от действията на САЩ“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " ​Китай иска САЩ да оттеглят заповедта за арест на директорката на „Хуауей“"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d1%83%d1%87%d0%b5%d0%bd%d0%b8-%d0%bc%d0%b0%d1%81%d0%be%d0%b2%d0%b0%d1%82%d0%b0-%d1%81%d0%bc%d1%8a%d1%80%d1%82-%d0%bd%d0%b0-%d0%b2%d0%b8%d0%b4%d0%be%d0%b2%d0%b5/", "text": "Голямото измиране на видовете преди 250 милиона години вероятно се е дължало на затоплянето на океаните, което е изчерпило кислорода от водата, съобщи Асошиейтед прес. Недостигът на кислород във водата е причинил масовата смърт на морските животни, особено по-далече от екватора. Досега специалистите мислеха, че голямото измиране на видовете, при което са изчезнали около 90 процента от морския живот и 70 процента от живота на сушата, е причинено от вулканични изригвания. Със сложни компютърни симулации екип от университета на Вашингтон установи какво се е случило в океаните след изригването на вулканите – нивата на парниковия въглероден двуокис се е увеличил 12 пъти повече от днешното ниво. По тази причина океанската температура се е покачила с около 11 градуса Целзий. Учените са анализирали десетки съвременни видове, за да видят какво би се случило с тях в по-топла и бедна на кислород вода. Притеснението на специалистите е, че подобен сценарий очаква планетата ни, ако глобалното затопляне не бъде ограничено. Ако парниковите емисии останат на сегашните нива, до 2300 г. ще станем свидетели на 35 до 50 процента от изчезването на видовете през голямото измиране в пермския период. Според палеонтолога Пол Уигнол от университета на Лийдс и най-мрачният сценарий не очаква 10 градуса затопляне. Затова би трябвало да ни делят хилядолетия от такова изчезване на видовете. Той обаче добави, че би било достатъчно лошо да бъде достигнати и 10 процента от този брой. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Според учени: Масовата смърт на видовете преди 250 млн. години вероятно се е дължало на затоплянето на океаните"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b2%d1%8a%d0%b2-%d1%84%d0%b5%d0%b9%d1%81%d0%b1%d1%83%d0%ba-%d0%b2%d0%bb%d0%b0%d1%81%d1%82%d1%82%d0%b0-%d1%81/", "text": "„Току-що разговарях с кмета на Кресна Николай Георгиев, който за втори път застава до протестиращите жители на общината. Разбрах, че днес срещу жени, излезли да изразят свободно мнението си, от полицията е употребена сила и те са били блъскани“. Това написа председателят на НС на БСП Корнелия Нинова във Фейсбук. Тя добавя, че масово в Благоевград се съставят актове на хората. „Властта се крепи с репресии. Миналата седмица бях информирана, че на полицаите е казвано, че ако не спрат протестиращите, ще бъдат уволнени. Борисов, авторитарната власт и полицейщината не могат да спрат гнева и справедливите искания. Всеки може да изразява волята си свободно, в свободна и правова държава“, категорична е Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.12.09", "title": " Корнелия Нинова във Фейсбук: Властта се крепи с репресии"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bd%d0%b0-%d0%bc%d0%b0%d0%bb%d1%86%d0%b8%d0%bd%d1%81%d1%82%d0%b2%d0%be%d1%82%d0%be-%d0%b2-%d0%b1%d0%b5%d0%bb%d0%b3%d0%b8/", "text": "Белгийският премиер Шарл Мишел състави правителство на малцинството в неделя, след като фламандската националистическа партия напусна   заради подкрепата за миграционния пакт на ООН, предава АФП. Новият фламандски алианс, най-голямата от четирите партии на досегашната коалиция, по-рано бе заплашила да се оттегли, ако Мишел подкрепи Пакта за миграцията. Белгийският крал Филип прие оставките на министрите на Алианса в неделя след среща с Мишел в кралския дворец, според изявление. Мишел също така представи на краля списъка със заместниците на оттеглилите се министри  Оттеглянето на фламандската партия означава, че Мишел няма да разполага с парламентарно мнозинство пет месеца преди парламентарните избори, насрочени за края на май. Той заяви, че е създадена „отговорна коалиция“ и призова за „диалог с парламента“, предупреждавайки за риск от предсрочни избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Правителство на малцинството в Белгия след разпадането на управляващата коалиция"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%85%d0%b0%d0%bd%d1%83%d0%ba%d0%b0-%d0%bd%d0%b8-%d0%bd%d0%b0%d0%bf%d0%be%d0%bc%d0%bd%d1%8f-%d0%b4/", "text": "В нашите ръце и сърца е волята да помагаме на светлината да си проправя път през мрака и да се върши добро. Това заяви президентът Румен Радев в Централната софийска синагога, където заедно със съпругата си Десислава Радев присъстваха на отбелязването на Ханука, съобщиха от пресслужбата на „Дондуков 2“. С участието в ритуала Румен Радев продължава институционалната традиция българският държавен глава да уважи еврейска общност за празника. Президентът запали основната свещ от ритуалния свещник ханукия, която символизира чудото на светлината. Преди това представители на три поколения си предадоха свещ, като последният – малко момиче, я даде на Десислава Радева, а тя – на държавния глава. „С този символичен акт, убеден съм, препотвърждавам волята на народа ни да живеем във взаимно уважение и разбирателство, да бъдем рамо до рамо и в успехи, и в изпитания“, заяви президентът пред събралите се в синагогата. Държавният глава посочи, че живеем в тревожно историческо време, в което агресивният национализъм и ксенофобията все по-отчетливо надигат глас. Днес е наш ред да заявим ясно и отчетливо, че любовта към отечеството не означава омраза към другия, че тя не трябва да бъде агресивна и креслива, а мъдра и просветена, призова президентът. „Дори и в днешния тържествен момент не можем да забравим, че през отминаващата година бяхме свидетели на убийства с антисемитски подбуди в Европа и по света. Не бяха пожалени дори и хора, отишли на съботна молитва в синагога“, отбеляза Румен Радев и допълни, че всяко поколение е призвано да води своята битка за доброто. Президентът припомни идеала за по-справедлив свят на множеството смели българи, които в годините на Втората световна война са се изправили срещу хитлеро-фашизма. „Българският народ се обедини, за да сътвори чудото на спасението, като не пусна своите евреи и така се нареди измежду праведниците“, заяви държавният глава. Румен Радев призова да помним историческата истина и да не допускаме нищо да не бъде забравено. По думите му паметта за достойните е най-мощното оръжие срещу призраците на миналото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Президентът Радев: Ханука ни напомня да помагаме на светлината да си проправя път през мрака"}
{"url": "https://trud.bg/%d0%b2-%d1%82%d0%b5%d0%b6%d0%ba%d0%be-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5-%d0%b5-%d0%b5%d0%b4%d0%bd%d0%b0-%d0%be%d1%82-%d1%80%d0%b0%d0%bd%d0%b5%d0%bd%d0%b8%d1%82%d0%b5-%d0%b6%d0%b5/", "text": "Неправилно изпреварване е вероятната причина за  , при която загина жена на 65 години, а седмина бяха ранени от сблъсъка на двете коли на разклона за с. Саранци, на 5 км от София, предаде  Сред ранените има 3 жени и 2 деца на възраст около 6-7 години. С болки в гърдите и затруднено дишане е 59-годишен мъж, приет в   след катастрофата. Жена на 39 години, която също е пострадала при челния сблъсък, е с фрактура на подбедрицата, съобщават болницата. В „Пирогов“ са приети жена и мъж с двете му деца – на 7 и 10 години. Те са с наранявания по ръцете. Бащата пък има гръдна травма. 32-годишната жена, която пътувала с тях колата, е с политравма, в тежко състояние. Все още не е ясно дали тя е майка на ранените деца, предаде „ „. Една от пострадалите при катастрофата е освободена за домашно лечение. Пътят е затворен в района на инцидента, организиран е обходен маршрут.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " В тежко състояние е една от ранените жени в катастрофата край Саранци, две деца и баща им са приети в „Пирогов“"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b5%d0%bd%d0%b8%d1%8f-%d0%b2%d1%8a%d0%bb%d1%88%d0%b5%d0%b1%d1%81%d1%82%d0%b2%d0%b0-%d1%81%d1%8a%d0%ba%d1%80%d0%be%d0%b2%d0%b8%d1%89%d0%b0/", "text": "Една млада писателка (актриса, певица и художничка) направи своя дебют в литературата за деца. Жени Лечева, вдъхновена от своя съпруг – музиканта Иван Лечев, и от своя малък син Константин – написа интригуващата книга за деца „Тайният ключ или приключенията на Тит и Ярмина” (изд. „Захарий Стоянов”, 2018). Премиерата на изящното томче с авторски илюстрации събра на 9 декември над 100 деца и възрастни в Книжен център „Гринуич” в София. Авторката, която е част от трупата на Малък градски театър „Зад канала”, въведе публиката в сюжета с една забавна сцена от текста. Партнираше ѝ с друг откъс актрисата Весела Бабинова. Драматургът Юрий Дачев влезе в ролята на литературен критик, импровизирайки „сериозния” стил в това амплоа: „В днешното време има всякакви приказки. Сигурно не съм единственият, който копнее за вълшебен свят. Тази история е близка до класическите – тук има всичко, за което ние жадуваме: ухае на Коледни сладки и шоколад, двамата приказни герои потъват в една поредица от чудесни приключения. Жени Лечева е сладкодумен разказвач! Това е една книга, която сродява различните разбирания за приказното. Пътеката на доброто ни води от първата до последната страница. Героите носят в сърцата си ключ, който ние никога не би трябвало да забравяме. Между кориците на тази книга има истински театър. Дано видим сюжета и на сцена!”. Присъстващите деца прегръщаха и се снимаха с куклите-герои Тит и Ярмила. Издателят Иван Гранитски прибави акцент в кукленото шоу с думите: „Тук се разиграва модерен театър, това не е класическа премиера на книга… Жени е едно от доказателствата, че когато човек е талантлив, той е такъв във всичко! Нейните илюстрации се характеризират с естественост и лъчезарност. Те внушават благородство, доброта… Това е една много добра книга!” На пръв поглед всички в този приказен роман са ни познати – елфи, джуджета, елени, разбойници. Кой обаче притежава ключа да нарича вълшебствата и те да се сбъдват? Това е малкият Константин. „Тайният ключ или приключенията на Тит и Ярмина” повежда децата по пътя на мечтите и тяхното сбъдване, това е роман за любовта, истинското приятелство, за магията на чудесата, които могат да ни следват не само в приказките, но и в реалния живот. Докато децата разгръщаха този нов за тях безценен дар, Иван Лечев омайваше възрастните с чаша вино. Ето как пред Коледа малките читатели ще бъдат зарадвани с един стойностен подарък. Стига възрастните да не са забравили какво са обичали някога.", "date": "2018.12.09", "title": " Приключения, вълшебства, съкровища"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%84%d0%b5%d0%bd%d0%be%d0%b2%d0%b5-%d1%81%d0%b5-%d1%81%d1%80%d0%b5%d1%89%d0%bd%d0%b0%d1%85%d0%b0-%d0%bb%d0%b8%d1%87%d0%bd%d0%be-%d1%81-%d1%83%d1%87%d0%b0/", "text": "Стотици фенове на „Фермата: Съединение“ се събраха в столичен мол в събота, за да се срещнат на живо с участниците от четвъртия сезон на шоуто. От рано сутринта на мястото на събитието чакаха семейства, млади хора и по-възрастни почитатели, които имаха желание да се снимат и да поговорят със своите любимци от шоуто. В рамките на два часа редови и популярни участници успяха да се видят и поговорят с най-запалените си фенове, сред които най-младият бе на 1 година, а най-възрастният – на 78. Най-голям интерес сред присъстващите предизвикаха вокалистът на D2 – Дидо, Роман, Лилия, Александра, Калоян и волейболната звезда Владо Николов.  Специално за събитието, което за първи път събра извън стопанството отпаднали и настоящи участници, дойдоха хора от всички краища на страната. Част от тях пропътуваха стотици километри в съботната сутрин и търпеливо изчакаха реда си, за да поздравят и да се снимат с любимите си звезди. Всички те ще се съберат отново заедно на големия финал на шоуто на 16 декември, когато финалистите ще се изправят в битка за зрителския вот и голямата награда от 100 хиляди лева.", "date": "2018.12.09", "title": " Стотици фенове се срещнаха лично с участниците от „Фермата: Съединение“"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d1%81%d1%82%d1%80/", "text": "Интензивен е трафикът за товарни автомобили на изход на ГКПП „Лесово“, ГКПП „Капитан Андреево“, ГКПП „Дунав мост -Видин“ и ГКПП „Дунав мост – Русе“. Това съобщиха от пресслужбата на ГД „Гранична полиция“. Данните са към 18.00 ч. На българо-гръцката граница на граничен контролно-пропускателен пункт „Кулата“ трафикът е интензивен за товарни автомобили на изход. На границата със Сърбия и Македония движението се извършва нормално на всички гранични контролно-пропускателни пунктове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Интензивен трафик по границите на страната"}
{"url": "https://trud.bg/%d0%b1%d0%b0%d0%bd%d0%b5%d0%b2%d0%b8-%d1%81%d1%8a%d1%81-%d1%81%d0%bc%d0%b5%d1%82%d0%ba%d0%b8-%d0%be%d1%82-1-%d0%bc%d0%bb%d1%80%d0%b4-%d0%bb%d0%b2-%d0%b2-%d1%88%d0%b2%d0%b5%d0%b9%d1%86%d0%b0%d1%80/", "text": "Приватизаторите остават зад решетките “Факт е, че на Николай Банев са констатирани 1 млрд. лева в швейцарска банка. Колегите са поискали от властите в Швейцария сметките им да бъдат блокирани”, съобщи заместник главният прокурор Иван Гешев. Той каза, че наистина ще е трудно да се докаже пране на 1 млрд. лв., но уточни, че обвиненията срещу Николай Банев, майка му Мария и съпругата му Евгения са няколко, включително за участие в организирана престъпна група, длъжностно присвояване, неплащане на данъци и т.н. След екстрадицията им Франция, в петък спецсъдът остави Николай и Евгения за постоянно зад решетките. По думите на Гешев синът от предишния брак на Банев наистина не е “основен прокурорски свидетел”, тъй като повечето от обвиненията им се доказват не чрез свидетелски показания, а с документи и счетоводни експертизи. Както писа “Труд”, в събота синът Николай Николаев Банев излезе с писмо до медиите, в което зави, че баща му “също е сред жертвите на Евгения Банева”.  Младежът твърди, че с фалшифицирания му подпис са вършени машинации и документни измами и че води дела срещу баща си и мащехата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " Баневи със сметки от 1 млрд. лв. в Швейцария (обзор)\t\t\t"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b8-%d0%b1%d0%be%d0%bd%d1%83%d1%81%d0%b8-%d0%b4%d0%b0%d0%b2%d0%b0%d1%82-70-%d0%be%d1%82-%d1%84%d0%b8%d1%80%d0%bc%d0%b8%d1%82%d0%b5/", "text": "Около 70% от българските фирми ще раздадат на служителите си коледни бонуси, според данни от анкета сред членовете на Асоциацията на индустриалния капитал в България. 23% от работодателите обаче няма да стимулират служителите си с допълнително възнаграждение  за предстоящите празници, а 6% още не са решили. Най-голям е делът на фирмите, които ще стимулират служителите си с коледни бонуси в размер до 200 лева – 46% от работодателите. Проучването е по поръчка на bTV. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Коледни бонуси дават 70% от фирмите\t\t\t"}
{"url": "https://trud.bg/%d0%bc%d0%b8%d1%82%d1%8c%d0%be-%d0%be%d1%87%d0%b8%d1%82%d0%b5-%d1%81%d0%b5-%d0%b6%d0%b0%d0%bb%d0%b2%d0%b0-%d0%be%d1%82-%d1%83%d1%81%d0%bb%d0%be%d0%b2%d0%b8%d1%8f%d1%82%d0%b0-%d0%b2-%d1%82%d1%83%d1%80/", "text": "Димитър Желязков-Митьо Очите, писал сълзливи писма до българския консул в Одрин, в които се оплаквал от условията в турските арести. “Така чух”, каза заместник-главният прокурор Иван Гешев. Преди седмица Гешев пътува до Анкара в делегация с главния прокурор Сотир Цацаров. По-късно стана известно, че една от обсъжданите теми била екстрадицията на Митьо Очите. Съдът в Истанбул вече е разрешил връщането на Очите в България, сега по административен ред предаването му трябва да се съгласува с правосъдното, вътрешното и външното министерство на Турция. През годините Митьо Очите е лежал в различни български арести и затвори и може да направи сравнение с тези в южната ни съседка.  ", "date": "2018.12.09", "title": " Митьо Очите се жалва от условията в турските килии"}
{"url": "https://trud.bg/%d0%b1%d0%b5%d0%bd%d0%b7%d0%b8%d0%bd-%d0%b8-%d0%b4%d0%b8%d0%b7%d0%b5%d0%bb-%d0%bf%d0%be%d0%b5%d0%b2%d1%82%d0%b8%d0%bd%d1%8f%d1%85%d0%b0-2/", "text": "Бензинът и дизелът у нас поевтиняха с шест стотинки за литър в първата седмица на декември, показват данни на специализираната интернет платформа fuelo.net. Средната цена на литър А95 стигна до 2,00 лв. на бензиностанциите в страната, а нафтата се продава по 2,20 лева за литър. Спадът в стойностите на бензин и дизел е съответно с 6 стотинки за седмица и с 30 и 18 стотинки на месечна база. С 5 стотинки до 0,99 лева за литър се понижава и цената на пропан-бутана. За месец той отбелязва и поевтиняване от 10 стотинки за литър. Междувременно на световния пазар петролът поскъпна с близо 5%, след като страните от ОПЕК и съюзниците се споразумяха за намаляване на добивите с 1,2 млн. барела на ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Бензин и дизел поевтиняха"}
{"url": "https://trud.bg/%d1%83%d0%ba%d1%80%d0%b0%d1%81%d1%8f%d0%b2%d0%b0%d1%82-%d0%b2%d0%b8%d1%82%d0%be%d1%88%d0%ba%d0%b0-%d1%81-%d0%ba%d0%b0%d1%80%d1%82%d0%b0-%d0%bd%d0%b0-%d0%b2%d0%b8%d1%82%d0%be%d1%88-2/", "text": "Карта на Витоша ще замести фонтана на кръстовището на бул. “Витоша” и ул. “Парчевич” в София, който бе премахнат под обществен натиск. Автор на проекта за мозайката е проф. Боян Добрев, преподавател в катедра “Стенопис” на Националната художествена академия. За изграждането й е пусната обществена поръчка, според която работата струва 50 000 лв. без ДДС. Тя може да се осъществи за 40 дни, но не се знае кога ще започне, защото още не е осигурено финансиране. Артинсталацията ще изобразява красиви места във Витоша, сред които хижа Алеко, Златните мостове, Черни връх, Боянската църква. Тя ще бъде изработена от гранит и цветен гранитогрес с размери 7.5 на 7.5 метра. Мозайката ще бъде с 2 см дебелина и с максимално трайни материали, защото е предвидена за улична настилка и по нея ще минават много пешеходци.", "date": "2018.12.09", "title": " Украсяват „Витошка“ с карта на Витоша\t\t\t"}
{"url": "https://trud.bg/%d0%b1%d1%83%d0%bc-%d0%bd%d0%b0-%d1%82%d1%83%d1%80%d0%b8%d1%81%d1%82%d0%b8-%d1%82%d0%be%d0%b2%d0%b0-%d0%bb%d1%8f%d1%82%d0%be-%d1%87%d0%b0%d0%ba%d0%b0-%d1%81%d0%b5-5-%d1%80%d1%8a%d1%81%d1%82-%d0%b8/", "text": "Рекорден ръст на чуждестранните туристи през изминалия летен сезон и очакван силен зимен сезон – тези тенденции, подкрепени със статистически данни бяха представени от министъра на туризма Николина Ангелова в НС, след питане на депутатите Ася Пеева и Павел Христов. По данни на министър Ангелкова последните 3 години бележат рекордни резултати в отрасъла, а сред мерките за запазване на тази тенденция е и удължаването на летния и зимен сезон. „По данни на БНБ приходите от международен туризъм за януари-септември 2018 г. възлизат на 3 млрд. 200 евро, като ръстът спрямо същия период 2017 г. е 7%. До октомври тази година над 8 400 000 са чуждестранните туристически посещения, те нарастват с близо 5 % за същия период година по-рано“, заяви Ангелкова. По отношение „крилата“ на сезона само за май 2018 г. общият брой чуждестранни туристически посещения в България е близо 715 000, ръстът спрямо май 2017г . е 15,8%. За май и септември общият брой посещения е близо 1 700 000 чужденци или общ ръст от 9,8 %. Приходите от международен туризъм за двата посочени от Ася Пеева месеци възлизат на 680 млн. евро. По данни на ресорното министерство изминалия летен сезон е бил особено успешен, а заложените преди началото му прогнози са били реализирани. За юни-септември 2018 общият брой туристически посещения на чужденци е бил близо 5 500 000. Ръстът спрямо същия период миналата година е над 4%. , като се работи в посока устойчивост на България като предлагана дестинация. Юни-август тази година 41% от осъществените почивки от български граждани са били в страната ни, те са посетили не само Черноморието, но и вътрешността на страната. По този начин се насърчават и развиват културно-историческите дестинации, създаването на винено-кулинарни маршрути, обхващащи над 100 общини. В отговор на въпроса на бургаския депутат бяха изнесени и прогнози за предстоящия зимен сезон. „Очакваме над 5% увеличение на чужденците, интерес има от Великобритания, Турция, Гърция, Русия и др. Миналогодишният зимен сезон беше най-успешният от влизането на България в ЕС по брой посещения на чужди туристи. За декември 2017-март 2018 те са били над 1 650 000 или 12% ръст“, допълни ресорния министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Бум на туристи това лято, чака се 5% ръст и през зимата"}
{"url": "https://trud.bg/%d1%83%d0%b8%d0%bd%d0%be%d0%bd%d0%b0-%d1%80%d0%b0%d0%b9%d0%b4%d1%8a%d1%80-%d0%bd%d0%b5-%d0%bc%d0%b8-%d0%bf%d1%83%d0%ba%d0%b0-%d0%be%d1%82-%d0%bf%d1%80%d0%b8%d0%ba%d0%b0%d0%b7%d0%ba%d0%b8%d1%82%d0%b5/", "text": "Уинона Райдър е една от иконите на 90-те години. Тя изгради репутация на секси бунтарка, която участва в смели и художествено издържани холивудски филми и не се страхува да експериментира. Райдър има роли в творби като “Едуард с ръцете-ножици”, “Невинни години”, “Малки жени”, “Пришълец: Възкресение”, “Дракула”, “Бийтълджус” и други. Тя имаше богато отразена от медиите връзка с Джони Деп, но в един момент славата и други фактори предизвикваха колапс в живота на актрисата. Официалното публично падение на Райдър символично идва с края на нейното десетилетие – 90-те. През 2001-а тя е арестувана след като се опитва да открадне дизайнерски дрехи и аксесоари от тузарски магазин в Бевърли Хилс на стойност няколко хиляди долара. Тя е неадекватна и на наркотици. Инцидентът осветява кризата в живота на звездата. Уинона признава за борбата с депресията и играта с дрогата. Краят на 90-те носи крах за една от кралиците на епохата. Но напоеното с носталгия съвремие ? поднесе възможността за възкресение и изкупление, а тя се възползва благодарение на перфектно озаглавения сериал “Странни неща”. – Уинона, как Ви се отрази огромния световен успех на научно-фантастичния сериал “Странни неща”? – Беше великолепно преживяване. “Странни неща” спаси кариерата ми и ми се случи в точния момент. Такъв разкошен екип и толкова интересна история. Носталгичен шедьовър, който върна спомените ни от 80-те години и оплете елементи от творчеството на Спилбърг, Карпентър и Кинг в една цялостна вселена от образи и идеи, към които хората просто искаха да се завърнат. А с успеха на сериала и аз се завърнах. Но не страдах особено от липсата на внимание към мен. Или пък от прекаленото внимание, когато името ми беше замесено в скандали и спекулации. Не ми пука от приказките за мен. Това е важно качество за всеки в този бизнес. – Какво мислите за вашата репутация на вечна бунтарка? – Трудно е човек да контролира общественото мнение за себе си. Донякъде съм съгласна с оценките на тези, които смятат, че не се вписвам в типичното холивдудско клише, но не съм и от хората, които искат съзнателно да култивират някакъв специфичен публичен образ. – Може би това усещане за бунт е семейна черта. Вашите родители са творци от хипи средите, а Вие сте кръщелница на психеделичния гуру и легенда на контракултурното движение от 60-те години на миналия век Тимъти Лиъри. Доколко израстването в такава среда ви повлия? – Нетрадиционните идеи и лайфстайл привички на родителите ми и Лиъри са от ключово значение за моето съзряване. Тимъти имаше нещо като наръчник със заглавие “Как да използваш мозъка си”. Там той пише: “За да мислиш самостоятелно, трябва да подлагаш на съмнение авторитетите и да се учиш как да се поставяш в състояние на отвореност на съзнанието, хаотична, объркана уязвимост, за да се информираш.” Той ми подари своя часовник, който аз все още нося. Много е хубав. И много типичен за Тим. – Какви бяха отношенията Ви с него? – Бяхме много близки. Той се държеше до голяма степен като кръстник. Помагаше ми с домашните, водеше ме на мачове. Но никога не съм присъствала, когато е взимал наркотици. Всъщност помня няколко момента, когато хора са били изхвърляни от къщата за такива неща. Тим много ме защитаваше. Той е един от най-впечатляващите хора, които съм срещала, и ми липсва всеки ден. – В какви условия израснахте? – От 7 до 10-годишна възраст живях с нашите в отдалечена комуна, без електричество, в Северна Калифорния, със седем други семейства. Като бях на 10 години семейството ми се премести в Петалума, Калифорния. Тогава вече бях пънкарка с къса прическа, която си направих в чест на Бъгси Малоун. Бях аутсайдер и още в първите дни в училище група момичета ме помислиха за слабо и женствено момче и ме пребиха с викове “Хей, педалче!”. Години по-късно срещнах една от насилничките, която не ме разпозна като своята жертва, но ме знаеше като младата звезда Уинона Райдър. Момичето поиска автограф, но аз я разпознах и й казах да си го начука. – Кога за пръв път усетихте вкуса на славата? – Имах огромен артистичен апетит и успях да си осигуря редовни и важни роли още в тийн годините. Станах звезда с “Бийтълджус” и “Опасно привличане”. Успехът обаче се разгръщаше паралелно с депресията, пищните холивудски партита, влюбването в неподходящите гаджета и взимането на наркотици. В един момент от живота ми всичко беше като в мъгла. Бях на викодин, диазепам, оксикодон и други вещества, за да се справя със стреса. Друсах се, за да избягам от капаните на славата и на собствената си нестабилна психика. – Коя ранна роля е най-важна за Вас? – Може би е “Опасно привличане”. Филмът е шокираща за времето си сатира за тийнейджърските самоубийства. С тази роля аз си отмъстих за тормоза в училище. Изиграх променило се популярно момиче, което с помощта на новопостъпил в училище социопат, изигран от Крисчън Слейтър, започва да убива популярните си съученички и да представя случките като самоубийства. В началото продуцентите не ме искаха, защото не смятаха, че съм привлекателна, не бях достатъчно красива за тях. Получих сценария от Майкъл Макдауъл, сценариста на “Бийтълджус”, и им се обаждах нонстоп. Отидох да се видя с тях, бях се издокарала и им казах, че дори не трябва да ми плащат. Толкова много исках ролята. Това беше първият път, когато играх полупривлекателна героиня. – А в “Едуард с ръцете-ножици” вече играете красавицата на града. Как се възприехте в образа на сладка американска блондинка? – Постоянно се шегувахме с режисьора Тим Бъртън за естетиката на моята героиня. Казвах му, че да ме пъхне в костюмче на мажоретка и да ми сложи руса перука е просто скандално. Не знам какво бях направила, за да заслужа това!", "date": "2018.12.09", "title": " Уинона Райдър: Не ми пука от приказките за мен\t\t\t"}
{"url": "https://trud.bg/%d0%b8%d1%81%d0%ba%d1%80%d0%b0-%d1%80%d0%b0%d0%b4%d0%b5%d0%b2%d0%b0-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2-%d0%b1%d0%b5%d0%b7%d0%b4%d1%83%d1%85%d0%be%d0%b2%d0%bd%d0%be-%d0%b2/", "text": "– Искра, предстои ти голям коледен концерт – “Незабрава” на 13-ти декември в зала 1 на НДК, посветен на песните и творчеството на големия Тончо Русев. Защо реши да направиш концерт, точно с неговите песни? – На един от традиционните ни коледни концерти преди повече от десет години, бях направила голям блок с песни на Тончо Русев, като поканих и него и го представих, а той след това ме изненада с думите – Искра, никой преди не е правил това за мен! Това наистина ме изненада, макар че защо да ме изненадва, след като ние не си ценим достатъчно значимите и достойни хора. Някои ги оценяваме, след като са ги признали първо в чужбина и се завръщат вече със славата от там. В този ред на мисли, когато Тончо вече го няма и ни напусна, реших, че точно в коледните празници, защото те са най-красивите, можем да направим един концерт със златните му хитове, защото те са толкова мелодични, с такива прекрасни текстове, толкова ще зарадват публиката и тя в празничните дни ще преживее един прекрасен миг с него. – В концерта ще участват някои от най-популярните родни изпълнители, как се спря точно на тези имена? – Поканила съм няколко от най-големите ни поп изпълнители, които са имали щастието да изпеят едни от най-значимите му песни – Васил Найденов, дует “Ритон”, Веско Маринов, Силвия Кацарова, както и Виктор Калев. Щастлива съм, че всички с голяма радост приеха предложението ми да участват в този концерт. За всеки един от тях мога да кажа, че ще даде всичко от себе си и ще стане една прекрасна, радостна и щастлива вечер, посветена на Тончо. – А имаш ли незабравим спомен с големия ни композитор? – Мога да кажа, че бяхме приятели и аз имам голям възторг и преклонение към него. Всеки път, когато се видехме някъде се смеехме, защото той ми казваше – Искра, трябва да ти напиша една песен, толкова харесвам гласа ти! А аз – да, трябва, на следващия път отново ми казваше – трябва да ти напиша, а аз – да, трябва…но така си и остана…Можех да имам един прекрасен подарък от него, но за съжаление закъсняхме. Искам да споделя, че Тончо беше изключително скромен. А той е най-продуктивният ни композитор, с повече от 1000 песни и забележи колко от тях са хитове, които се пеят и знаят от няколко поколения, но гениалните хора са скромни, като цяло. – Коя песен на Тончо Русев ти е любима? – Много са, не е само една, но за мен много скъпа е “Незабрава”, която изключително много ме вълнува и направо ти влиза в сърцето. – Според теб, как се стигна от такива мелодични и стойностни песни, с текстове на големи поети – до такива изпълнения, като “Яката дупара”, или “Антилопа”? – Наистина не знам, просто мисля, че духовността падна страшно и затова в това бездуховно време такива недомислици могат да си пробият път! Също така прави впечатление това, колко малко се пуска по радиата стойностната българска музика, но това го говорим и го знаем от години, обаче положението не се оправя. Мога да кажа, че аз въобще не слушам този тип песни, но за съжаление младежта ги слуша и дори ги знае наизуст, което е много тъжно. – Тази подмяна на ценностите виждаш ли я така силно и в други сфери? – Ох, виждам я, разбира се. Някак си ценностите във всички сфери започнаха полека-лека да се подменят. Например българите, като сме в чужбина, сме много работливи – там не могат да се оплачат от нас, докато тук се измързеливихме страшно, на никой не му се работи и не знам на къде отиваме! Не съм особено оптимистично настроена, защото най-важното е духът на един народ, той го крепи във всички тежки и хубави моменти, той ни дава сили и надежда да продължим, но няма ли го – загубени сме, а днес много малко ни е останал. – Ти имаш два незабравими дуета – с Маргарита Хранова и с Михаил Белчев. С кои други изпълнители би искала да направиш съвместна песен? – С Васил Найденов бих направила, но по принцип не искам да правя дуети, приятно ми е песента да си е моя. – А подготвяш ли нови изненади на театралната сцена? – Да, ето сега например вече за втори път гостуваме в Цариброд – с представлението ни “Втори меден месец”. Иначе последната ни премиера “Женско царство”, както и “Вик за любов” преминават с огромен успех и препълнени зали навсякъде, където ги играем. Програма ни за януари е вече готова, готвим и тази за февруари, а в края на януари започваме репетиции и за новата ни пиеса. – Партнирала си си с много от най-известните ни актьори, а с кой холивудски актьор и в какъв филм би си помечтала да се снимаш? – С Робърт Де Ниро, особено като беше малко по-млад, както и с Кевин Костнър. Изпуснахме ги тях! (Смее се.) Бих се снимала с тях в някой страхотен филм с фатална любов вътре между нас. – Ти си красива жена. Кой е най-романтичният начин, по който някой мъж те е ухажвал? – Не мога да се оплача, била съм наистина красиво ухажвана и обичана, и това го пожелавам на всеки – да има обич, много обич около себе си и положителна енергия. – Каква е ролята на любовта в живота ти и кога ти липсва най-много твоят съпруг? – В една от пиесите, в които играех, имах такава реплика: Ние се раждаме, живеем и умираме, за да изпитаме онова велико чувство -любовта и ако не сме го изпитали – за какво сме се родили и живели?! Любовта е движещата сила в живота ни. Да, много ми липсва съпругът ми Кирил Станулов – страшно много! Лошо е да останеш самотен и според мен едно от най-страшните неща в живота е самотата. – Какво обичахте най-много да правите заедно? – Той обичаше страшно много да пътуваме и винаги в началото на януари пътувахме на някое много красиво, екзотично място и прекарвахме там едни прекрасни две седмици – това ми липсва много сега. Последно с него бяхме на остров Аруба. Пазя си и снимки от там, но да ти призная понякога не ми се иска да ги разглеждам, защото ми навяват тъжни спомени. – А в момента влюбена ли си? – Не в този смисъл, но в работата си съм винаги влюбена! – Дъщеря ти Елена през миналата година те дари с внуче. С какви емоции те зарежда малкия и глезиш ли го? – Това е най-хубавото нещо, което ми се е случило напоследък. Много сладко същество, което обръща живота ти с хастара навън. Прекрасна рожба, за съжаление сега покрай концерта много малко време ми остава да го виждам, но като съм с него толкова ме зарежда с хубави емоции и ме прави толкова щастлива, че не се ядосвам за нищо. – Ти май вече искаш още едно внуче? -Да, и едно, и две, и три! (Смее се.) – Като по-малка Елена искаше ли да стане актриса, като теб и сега с какво се занимава? – Тя в момента още е в отпуск по майчинство и си гледа детето, а иначе е пиар на театъра, но дори сега продължава да има много работа покрай концерта. Тя никога не е искала да стане актриса, въпреки че понякога се блазнеше от красивата страна на нашата професия, но също така виждаше и колко е сложно, трудно и изморително на моменти, например когато е седяла по цели дни и ми е подавала текст, докато се готвя за някоя роля .В крайна сметка не се въодушеви. Покрай това обаче се е случвало да знае целите ми роли наизуст! – А каква тъща си и зет ти, като мед ли е? – Ами, по принцип аз не се бъркам в техния живот, ако те искат да ми споделят нещо с голямо удоволствие давам съвет, говорим по темата и я обсъждаме, но иначе не се меся. Те живеят съвсем близо до мен и често са при мен, а на празниците задължително сме заедно. Разбираме се добре, засега. – Малин Кръстев признава, че покрай актьорската професия никой не може да го излъже. Ти добила ли си това качество да разбираш, когато те лъжат и усещаш ли кога политиците не са искрени? – Между другото, усещам хората още от първия миг и никога не съм се лъгала, в този смисъл винаги съм искала, а особено напоследък – да се обграждам с хора, които излъчват положителна енергия. Интересно е, че и в къщи се допитват до мен с такива въпроси – мамо, какво мислиш за този човек? А за политиците, според мен всички ги усещаме като лъжат – те са доста прозрачни. Винаги трябва да смъкваме едни 50 процента от това, което казват! Е, не всички, разбира се. – Кой е най-забавния слух, който си чувала, или чела за теб? – Че имам извънбрачно дете. Само не разбрах дали е момче, или момиче. – Ти си се срещала с Ванга. Би ли разказала най-необикновената случка, на която си била свидетелка при нея? – Ванга помогна много на мои приятели, на които двете момчета загинаха блъснати от кола. В най-тежките за тях мигове ги извика и им каза, че децата са добре, да бъдат спокойни и да не страдат. Такива неща сподели с тях, които бяха известни само в семейството им. И те повярваха. – Била си близка и с Андрей Баташов, за когото наскоро имаше концерт по повод именния му ден. С какво ще остане той в спомените ти? – Прекрасен актьор и човек, много талантлив, много чувствителен, много раним. Снимахме заедно една рекламна фотосесия за фармацевтична фирма и сега от време на време разглеждам снимките и си спомням за него с прекрасно чувство. Много рано си отиде… – В какво си намирала спасение и упование в трудни моменти? – В работата. Тя ме е спасявала в тези мигове. Също така не бива да забравяме, че отправяйки една молитва с положителна енергия, то тази енергия ни се връща. – Наближават едни от най-светлите християнски празници – какво би пожелала на теб и на всички читатели? – Преди всичко да сме здрави! Да погледнем напред с добри очи, с надежда и с възроден дух. Духът е този, който ще ни води към една, надявам се, по-добра и по-щастлива година за всички ни! Нашият гост  Магнетичната Искра Радева е сред малкото актриси, надарени както с привлекателна визия, така и с артистичен и певчески талант. Тя притежава един от най-разпознаваемите гласове у нас и е озвучавала някои от любимите сериали на родната публика, сред които са “Богат, беден”, “Птиците умират сами” и “Завръщане в рая”. Майката на популярната ни актриса също е притежавала забележителен глас и е била една от най-талантливите ученички на известния оперен певец – маестро Христо Бръмбаров. В началото Искра също тръгва по нейните стъпки и взима уроци по оперно пеене, но по-късно я привлича актьорската професия и тя е приета в последния клас на легендарния Апостол Карамитев. Първата си роля получава, още докато е студентка – и то в международната продукция “Оцеола”. След завършването тя става част от трупата на “Младежкия театър”, но през 97-ма година я напуска и основава свой театър – “Искри и сезони”, който през ноември отбеляза своята 21-годишнина. Искра радва почитателите си не само от театралната сцена, но и с организираните от нея ежегодни коледни концерти, в които събира много от най-обичаните ни изпълнители.      ", "date": "2018.12.09", "title": " Искра Радева пред „Труд“: В бездуховно време недомислици пробиват"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b0-%d0%bf%d0%b5%d1%87%d0%b0%d1%82%d0%bd%d0%b8%d1%86%d0%b0-%d0%b7%d0%b0-%d0%b4%d0%be%d0%ba%d1%83/", "text": "Незаконна печатница за документи бе разкрита при полицейска операция в Костенец, съобщават от МВР. На 4 декември по обяд, в хода на планирана полицейска операция, служители на сектор „Противодействие на икономическата престъпност“ в ОДМВР- София и колегите им от РУ- Костенец пристъпили към претърсване на частен имот в гр. Костенец, обитаван от 58-годишен криминално проявен и осъждан мъж. От адреса са иззети: пишещи машини; скенер; ксерокс; ламинатор; метална преса; множество дипломи, свидетелства и удостоверения за завършено основно, средно, висше образование и професионална квалификация; СУМПС; корици на дипломи и копия от бланки на документи; бележки с лични данни на лица, учебни заведения, населени места; метални форми с изобразени на тях букви и цифри; метални плаки- заготовки; ксерокопия на документи за самоличност; печати на учебни заведения вкл. и нотариални, както и заготовки за такива. Допълнително са открити и иззети и 98 патрона и три метални писалки за изстрелване на боеприпаси, без да е налице надлежно разрешително за законното им притежаване, както и различни други веществени доказателства, съотносими към извършваната престъпна дейност. Обитателят на адреса е задържан за срок до 24 часа, а по случая е образувано досъдебно производство. След доклад на събраните материали в Районна прокуратура- Ихтиман, 58- годишният мъж е привлечен в качеството на обвиняем за извършени от него престъпления по чл.308, ал.2, вр.ал.1 и по чл.339, ал.1 от НК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Разкриха незаконна печатница за документи в Костенец (СНИМКИ)\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bd%d0%b5%d1%81%d0%b5%d1%80%d0%b8%d0%be%d0%b7%d0%bd%d0%be-%d0%b5-%d0%b4%d0%b0-%d1%81%d0%b5-%d0%b8%d0%b7%d0%bf%d1%80%d0%b0%d1%89/", "text": "Несериозно е да се изпраща американски кораб в Черно море, САЩ изпрати такъв в арабския свят и резултатът е 10 млн. гости в Европа. Това каза лидерът на АБВ Румен Петков по време на пресконференция във връзка с кризата в Черно море. Лидерът на АБВ призова САЩ малко да си овладеят мераците. По думите му да си президент на САЩ не означава непременно да си брутален слуга на военнопромишления си комплекс. „Има обществени интереси, има интереси на ЕС и ние трябва да настояваме ЕС да каже: „стоп“, каза още Петков. „Американският президент заяви, че ще се изпрати американски кораб в Черно море. Това е несериозно. В Черно море има достатъчно НАТО. Ако Украйна държи да води стъпки и действия за присъединяване. В Черно море имаме Турция, втората армия в НАТО, имаме България и Румъния. Какво диктува да идва американски кораб тук. Има един изключителен анализ на Патрик Бюканън, един от консервативните политици в САЩ и анализатори. Той много ясно разписва нещата. Да припомним на нашите братя и сестри от САЩ, че те пращаха кораби в арабския свят, в резултат на което ние от Европа получихме 10 млн. гости. Ама ги получихме ние гостите, ние плащаме масрафа“, каза още Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.09", "title": " Румен Петков: Несериозно е да се изпраща американски кораб в Черно море"}
{"url": "https://trud.bg/%d1%81%d0%b5%d0%ba%d1%81%d0%b8-%d0%bc%d0%b8%d1%81%d1%82%d0%b5%d1%80%d0%b8%d0%b8-%d1%81-%d0%ba%d0%b0%d1%82%d1%80%d0%b8%d0%bd-%d1%83%d0%be%d1%82%d1%8a%d1%80%d1%81%d1%82%d1%8a%d0%bd/", "text": "Великолепната Катрин е основна атракция в новия трилър “State Like Sleep”, който залага на игра с жанровите кодове. Първоначално главните роли трябваше да отидат Ребека Хол и Бен Фостър, но в крайна сметка Катрин Уотърстън и Микил Хаусман. Важно участие има и големия Майкъл Шанън. “State Like Sleep” е дело на Меридит Данлък (”North of South, West of East”), която е режисьор и сценарист, и разказва за жена на име Катрин (Уотърстън), която се опитва да открие истината за двойствения живот и самоубийството на своя съпруг (Хаусман), който е известен и обична актьор. Една година след неговата смърт, Катрин получава телефонно обаждане, което я принуждава да преосмисли миналото. Катрин Уотърстън стана звезда благодарение на своята секси роля в носталгичния опус на Пол Томас Андерсън “Вроден порок”.", "date": "2018.12.09", "title": " Секси мистерии с Катрин Уотърстън"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Кола е смазана след тежък сблъсък с автобус от градския транспорт, движещ се по линия номер 15 между Пловдив и Войводиново. Инцидентът е станал на шосето в посока към селото, малко преди моста. Шофьор и неговата спътничка, които са пътували в комбито, са откарани с линейка в болница. По първоначални данни състоянието им е стабилно, информира  По първоначална информация комбито се е движело от Пловдив към селото, а автобусът в посока града. Според хора, останали на местопроизшествието, леката кола не е успяла да вземе завоя. Пътят е бил хлъзгав и мокър, заради среднощен дъжд, а отделно по него имало разсипана мазна течност. За щастие в автобуса от градския транспорт не е имало пътници, а шофьорът и кондукторът не са пострадали. Материалните щети по автомобила и рейса са големи – предната част на колата е силно смачкана, както и предницата на пътническото возило. Полиция е на мястото на пътното произшествие и изяснява причините за катастрофата. Движението е затруднено в лентата от Войодиново за Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Двама души са в болница след катастрофа между кола и автобус край Пловдив"}
{"url": "https://trud.bg/130-%d0%b3%d0%be%d0%b4%d0%b8%d0%bd%d0%b8-%d1%81%d0%be%d1%84%d0%b8%d0%b9%d1%81%d0%ba%d0%b8-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82/", "text": "През 2018 г. Софийският университет „Св. Климент Охридски“ отбелязва 130-ата година от своето създаване. Юбилейното тържество, състояло се на 8 декември в Народния театър „Иван Вазов”, се водеше от ректора проф. дфн Анастас Герджиков, който в академичното си слово припомни историята на университета, очерта развитието му и днешните реалности. В приветствието си президентът Румен Радев определи Алма Матер като светския храм на България. Бяха връчени юбилейни плакети на чуждестранни гости и на деканите проф. д-р Димитър Денков и проф. д-р Сашо Пенов; ректорите през последните 30 години бяха отличени с Почетен знак с огърлица: акад. Благовест Сендов, проф. дфн Иван Лалов, проф. дфн Боян Биолчев, чл.-кор. дин Иван Илчев. Голямата награда за литература на СУ, която се връчва на две години от 1999 г. насам, беше присъдена на проф. д-р Кирил Топалов. В словото си деканът на факултет Славянски филологии доц. д-р Бойко Пенчев отбеляза: „Нашата комисия единодушно реши, че тази престижна награда трябва да бъде връчена на проф. Топалов – писател, драматург, сценарист, учен с международна известност, дипломат, общественик, интелектуалец. Основната причина за присъждането на отличието е неговото художествено творчество. Той е личност, оставила огромна следа в историята на университета, възпитал поколения студенти, докторанти и учени. Със своите усилия той е увеличил духовния капитал на нацията”.  В краткото си слово проф. Топалов призна: „Повече от 40 години преподавах в СУ. Благодаря на колегите от двата филологически факултета, които са ме предложили за награда… Беше изключително трудно през 70-те години да бъдеш хем учен, хем писател. Това не се приемаше добре. Боян Биолчев знае това. Гледаха ни с ирония… Какви са тези – учени или писатели? Този проблем сега не съществува. Много от прерподавателите днес пишат поезия и проза наред с научната си дейност. Това е необходимата европеизация на нашата нация. Университетът чества една скромна личност като мене, затова че съм писател. Бих казал, че това е една огромна крачка! Прекланям се пред Алма Матер!” Поздравления към ръководството на СУ поднесе зам.-министърът на образованието Деница Сачева, която прочете поздравителен адрес от името на министър Вълчев „Софийският университет винаги е бил образователна институция с визия за посоката на обществената промяна. Той беше, е и трябва да остане горд пазител на ценностите, които са фундамента на всяко общество”. Почетни гости на тържеството бяха ректори от над 10 университета от Европа и света. Поздравителни адреси бяха получени от културни и образователни институции, от министерства, творчески съюзи и бизнес среди.", "date": "2018.12.09", "title": " 130 години Софийски университет\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b8%d1%8f-%d0%b1%d0%b0%d0%bb-%d0%bd%d0%b0-%d1%80%d0%b8%d1%86%d0%b0%d1%80%d0%b8/", "text": "Коледният благотворителен „Бал на Рицарите“ събра в София стотици тамплиери от цялата страна. Великият приор на Ордена у нас Румен Ралчев поздрави братята и сестрите от Велик приорат-България за отзивчивостта им по време на събитието, тъй като в рамките на вечерта се набраха средства за „Фонд даровите деца“. Традиционно тамплиерите у нас отличават на своя коледен бал граждански лица, които са с принос към обществото за съответната година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Вижте благотворителния бал на рицарите тамплиери, до който само “Труд“ имаше достъп (СНИМКИ)"}
{"url": "https://trud.bg/%d0%b1%d0%b0%d0%bd%d0%ba%d0%b5%d1%80%d0%b8-%d1%81%d0%bf%d0%b0%d1%81%d0%b8%d1%85%d0%b0-%d0%b4%d1%8f%d0%b4%d0%be-%d0%be%d1%82-%d0%b2%d1%82%d0%be%d1%80%d0%b8-%d1%83%d0%b4%d0%b0%d1%80-%d0%bd%d0%b0-2/", "text": "Банкови служители от Вършец спасиха част от спестяванията на възрастен мъж, които той се опитал да изтегли, за да даде на телефонни измамници. Часове преди това обаче дядото харизал на апашите над 14 000 лева, съобщиха от Областната дирекция на МВР в Монтана. В сряда сутринта от клона на банка в курортния град се обадили в Районното управление на МВР, че възрастен човек иска да изтегли от сметката си голяма сума пари и най-вероятно е набелязана жертва на престъпници. Служителите на реда тръгнали към банката и на улицата застигнали 78-годишният Димитър Н. При разговора с полицаите дядото разказал, че във вторник вечерта му се обадил непознат, който се представил за служител на МВР и поискал  от него да даде наличните си пари, за да бъдат заловени банда измамници край дома му. Старецът сложил в плик 14  600 лева и ги оставил пред портата на двора. Малко по-късно пликът със сумата изчезнал, но мнимият полицай поискал от пенсионера още пари. Затова на сутринта Димитър Н. тръгнал да тегли спестяванията си, но банкерите успели да спасят авоарите му. По случая е образувано досъдебно производство, апашите се издирват. Атаките на измамниците в област Монтана обаче продължават. На Никулден тяхна жертва е станала и 70-годишна жителка на Монтана. Тодорка М. също била заблудена от непознат, представил се за служител на МВР, че трябва да помогне на полицията с пари за залавяне на престъпници. Жената обаче нямала достатъчно средства и оставила в найлонов плик до контейнер пред дома си 40 лева и около 50 грама златни накити. Само от края на ноември досега в област Монтана са регистрирани седем телефонни измами  на възрастни хора, които са дали на апашите 33 540 лева и златни накити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " Банкери спасиха дядо от втори удар на „ало” измамници\t\t\t"}
{"url": "https://trud.bg/%d1%81-%d0%b0%d1%80%d0%be%d0%bc%d0%b0%d1%82-%d0%bd%d0%b0-%d0%b3%d1%80%d0%b5%d1%8f%d0%bd%d0%be-%d0%b2%d0%b8%d0%bd%d0%be-%d0%b8-%d0%ba%d0%b0%d0%bd%d0%b5%d0%bb%d0%b0/", "text": "В София за осма поредна година бе открит Немски коледен базар  Какво е най-хубавото по това време на годината? Студено е, стъмва се рано, а празниците още са далеч. Но магията на Коледа вече оживя в коледните базари из цяла Европа. Аромат на греяно вино, канелени сладки, наденички, богата украса, светлини и много музика – тези места наистина ни потапят в една красива приказка. Коледните базари водят началото си от Виена. Според някои исторически източници още през 1294 година император Албрехт Първи разрешава на виенските търговци да организират Декемврийски пазар за населението на града, но тогава още не е свързан с коледните празници. Първият писмено документиран коледен базар е в германския град Бауцен през 1384 година. Чак през 16-ти век, отново първо във Виена, базарът започва да прилича на това, което си представяме днес. “Базар на Томас” (Thomasmarkt) е проведен около Коледа и Нова година. И освен традиционните стоки като текстил и бакалски продукти, той предлагал джинджифилови хлебчета и сладкиши, които бързо станали любими на посетителите. По-късно той вече се казва “Базарът на Бъдни вечер” (Weihnachtsmarkt), но самата концепция не е се променила – това било запазено място само за малки търговци. Още тогава се провежда на градските площади и съседните на тях пешеходни зони, а на щандовете се предлага храна и най-различни предмети, свързани с коледния дух, заедно с много празнични песни и танци. Всяка вечер се играели театрални представления, обикновено със сюжет от Завета – раждането на Божия син. И до днес Виена с право се слави като коледната столица на Европа. Тази година там има 20 големи коледни базара с общо 1000 щанда, без да броим множеството малки благотворителни базари и празнично украсени будки за греяно вино. Най-известният базар е на площада пред виенското кметство. Главният герой там е огромната коледна елха. Традицията датира от 1959 г. като част от инициативата “Коледна елха за всички” и оттогава всяка от осемте австрийски провинции и Южен Тирол (най-северната италианска провинция) се редуват като доставчици на дървото. Тази година това е 28-метров смърч на 150 години от Каринтия, който за три дни пропътува разстоянието от 337 км, за да бъде празнично украсен, а на 17 ноември официално бяха запалени и светлините му. Традиционно коледните дръвчета остават украсени до Богоявление на 6 януари, а базарите са отворени до Коледа. Друго дърво, накичено с червени сърца, пък е любимо място за среща и за снимки на влюбените. Коледният базар е истинско забавление и за децата, за които има най-различни развлечения – въртележки, разходка с пони и елени, разнообразни игри, коледен експрес, пощенски офис на Дядо Коледа и много други. Непосредствено до базара, на площ от 3000 кв. м., се намира и романтичната ледената пързалка – така наречената “Малка ледена мечта”. И тя е само предвестник на голямата “Ледена мечта”, която се открива на 18 януари. Макар и да не се доближава до мащаба на виенските базари, такъв има и в София за осма поредна година. Немският коледен базар, който се намира Градската градина до Народния театър “Иван Вазов” бе открит в края на ноември. Той традиционно се радва на голям интерес и винаги е трудно да си намерите място. Освен греяно вино, вурстчета, гофрети и много играчки, на тазгодишното издание се предлагат и ръчно изработени сувенири и картички, средствата от които отиват за благотворителност. Празничен дух пред базиликата „Свети Стефан“ в Будапеща  Празничният дух блести пред най-величествената базилика “Свети Стефан” в Будапеща по време коледния базар, който много класации определят като най-хубавия в Европа. В унгарската столица по традиция се издига огромно коледно дърво, заобиколено с ледена пързалка за малки и големи. Атракция за посетителите е и мащабно светлинно 3D шоу на фасадата на “Свети Стефан”. Освен това през целия декември има десетки безплатни културни събития – балетни спектакли, музика и песни. Всяка година хиляди хора се тълпят пред повече от 100 дървени сергии, пълни с ръчно изработени занаятчийски изделия, унгарски сладкиши и напитки. Специално място на унгарските базари заема коледният сладкиш-фунийка, който е традиционен за страната. През последните години в Будапеща имаше доста засилени мерки за сигурност на коледния базар. Тогава танкове и тежковъоръжени войници охраняваха посетителите срещу евентуални терористични атаки. Решението провокира противоречиви реакции. Някои от жителите на града останаха ужасени от строгите мерки, а други се забавляваха като се снимат с бойните машини. Опашка за двуметров немски щолен в Дрезден  Германия е прочута със своите цветни и пищни празнични базари. На тях ще опознаете обичаите и традициите в изпълнена с настроение историческа среда. Берлин, Кьолн, Дрезден, Хамбург, Мюнхен, Нюрнберг и Щутгарт се славят и с едни от най-впечатлителните коледни базари в целия свят. Във всеки един от тези градове посетителите могат опитат традиционна храна и напитки като топъл шоколад и греяно вино, и да се наслаждят на прекрасните украси, музика и празнично настроение. Но всеки един от тях си има своя особеност и стил. Нюрнберг е известен със своята Christkind – момиче избрано от специално жури, за да представя града по време на коледните празненства. Дрезден е мястото от където произлиза един от най-старите коледни пазари и се слави със своя щолен – вкусен кекс със ситно нарязани захаросани плодове, покрит с пудра захар. Тази година още в първия ден хиляди хора се наредиха на дълги опашки, за да опитат от специално приготвения двуметров традиционен саксонски кейк, а парите от продажбите отиват изцяло за благотворителност. В Мюнхен има няколко по-малки пазари, които могат да се посетят, например Kripperlmarkt, известен с макета си на Рождеството Христово или Tollwood Market, който предлага богата музикална и артистична програма. Вековни традиции в Стара Прага  Чешката столица със сигурност е една от най-подходящите дестинации за тези, които искат да се потопят в коледния дух. B Прага празничните бaзapи oтвapят вpaти oт 2 дeкeмвpи и продължават дo 6 янyapи. Haй-гoлeмият ce нaмиpa нa пaвиpaния плoщaд в цeнтъpa нa Cтapия гpaд, зaoбикoлeн oт бapoкoви cгpaди. Там огромно дърво огрява дървените къщички, които ще ви потопят във вековните традиции, запазени и до днес.  В тях се продават cyвeниpи oт чeшки кpиcтaл, играчки с дърворезба, покривки с ръчна дантела, както и медени сладки с джинджифил, горещ пунш и други местни специалитети. Под звуците на прекрасна музика, може да опитате и богатото разнообразие от чешката бира, една от най-добрите в света. Подобно на някои от базарите във Виена, и тук има кът с животни, които са особена атракция сред най-малките посетители. Децата могат да се полюбуват на мини зоопарк с различни животинки. За празничната атмосфера допринасят улични музиканти и десетки хорове, които представят богата музикална програма. Точно преди Коледа продавачите на риба носят шарани в бурета, които по традиция повечето семейства приготвят пържен на Бъдни вечер, заедно с картофена салата.  ", "date": "2018.12.09", "title": " С аромат на греяно вино и канела\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%81%d0%b8%d0%bd%d1%8f%d1%82%d0%b0-%d0%ba%d0%b0%d1%81%d0%ba%d0%b0-%d0%bf%d0%be%d0%b4%d0%b0%d1%80%d0%b8%d1%85-%d0%bd%d0%b0-%d0%bf/", "text": "„В политиката, особено когато си в коалиция, трябва да се съобразяваш с партньорите, за да няма драми. Синята каска, обаче, вече я подарих на премиера Борисов. Който не е разбрал, че подобни крамоли са вредни, няма да разбере нищо и следващата година. Може ли в едно семейство да има скандали и комшиите да го уважават? Вместо да убеждаваме ГЕРБ, се разправяме със себе си“, това заяви пред   вицепремиерът Красимир Каракачанов. „Единственият въпрос, по който се наложи компромис, са пенсиите. Ние смятахме, че минималната пенсия трябва да стане 300 лева, допълни министърът на отбраната. Той е категоричен, че „няма драми в правителството и от друга страна – между нас и ГЕРБ“. „Излишни приказки и спорове са кой ще бъде евродепутат и кой – не.“ „В края на краищата хората ще оценят дали коалицията върши работа. Това е въпрос, който тепърва ще обсъждаме“, добави Каракачанов. И оцени Ангел Джамбазки като най-активния български евродепутат. „Той е подходящ кандидат, но трябва да решим заедно“, каза Каракачанов. Вицепремиерът Красимир Каракачанов изрази недоволство от липсата на напредък в работата на българо-македонската комисия, която уточнява общото историческо наследство. Каракачанов критикува българските представители в комисията, които, според него не отстояват достатъчно твърдо позициите на България. „От година и половина тази т.н. комисия на практика няма никакъв напредък. От българска страна има желание да се правят компромиси, което според мен е недопустимо, а от македонска стана има желание да се шикалкави“, каза той, визирайки работата на съвместната експертна Комисия по историческите и образователни въпроси с Македония. „Например твърдят, че цар Самуил воювал и срещу България“, каза Каракачанов и същевременно подчерта: „Не съжалявам за договора, беше крачка напред“. „Има много ясни клаузи в договора за приятелство с Македония, но в Скопие трябва да престанат да фалшифицират историята“. Според вицепремиера в Скопие трябва да се промени манталитетът и Македония не би трябвало да влиза в НАТО с този манталитет. „Като лидер на ВМРО, човек и историк и българин имам право на свое мнение и ще го защитавам“, допълни Каракачанов, но уточни, че не ангажира с това правителството. Каракачанов коментира ситуацията в Керченския пролив и евентуално искане към България от страна на САЩ. Няма искане към България за засилено военно присъствие в региона, има към Турция, каза Каракачанов. Той допуска, че това е проверка на САЩ доколко Турция е реален партньор в НАТО. Движението на външни за черноморските държави кораби може да става само в рамките на 21 дни, обясни Каракачанов. „Към България няма искане за засилване на присъствието на чужди кораби в нашите пристанища НАТО присъства в Черно море в рамките на държавите членки Турция, България Румъния. Всички черноморски страни са заинтересовани от туризъм и газопроводи, а не от военни сблъсъци. От сблъсъка в Азовско море имат интерес и руският президент, и украинският президент по вътрешнополитически причини“. Каракачанов беше категоричен, че „няма откъде да се вземат 20-25 милиарда, за да махнем всичко руско“. Така министърът на отбраната коментира въпроса за поддържането на руската военна техника. Полските МиГ-29 са три пъти повече от нашите и са по-стари, подчерта той. България не е дефинирала ясно каква е нейната политика спрямо българите в чужбина, отбеляза Каракачанов на въпрос са бъдещето на Държавната агенция за българите в чужбина и предложението за нейното закриване. Необходима е ясно разписана държавна политика. Има четири милиона българи в чужбина, напомни Каракачанов. Според него е необходимо специално министерство. „Не ме е страх, но не ми се правят предсрочни избори. Уморително е и губене на време за държавата“, отговори Каракачанов на въпрос за евентуални предсрочни избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " Каракачанов: Синята каска подарих на премиера Борисов\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d0%b1%d0%b5%d0%b1%d0%b5-%d1%80%d0%be%d0%b4%d0%b5%d0%bd%d0%be-%d0%bd%d0%b0-%d0%b1%d0%be%d1%80%d0%b4%d0%b0-%d0%bd%d0%b0-%d1%81%d0%b0/", "text": "Българското бебе, което преди близо година и половина проплака на борда на самолет на 12 000 метра височина, се готви за нов, голям полет в живота. След дни момчето, станало гражданин на света, заминава за Колумбия, където ще живее с майка си, информира  Година и четири месеца по-късно Николай е в Пазарджик. Той вече прави първите си стъпки в живота и се опитва да говори. Необичайната съдба го превърна в дете на света. Неочаквано и противно на лекарските прогнози, той се роди на борда на самолет на „Луфтханза“ по време на полет от Богота до Франкфурт. За късмет на майката сред пътниците в самолета имало трима доктори, които й помогнали. Ражда за около половин час. „Има нещо, което до ден днешен аз не мога да си го обясня. То е необяснимо. Докторът, който ме изроди, се казва Николай. Той е роден в деня, в който и Николай е роден. Имаше въпроси дали е кръстен Николай на лекаря. Отговорът е не. Николай е кръстен на дядо си – съвпадение”, разказва Десислава Хрусталева. Бебето се ражда с риск за живота – в осмия месец и на височина от 12 000 метра над Атлантическия океан. Капитанът на самолета спасява живота му, като сменил курса и приземил машината на летището в Манчестър. Николай е единственият българин с уникален акт за раждане, в който вместо град има географски координати. Мечтата на майката, която е мениджър на рафинерия за злато в Дубай, е един ден той да стане пилот. Авиокомпанията, в чиито самолет той е поел първата глътка въздух, ще поеме обучението му. Дали животът на Николай ще продължи там, където започна, само времето ще покаже. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Българското бебе, родено на борда на самолет, ще живее в Колумбия с майка си"}
{"url": "https://trud.bg/%d0%b8%d0%b7%d0%b2%d0%b5%d1%81%d1%82%d0%bd%d0%b8-%d0%b8%d1%81%d0%bf%d0%b0%d0%bd%d1%81%d0%ba%d0%b8-%d0%b0%d1%80%d1%85%d0%b8%d1%82%d0%b5%d0%ba%d1%82%d0%b8-%d0%bf%d1%80%d0%b5%d0%b4%d1%81%d1%82%d0%b0/", "text": "Едни от съвременните и известни в глобален мащаб испански архитекти – урбанисти, са поканени на конференция в София, за да представят проекта си за изграждане на нов градски център във Велико Търново. Разработката на Arenas, Basabe, Palacios от Испания беше сред най-добрите кандидатури, отличени от журито в Международния архитектурен конкурс „Ново сърце за стария град“, който се проведе във Велико Търново в периода април – юли. Испанските участници в конкурса са преподаватели в Мадридския архитектурен факултет  (Etsa Madrid). Те ще участват в международния форум „Нова София 2022“, който акцентира върху развитието на градската среда и ще се проведе в Университета по архитектура, строителство  и геодезия от 13 до 15 декември. Разработката на Arenas, Basabe, Palacios получи една от петте поощрителни награди в надпреварата за изграждане на нов градски център на мястото на Старото военно училище във Велико Търново. В концепцията си испанските архитекти поставят водеща роля на свободните централни пространства без автомобили и със запазване на съществуващата екосистема. Те предлагат изграждането на централна и надлъжна по терена на Старото военно училище пешеходна алея и напречни подземни улици, които да поемат автомобилния трафик. Паралелно се предлага своеобразен околовръстен път, както и решения за подземно паркиране. Цялостната концепция за движението не създава конфликти с пешеходните трасета и осигурява тишина в централните части на територията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Известни испански архитекти представят в София проекта си за нов център на Велико Търново"}
{"url": "https://trud.bg/%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b0%d1%82%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f-%d0%b2-%d0%b1%d0%b5%d0%bb%d0%b3%d0%b8%d1%8f-%d1%81%d0%b5-%d1%80%d0%b0/", "text": "Управляващата коалиция в Белгия се разпадна поради разногласия по Пакта на ООН за миграцията. От правителството излезе партията „Нов фламандски алианс“, съобщи днес вицепремиерът и министър на външните работи Дидие Рейндерс, цитиран от ТАСС. „Министър-председателят /Шарл Мишел/ се намира на аудиенция при краля, където ще обяви нов състав на правителството без партията „Нов фламандски алианс“, заяви Рейндерс. „Нов фламандски алианс“, най-голямата политическа партия в холандскоезичната област Фландрия, през последните седмици блокираше подписването от Белгия на Пакта на ООН за миграцията, заплашвайки с излизане от управляващата коалиция, припомня агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.09", "title": " Управляващата коалиция в Белгия се разпадна поради разногласия по Пакта на ООН за миграцията"}
{"url": "https://trud.bg/%d0%b2%d0%be%d0%b9%d0%b2%d0%be%d0%b4%d0%b8%d1%82%d0%b5-%d1%81%d0%bf%d0%b5%d1%87%d0%b5%d0%bb%d0%b8%d1%85%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f-%d1%82%d1%83/", "text": "Отборът на „Войводите” спечели Общинския турнир по футбол на малки вратички „Трифон Иванов” в Павликени. На финала те се изправиха срещу „Отборът на Машинката“ и победиха с резултат 1:0 пет минути преди финалния съдийски сигнал на второто полувреме. На трето място се класира „Червен динамит”, а четвърти останаха „Брокер инс”. 12 отбора взеха участие в Общинския турнир по футбол на малки вратички „Трифон Иванов” в Павликени тази година.  Специални гости на закриването на турнира и награждаването на победителите бяха кметът на Община Павликени инж. Емануил Манолов, заместник-областният управител на Велико Търново Ивета Кабакчиева и помощник-треньорът на ФК „Етър ВТ“ Илиян Киряков. Футболната легенда от Световното първенство в САЩ връчи на призьорите купата за първото място, златни медали на всеки от футболистите, грамота и парична награда от 300 лв. За най-млад състезател в турнира беше определен Димитър Димитров от отбора на „Билдинг къмпани”. Най-възрастен състезател се оказа Николай Пенков от отбора на „Войводите”. Със своите 16 гола за голмайстор на турнира беше обявен Кристиян Райчев от „Отбора на Машинката”. Най-красив гол вкара Огнян Горанов от „Войводите”. Светослав Димитров от „Червен динамит” беше признат за най-коректен състезател, а Димитър Раднев от „Брокер инс” – за най-атрактивен вратар. Всички те получиха индивидуални награди – парична премия, статуетка и грамота. „Благодаря на публиката, която подкрепяше своите отбори в мразовитите вечери; на екипа на Спортна зала за цялостната организация; на спомоществователите, осигурили паричните премии. Нашият земляк Трифон заслужаваше това нещо. Надявам се духът му да живее в тези млади момчета и да им дава сили да покоряват върхове във футбола. Закривам с надеждата, че догодина ще се включат повече отбори“, обърна се към публиката кмета на Община Павликени инж.Емануил Манолов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " „Войводите” спечелиха Общинския турнир по футбол на малки вратички „Трифон Иванов” в Павликени"}
{"url": "https://trud.bg/%d0%bd%d0%b8%d0%ba%d0%b8-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%bf%d1%80%d0%b5%d0%b4%d0%b8-12-%d0%b3%d0%be%d0%b4%d0%b8%d0%bd%d0%b8/", "text": "– От две седмици работим доста усърдно. Направихме програма с докторите на „Левски“ и с кондиционния треньор. Засега всичко върви по план, даже изпреварваме графика. Има още десетина дни до края на първенството. Като останалите излязат в почивка, аз си продължавам по програмата. Уговорката с ръководството и с треньора е на 8 януари да бъда в максимално добра кондиция, за да мога да направя подготовка. В последните две-три години винаги подписвах късно и през лятото, и през зимата. Наистина тялото ми има нужда от това нещо. За момента всичко върви много добре.  – Наистина съм в една добра възраст. Доста неща ми се случиха през тези 12 години, в които бях в чужбина. Както много хубави моменти, така и естествено лоши. Взех си поуките от много неща. Промених си мисленето и това е нормално, защото все пак съм на 30 години. Със сигурност в момента изцяло съм се концентрирал върху това да направя един добър полусезон до лятото. След това да видим къде сме, как сме, постигнали ли сме целите, както аз за себе си, така и клубът. И вече ще преценяваме какво правим нататък. Наистина имам доста голяма амбиция и хъс. Липсваше ми да тренирам, да съм в отборна обстановка и да се готвя за нещо през последните пет-шест месеца. В случая съм много щастлив и благодаря на ръководството на „Левски“ за поканата. Оттук нататък всичко зависи само от мен. Каквото трябва да правя, го правя. Надявам се всичко да се развие добре и 2019 година да донесе много късмет и успех на отбора.  – Ако трябва да съм честен, като върна времето назад, съм щастлив от това, което съм постигнал. Вярно е, че с мениджъра ми имахме други виждания. Няма какво да си говорим глупости и да кажа, че така съм мислил, че ще се случат нещата и ще отида в Турция или в Италия и т.н. Наистина на няколко пъти бях близо до трансфер в така мечтаната за мен Англия, в случая Премиър лийг. Три пъти пропадаше трансферът в последния момент. Два пъти заради „Твенте“ и веднъж, защото изгониха треньора. Имаше оферта черно на бяло на масата и трябваше да изчакам мача, за да мина медицински прегледи на сутринта, но паднаха 0:5 вкъщи и изгониха треньора. Три пъти тръгвам и три пъти не се случва. В годините разбрах, че всичко е съдба за мен в този живот. Явно така е трябвало да стане. Може да се случи, може и да не се случи. Не съжалявам за нищо. Правил съм много грешки, които осъзнавам в момента. Със сигурност, ако бях на този акъл тогава, нямаше да подходя в много от случаите така, но бях едно дете. На 22-23 години отиваш в Холандия, печелиш всичко в рамките на два сезона, идват да те гледат отбори като „Милан“, „Манчестър Сити“. Лъчо Танев е свидетел на всичко това. В даден момент тъкмо да направим крачката, но не се случиха нещата. Имах още една година договор, но вече си бях наумил, че няма да остана в Холандия. И тогава направихме голямата грешка, която всеки я знае и отидохме във „Верона“. Без да си проверим нещата, без да знаем за какво става въпрос. Отидох и в един момент разбрах, че вратарят е капитан на отбора и легенда на клуба. Бразилец, който е много добър вратар. Станахме приятели тогава, но реално за мен нещата не се случиха. Естествено бях малък – скарах се с треньора, със спортния директор, общо взето с всички се скарах, защото не бях щастлив. Това ми изигра лоша шега. Една година реално без футбол, пуснаха ме само в някакъв мач за купата от кумова срама. После се контузих, шест месеца бях аут след Нова година. Дойде лятото, там нямах перспектива. Стана 31 август, за четвърти пореден път трябваше да тръгвам за Англия, но пак пропадна трансфера и в рамките на 24 часа трябваше да си намеря отбор. И трите оферти бяха от три турски клуба. Избрах този с най-добрите финансови параметри, но пък после клубът взе че фалира. Като тръгнеш да догонваш нещо, вече не можем да направиш правилните решения. Но аз съм бил част от тези решения. Нито мога да обвиня някого, нито нищо. Аз съм си виновен сам. Минало-забравено! Постигнах доста неща, за които съм щастлив. Оттук нататък ще видим Господ какво ми е начертал.  – За мен лично, да. След толкова много години в главата ми никога не е било, че ще се върна в „Левски“, пък после пак да се продавам. Винаги съм си мислил, че в даден момент ще се върна в „Левски“, но се оказа доста рано – на 30 години. Разбрали сме се с ръководството да си помогнем взаимно. Надявам се да бъде така и като дойде лятото ще коментираме. Да съм жив и здрав, със сигурност ще имам опции да изляза пак в чужбина, но вече кога и как ще се случи не можем да знаем. Пожелавам си само да съм жив и здрав, оттам насетне всичко е в моите ръце.  – Ако трябва да гледаме реално на нещата, получавам вече трета покана от „Левски“. Не мога да върна времето назад, за да кажа кои вратари са били тогава. Беше още по времето на г-н Тонев и Георги Иванов-Гонзо, с когото сме играли заедно. Още тогава бяхме коментирали едно лято да се връщам, но не знам какво стана. Миналата година пак говорихме, това лято също с г-н Русев. Но беше началото на лятото, аз още разтрогвах договора ми с „Омония“, имаше чисто документални неща, които не бяха ясни и трябваше да изчакаме, но те нямаха време заради предварителните кръгове на Лига Европа. Така е трябвало да стане. Имал съм покани, коментирали сме неща. Аз съм юноша на „Левски“ и какво по-хубаво от това да се върна в родния клуб с тези фенове и да се опитаме да направим нещо. Всички знаем, че ще е трудно, няма какво да се залъгваме. Задават се въпроси за шампиони, за точки, за разлики и т.н. Виждате, че дори хегемонът „Лудогорец“ трудно взима последните си мачове. И те ще губят точки, и ЦСКА също. Нормално е срещу Левски, ЦСКА и „Лудогорец“ всички отбори да се мобилизират и да дават най-доброто. Със сигурност ще се губят точки, а вече какво ще стане в края на първенството, никой не знае. Но след като седем години поред са шампиони, значи има за какво. Трябва да направим така, че да го затрудним максимално и да успеем към края на април да сме много близо до тях и да ги бутнем от върха. Това е реалното нещо лично за мен.  – Благодарен съм, че в България изиграх 10-15 мача. Започнах много добре в Лига Европа с „Оксер“ и т.н. Бях едно 16-годишно дете, което дебютира в този турнир. За Шампионска лига не бях готов и това е самата истина. Бях си дечко, имах различни приоритети тогава. Всички знаем, че футболът не беше един от тях. На 18 години няма нормален човек, дори баща ми, дядо ми или който и да е друг да ми обясни нещо и аз да го направя по същия начин. Аз съм бил едно дете. В случая за тази грешка имаше подценяване на ситуацията, мокър терен. Случват се стотици такива грешки на вратари, които взимат по 10-15 млн. паунда на година на финали на световни първенства или на Шампионска лига. Това няма какво да го коментираме, грешката си е грешка. Поел съм си отговорността тогава. Просто всичко, което се случи след самата грешка бе малко в повече и то беше заради фамилията. Но както и да е, аз съм свикнал с това нещо и го приемам.  – Вечерта като се прибрах беше или си връзваш шортите и почваш да тренираш, или край. Да, имаш някакъв талант, но си много далеч от истината. Или се отказвам – спокойствие, движа си нещо ляво-дясно, спирам с футбола. Реших да натисна, шест месеца тренирах много усърдно. Бях във „Фиорентина“ на проби, дадоха ми договор. Заминах на една къса почивка и два дни по-късно баща ми ми звънна, че имам оферта и от „Ливърпул“. Те така купиха петима 18-годишни вратари, от които трима след това продадоха за между 1 и 3 млн. евро в различни отбори. Аз бях един от тях. Честно казано преодолях грешката след точно три години. Трябваше да се изправя в Шампионска лига именно срещу „Вердер“. Бяха много безсънни нощи. Отидох при Стив Макларън и му казах, че няма да играя. В този момент съм най-добрият вратар в Холандия, в перфектна форма, играх с „Интер“, хванах дузпа на „Тотнъм“. Пазя си със самочувствие, но идва мачът с „Вердер“. Три дни преди срещата не мога да хвана една топка, не мога да спя, не мога да се храня, защото това ми беше шок от дете. И то не толкова от грешката, а от всичко, което се случи. Тогава германците бяха изкарали тази грешка в медиите. Но Стив ми каза: „Знам за какво ми говориш. Не ме интересува – ако искаш тренирай, ако искаш недей, но във вторник вечерта ти ще пазиш.“ Това беше в неделя и аз изпаднах в шок. Тръгваме за мача, падна ми кръвното, става ми лошо. Излязох на терена да загрявам, а публиката не е ли зад теб, нищо няма как да се случи. 40 хиляди на стадиона ръкопляскат. Те също знаеха тази моя емоция, наистина ми беше много тежко. Като ги видях в тунела настръхнах, но излязох и направих добър мач. Мисля, че свършихме хикс и после ги бихме като гости. Станах играч на мача, отстранихме ги и минахме в следващата фаза на Лига Европа. Преодолях го с много работа в тези три години и естествено с късмет и шанс в самия мач.  – Не, и тогава нямах притеснение спрямо тях. Тяхното настроение към мен беше породено не от това, което беше на терена, а от онова, което беше извън него. След 12 години го разбирам – коли, момичета, дискотеки… С една дума – леке! Точно и ясно! Знам го, приел съм го и съм се променил. 12 години по-късно след всички неща, които съм направил и съм играл в чужбина в различни отбори, нямам притеснение как ще ме приемат. Аз съм юноша на клуба, а и не само аз, а цялото ми семейство. Казах го и когато подписах – единствено искам да ми се даде равен шанс с всички останали. Всички са правили грешки, аз съм направил една. Сега също ще правя най-вероятно. Просто искам шанс и ще направя всичко възможно на терена. Ако всичко е супер и се развие добре, окей. Ако не – лятото сядаме и говорим. Във футбола е така – нещата може и да се случат, може и да не се случат. Искрено се надявам да станат, защото за мен всичко е съдба. Щом сега съм се върнал в „Левски“, значи е имало защо.  – В България са предимно минуси. В чужбина никой не я коментира. Там отиваш, тренираш, играеш. Ако си добър – пазиш, а ако не – си на резервната скамейка. Никой не го интересува кой е баща ти, чичо ти, дядо ти… Докато в България по-скоро са минуси, защото винаги си наблюдаван под лупа. Чакат от теб всеки мач да си „Спайдърмен“ и да си играч на мача, но това теоретично няма как да се случи. Щом толкова големи вратари правя такива неща на най-големите форуми какво да кажем за нас, които играем средноевропейски футбол? Няма какво да го коментираме, виждаме го всяка седмица.  – Честно казано, не. Като се видим си говорим за неща по-скоро от живота, за мен, за общи неща, които правим… Да седнем да си говорим за съдии, картони и наказания – не, със сигурност! Има си хора, които са компетентни. Аз съм футболист, а не ръководител. А и на него да му давам акъл на 55 години – малко е несериозно!  – Първенството откъм организация, телевизии и т.н. е по-добре, откъм качество на футбола – по-ниско, а откъм качество на българските футболисти – катастрофа. 90% са чужденци, което за мен е много странно, но всеки президент си има някакви виждания как да му изглежда отборът и докато носи резултати, нищо не може да се каже. Но за мен лично прекалено малко българи играят, особено във водещите отбори. Като бях в „Левски“, тогава,бяха феноменални български футболисти. Тя бяха цялото ядро, имаше четирима-петима чужденци от топ качество и виждате какви резултати имаше. Сега са предимно чужденци и трима-четирима българи в основната група. А юношите не ги броим, които са шест-седем и циркулират в отборите. Говорим, че се развива някакъв детско-юношески футбол, което е пълна пародия. Това е моето виждане отдалече, защото все пак с „Левски“ съм тренирал пет пъти. Няма как да усетя настроение, атмосфера, пък камо ли да видя другите отбори. Доскоро не съм и гледал чак толкова много мачове, единствено на „Левски“, ако играят с по-водещите отбори. Наистина хората се опитват да правят нещо – слагат осветление, оправят тревните настилки. Но футбол се прави с много пари, а в България ги няма. Това е истината.  – Защото братя Домусчиеви са направили една перфектна организация. Това е реалността. Съгласен съм с мнението на г-н Ганчев. В случая за последните седем години няма как да кажем нещо различно при положение, че реално интригата е само за второ и трето място. Вече кой как се нарежда отзад няма чак такова значение. Стадион, база, треньори, футболисти, скаути, колко и за какви суми продават… „Лудогорец“ е седем поредни години шампион, а „Левски“ и ЦСКА за тези седем години колко футболисти продадоха и за колко пари? Още помня десният бек Кайсара, който отиде в „Шалке“, а после и в Турция. За мен политиката на „Лудогорец“ е абсолютно правилна и за пореден път пак всичко опира до пари. На всеки клуб, ако дадеш такъв бюджет и правилните хора да го ръководят, а и да направят такива структури, със сигурност футболът в България ще се вдигне с 40-50%. Това е гарантирано.  – Така или иначе никога не е можел да гледа мои мачове. През цялото време, в което бях в чужбина, само един път беше на мой мач с „Интер“. Беше си счупил костицата от удряне на седалки. Разбираемо е, сигурно и аз ако един ден имам син, живот и здраве, ще ми е притеснено, но може би не чак толкова. Вече съм тук и иска, не иска, ще трябва да си пуска репортажите и да гледа.  – Не мога да кажа, това наистина е хубав въпрос. Като се замисля в чужбина поизлязохме четирима-петима вратари да играем европейски футбол. Моите колеги Владо Стоянов, Божката Митрев, Пламен Илиев още е в Румъния… За друг не мога да се сетя. Четирима вратари за последните 15 години. А поколението на Митко Иванков, Гошо Петков и т.н. не го коментираме. Митко отиде в Турция, а Гошо за един сезон в Кипър. Не знам, едно време наистина имаше доста голяма конкуренция. Явно някъде има проблем. Аз лично се сещам за няколко много добри специалисти – треньори на вратарите. И от по-старото поколение и по-нови неща, които се вкарват в момента и има голяма перспектива пред тях. Но явно има нещо сбъркано и то е по самите школи според мен. Иначе има доста вратарчета, на „Герена“ има пет-шест. Тренира се, работи се, но някъде нещо има сбъркано. На ЦСКА им пази чужденец, в „Левски“ единият е чужденец. След злощастната контузия на Владо Лудогорец купи двама чужденци, а не един. Значи има проблем. Защо не се вземат българи, които да попълнят нещата? На „Берое“ е чужденец, на „Ботев“ също… Страшно е направо! По-голям процент от вратарите в България са чужденци. Представете си за какво говорим.  – Скромността на огромните футболисти. Оттук си тръгнах като някаква мислеща се звезда, защото не бях. Отварям за първи път вратата на съблекалнята и първият човек, който виждам срещу мен е Стивън Джерард. Седи леко оклюмал и пие кафе. Погледна ме и директно ми каза името. Беше запознат кой идва, защо идва и т.н. Стана, запозна се с мен на име. Каза, че се казва Стивън, все едно не бях го виждал. Хвана ме за ръката буквално все едно съм някаква ученичка и ме разходи из цялата клубна база – през домакина, дрехи, кой номер обувки нося, запозна ме с готвача… Минахме през цялата база и ме закара при старши треньора Рафа Бенитес. Наистина уникално чувство! Дете, току-що навършило 18 години излиза от българската действителност и отива да тренира с Джерард, Торес и компания. Отидохме на подготовка в Швейцария, след това бяхме в Китай. Върнах се и тъкмо гледах апартаменти къде да се установя. Спортният директор Едуардо ми даде документите за виза и те ми отказаха, защото нямах 75% мачове за националния отбор, тъй като тогава България не беше в Европейския съюз. От „Левски“ като тръгнах имах две опции – „Фиорентина“, защото бях на проби и „Ливърпул“, защото купуват на килограм пет човека и очакват един да продадат, за да си избият парите. А вече от „Ливърпул“ като тръгнаха да ме пускат под наем, защото не искаха да ме продават, седем отбора бяха готови да ме вземат веднага за една година и да ми плащат цялата заплата, само и само да ме развиват. Бяха от различни държави, но избрахме Холандия, защото знам, че се работи правилно с деца, а и като цяло с млади футболисти. Треньорът на вратарите на „Твенте“ Тео Снелдерс, който още е там, е легенда на шотландския футбол. Този човек първата година и половина тотално ми спря тока. Бяхме на базата сутрин от 8:30 до 17:30. Горе-долу си бях като на цял работен ден, по три тренировки. След третото занимание нямах сила да натисна душа с ръка и го правех с глава. На шестия месец бях готов да се отказвам от футбола, но нямаше как да го направя, защото най-малкото щях да разочаровам баща ми и дядо ми, а за мен това е повече от всичко останало. Хората гледат финалните неща, които се случват, но през какво минах първата година и половина никой не знае.  – Да, „Голям шлем“ направих. Гордост и чест е да бъдеш повикан в националния отбор. Отделно с повечето играчи сме израснали от юношеските години – Ивелин Попов, Бодуров, Манолев, Божинката… Израснали сме с тези момчета. От нищото сме тръгнали с Ивелин, на 15 години сме ходили с рейс примерно да играем в Ловеч. Сега 15 години по-късно той е в Русия, направил е кариера и в националния отбор. Наистина е много хубаво, близки сме и настроението е уникално. По-хубаво от това да играеш за България няма. Естествено, че ми липсва, но няма как да бъде другояче при положение, че нямам отбор или не съм във форма, защото не ми е там мястото. Ако вляза във форма и започна да играя естествено, че винаги ще бъда готов да помогна с каквото мога.  – За Гошо само моите уважения. Бил съм още дете, когато той е играел. Но и не трябва да забравяме при какви обстоятелства Гошо играе. Връщам се назад, когато бяхме в основата аз, Владо, Пламен и Божката. Четиримата се въртяхме в квалификациите в последните шест-седем години. Знаете за контузията на Владо. Пожелавам му възможно най-скорошно възстановяване, защото ми се случи пред очите. Като си спомня, ми става ужасно! Пожелавам му скоро да се върне на зеления килим – там, където му е мястото. Аз на няколко пъти се контузвах и бях без отбор. Пламен сега беше контузен. Има един-два важни мача и естествено взимаш опитен човек. Но пак стигаме до това колко вратари имаме в българското първенство, които можеш да викнеш и да разчиташ на тях. През времето бяха викани няколко, но за да разчиташ накрая на Гошо, означава, че той е показал повече от другите на 42 години, за което само чест и уважение.  – Мобилното царство от Инстаграм, Фейсбук и компания не е от вчера или от онзи ден. Просто такъв стана животът. Живеем в такива години всеки се пренастройва спрямо времето, в което живее. А това, че в България се коментират главно нашите имена, ние сме позволили да бъде така с постъпките си назад в годините. Да се върнем и аз, и Валери, и Благо 15 години назад през нещата, които сме минали. Ние сме го позволили. На моменти фокусът излиза извън терена, което не е окей за нас. За Благо не мога да коментирам, но аз и Валери със сигурност сме го разбрали. С Валери сме близки приятели, чуваме се почти всеки ден. Със сигурност сме го разбрали и сме си взели поуките, докато с Благо нямам дълги години комуникация.  – Честно казано не съм мислил какво точно аз ще правя след като свърша, но вече съм направил три-четири неща. Два по-малки бизнеса, два по-големи, които вече работят. Кой върви по-добре, кой не чак толкова… Циркулират някакви неща и си действат, но с какво точно аз ще се занимавам като свърша с футбола, не съм се замислял. Но със сигурност няма да бъда треньор. С тези стотици хиляди лицензи в България, които всеки трети си ги изкарва, малко ми идва в повече. Това го казвам на 30. Естествено след 10 години може да е нещо друго, но някак си не се виждам като треньор.  – Като знам какво му е на него всеки ден… Наистина е много рано да коментирам тези неща. Но той има много неща на главата. Много тежък пост особено в нашата българска действителност и с този футбол. В която и друга държава да е, извън Балканския полуостров, със сигурност живеят много по-спокойно. Но той си го е избрал и като се е хванал на хорото, трябва да си го играе докрай.  – Трябва да бъдеш здраво стъпил на земята, да уважаваш всички, да не си правиш шеги с работата най-вече, защото като те завърти колелото веднъж наобратно много трудно можеш да го завъртиш пак в правилната посока. За мен Господ дава шансове няколко пъти в живота. Ако ползотворно не ги вземеш в ръце, в един ден просто те зачерква, забравя те и приключваш!  – Трите ми мача с „Вердер“ (Бремен). Толкова различни емоции изпитах в рамките на три години – пред умиране до някаква свръх емоция, в която не мога да спя и преди, и след мач. Да, знам, че моята приказка в „Левски“ приключи заради една грешка и три години по-късно аз я надживях, но в чужбина, наистина беше голямо удовлетворение. От сърцето ми падна огромен камък, че точно срещу тях успях да се справя психически, да ги отстраним и да продължим напред в Лига Европа. Беше истинско чудо, че въобще оживях в тези три мача!  – Със сигурност съм правил много грешки в миналото. Естествено пак го отдавам на възрастта. Особено последните три-четири години не коментирам и не говоря за нещата в личен план. Преди всеки се бъркаше, а и аз съм си коментирал, което е абсолютна глупост. Наистина личните неща са си лични. Човек трябва да бъде щастлив като се прибере вкъщи. Да седна и да обяснявам пред половин България какво става и що става е малко несериозно. Но тогава не съм го разбирал. Чувствам се стабилен, щастлив и най-важното е, че всички хора около мен, които аз обичам, към днешна дата са окей и се грижим един за друг.    ", "date": "2018.12.09", "title": " Ники Михайлов пред „Труд“: Преди 12 години бях леке! Днес съм променен"}
{"url": "https://trud.bg/%d0%ba%d0%bb%d0%b0%d1%83%d1%81-%d0%b0%d1%83%d0%b3%d0%b5%d0%bd%d1%82%d0%b0%d0%bb%d0%b5%d1%80-%d1%81%d0%b2%d0%b5%d1%82%d0%be%d0%b2%d0%b5%d0%bd-%d1%88%d0%b0%d0%bc%d0%bf%d0%b8%d0%be%d0%bd-%d0%be%d1%82-19/", "text": "Клаус Аугенталер е едно от най-великите имена в световния футбол. Известен е като Мистър „Байерн“ със своите 404 мача за най-големия германски отбор. Легендарният защитник спечели седем титли в Бундеслигата с баварците, но не успя да триумфира за КЕШ, където два пъти неговият тим бе на финал през 80-те. Избран е в идеалния тим на „Байерн“ за всички времена.  Аугенталер е световен шампион с Германия от 1990 година и втори на планетата от 1986-а. Няколко пъти в кариерата си игра срещу България.  Великият защитник е един от елитния клуб на звезди, които никога не изневериха на родния клуб. Аугенталер даде ексклузивно интервю за „Труд“.  – Трудно ще го опиша в няколко изречения. Дойдох на 17 години в „Байерн” и още тогава започнах да играя. След края на кариерата ми четири-пет сезона бях помощник-треньор. След това футболът ме изпрати в Австрия, после в „Нюрнберг”, обикалях Германия. Сега съм щастлив, че съм пак в отбора, на който съм симпатизирал и обичал цял живот.  – Голяма чест е. Играя с много великолепни футболисти, представлявали своята родина по света. И не само тези на „Байерн”. За съжаление например не съм играл с Пеле. Но футболът ни е направил едно семейство и се радвам, когато имам честта да го видя.  Имате 404 мача и 52 гола за „Байерн”. Впечатляваща статистика за един защитник. Помните ли всеки двубой?  Благодаря на Господ, не си ги спомням всички. Щях да се побъркам. Но има мачове, които не се забравят. Говоря също за ситуации, за контузии. Седем пъти станах шампион на „Байерн” и определено са останали много спомени в главата ми.  – Винаги е било трудно да се играе с българи. Но винаги сме продължавали.  Знам за какво питате. За един мач, в който в 20-ата минута губехме с 0:3. Не знаехме къде сме. Накрая паднахме с 3:4. Но на реванша спечелихме с 4:0.  – Трябва да съм честен и ще ви кажа, че сега вече не го следя. Имаше години, когато бяхте много силни. Националният ви отбор винаги беше пълен с първокласни играчи.  – Не само бяхме по-добри, а може би изиграхме най-добрия си мач за сезона в турнира. Ясно е, че заслужавахме да спечелим. Но така е във футбола. Два пъти англичаните дойдоха до нашата врата и ни вкараха гол.  Не бях на терена в този мач във Виена. Изгониха ме в полуфинала срещу „Реал”. За щастие имам толкова много титли в кариерата си, станах и световен шампион. Окей, не можах да триумфирам в евротурнирите с „Байерн”. Но достатъчно голямо признание е, че съм бил 17 години в любимия ми клуб.  Имам прекалено много трофеи, за които да разказвам. А не за такива, които съм пропуснал. „Байерн” е моето семейство.  – Не трябва да се прави това сравнение. Когато дойдох в „Байерн”, там бяха Сеп Майер, Герд Мюлер, Франц Бекенбауер, Ули Хьонес, Паул Брайтнер… Последва нова ера с Карл-Хайнц Румениге и много други звезди. Следваха още силни отбори. Как да кажа, кой е най-силният?  – Спомням си как през 1974 година с детския ми отбор гледахме финала срещу „Атлетико” (Мадрид) на стадиона в Брюксел. Завършихме 1:1, като изравнихме в последната минута с гол на Шварценбек. Два дни по-късно беше преиграването, спечелихме, но не бях на стадиона. Не можех да повярвам, но година след това вече бях на тренировъчния терен до славните Мюлер и Бекенбауер.  „Байерн” ме взе на 17 години като нападател. По-скоро като Герд Мюлер. Първият ми мач в Бундеслигата беше срещу „Борусия” (Дортмунд) и тогава ме сложиха като халф. И да – на терена „Байерн” започна да ме дърпа все по-назад.  – Заради контузии на съотборници. Треньорът реши да ме пробва като либеро. Справих се добре и така се започна.  – И на това е трудно да се отговори. Лотар Матеус беше абсолютна световна класа. Паул Брайтнер също. И Румениге, и Ули Хьонес. Имал съм честта да бъда заедно с Бекенбауер и Шварценбек. В „Байерн” винаги е имало велики играчи.  – Не мога да ги сравня. Не съм се срещал на терена с Роналдо, но имам хиляди тренировки срещу Герд Мюлер, когато сме играли десет на десет. Никой не можеше да го спре, просто беше най-бързият.  Няколко са. Например Хорст Хрубеш е един от тях. Помня и един огромен български нападател, с когото винаги имах проблеми.  – Може би, не мога да си спомня името. Беше от ЦСКА.  – „Байерн” иска винаги да бъде самостоятелен. Да работи, да се развива по план, както стана в последните 10, 15, 20 години. Руски олигарх или арабски шейх досега не е успял да съблазни ни най-малко клуба с милионите си. „Байерн” е най-правилно структурираният клуб в света. Хората работят това да се случва, а не чакат да се появи отнякъде пребогат спонсор.  – Преди две-три години казах, че става отегчително. Така е най-малкото за неутралните зрители. По мое време 2-3 кръга преди края 2-3 отбора имаха шансове за титлата. За съжаление сега по-интересна е битката за оцеляване. Също и за място в Шампионската лига, но след „Байерн”. Факт е, че преди настоящия сезон липсва достатъчно напрежение в Бундеслигата.  – Това е най-голямата титла, която може да се спечели. Играл съм много мачове в националния отбор. Заради „Байерн” обаче се отказах от Бундестима. Малко преди световното през 1990 година Франц Бекенбауер ме помоли да се върна. И заедно станахме шампиони.  – Няколко пъти ми се е случвало. На финала срещу Аржентина и в два мача срещу „Наполи” в евротурнирите. Това беше най-силното му време. На мондиала в Мексико през 1986 година Марадона беше в своя зенит. Той е най-добрият в света и с никого не можеш да го сравниш.  – За съжаление не играх в първия финал. Контузих се. Поведоха ни с 2:0, изравнихме и накрая паднахме с драма. Аржентина стана световен шампион заради един уникален Марадона.  – Полуфиналът срещу Англия.  – И аз съм се питал. Може би англичаните не обичат да тренират дузпи. Полуфиналът беше равностоен. Няма как да успееш без късмет. Но също трябва и самоувереност. Бодо Илгнер спаси една дузпа, а при друга те не улучиха вратата.  – В цялата си кариера съм бил три дузпи. И всичките ги изпуснах. Най-куриозната е срещу ПАОК в евротурнирите. Стигнахме до дузпи. Аз трябваше да съм единият изпълнител. Вратарят хвана удара ми, но реферът нареди да стрелям на ново. И вратарят пак спаси. Съдията обаче отново видя нередност в действията му. И хайде пак. Не знаех къде да стрелям. Затворих очи и вкарах! Но тази дузпа не се брои в редовното време.  – Номер едно за дузпите беше Лотар Матеус. Но имаше някакъв проблем с крака. Смени си обувките. А Анди беше един сигурен изпълнител.  – Интерес към мен имаше не само от Италия, но и от Англия. Познаваха ме отлично, защото с „Байерн” редовно играехме на Острова. Харесвам английския футбол, защото за мен е най-честният. Но аз бях в един от най-големите клубове в света. Защо ми беше да го напускам?  – Бил съм му и помощник-треньор. Бил ми е президент, бил ми е съотборник. Като футболист бе наистина неподражаем. По-късно ми беше треньорът, с който станах световен шампион. На Бекенбауер всичко му се отдава прекалено лесно. Само че за времето като играч ще ви кажа нещо – той работеше невероятно много на тренировки.  – Много добре се разбирах с Емил. Той имаше проблем с немския език. Често, когато един футболист идва от друга страна, да не му потръгне. И когато нещо не пасва, не играе добре.  – Имената винаги са ми били голям проблем. Разбира се, че знам вашето златно поколение.  Да, тогава срещу нас игра един футболист, който по-късно взех в „Нюрнберг”. Спомням си го – Стойчо Стоилов.  И досега се чуваме по телефона от време на време. Знам, че му се случи голяма трагедия, след като напусна „Нюрнберг”. Простреляха го и до днес има куршум в тялото.  – Твърде стресиращо ми е. Като футболист и помощник с „Байерн” изкарах много години. Десет сезона работих в отбора на тази позиция. Просто ми беше достатъчно с треньорството.  – Не, гледах го по телевизията. Имах чувството, че за Бразилия играят келнери и плажни футболисти. Но трябва да призная – наистина е уникално е да победиш този отбор в неговата родина със седем гола на полуфинал на световно първенство.  Също е трудно да се каже. И по мое време от Италия, Испания и Англия се изявяваха уникални отбори в турнира. Аз се радвам, че и тогава, и сега „Байерн” почти винаги се класира сред първите четири отбора в Европа. Сега има 6-7 отбора, които са почти на едно ниво. Между тях почти винаги решителен е отбелязаният гол на чужд терен, късмета или липсата на късмет. Много са изравнени силите.  Ако се успокои дискусията около нея, тя ще е много разумна. В днешния футбол фатално се оказва дори само едно грешно решение на рефера. Изключително несправедливо е да загубиш финал в Шампионската лига с гол от засада например. Или дори полуфинал. Това са мачове за милиони евро. Аз съм за това всичко да бъде справедливо.", "date": "2018.12.09", "title": " Клаус Аугенталер, световен шампион от 1990 година и легенда на „Байерн“, ексклузивно пред „Труд“  Срещу ЦСКА не знаехме къде сме"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b8%d0%b7%d1%80%d0%b8%d0%b3%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%83%d0%bb%d0%ba%d0%b0%d0%bd%d0%b0-%d0%bf%d0%be%d0%bf%d0%be%d0%ba%d0%b0%d1%82/", "text": "Вулканът Попокатепетъл в Мексико отново се разбуди, съобщава Ройтерс. Кратерът избълва близо 2-километров стълб от пепел и лава – зрелищна гледка на фона на нощното небе. Огромни потоци разтопена лава покриха склоновете на вулкана, който бе спокоен през последните няколко месеца. Изригването бе заснето от камера в разположеното съвсем наблизо градче Сан Николас де лос Ранчос, наблюдаваща активността на кратера. Изригванията на вулкана често предизвикват неочаквани промени в работата на близките летища, но за щастие този път вулканичната пепел не предизвика нарушения във въздушния трафик.  Попокатепетъл, чието име се превежда от езика на ацтеките като „Димящата планина“, е на 450 м над морското равнище. Той е смятан за един от символите на Мексико. Вулканът се намира на 55 км югоизточно от столицата Мексико сити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Вижте изригването на вулкана Попокатепетъл в Мексико (ВИДЕО)"}
{"url": "https://trud.bg/%d1%81%d1%8a%d0%bf%d1%80%d1%83%d0%b7%d0%b8-%d0%be%d1%82-%d0%bb%d0%be%d0%bc-%d1%81%d0%b5-%d0%b2%d0%b5%d0%bd%d1%87%d0%b0%d1%85%d0%b0-%d1%81%d0%bb%d0%b5%d0%b4-50-%d0%b3%d0%be%d0%b4%d0%b8%d0%bd%d0%b8/", "text": "След половин век семеен живот съпрузи от Лом сключиха църковен брак. На венчавката присъстваха деца, внуци, роднини и приятели на белокосите младоженци. Стоянка Дачева и Цветан Горанов се оженили още като студенти в Пловдив на 18 ноември 1968 г. После започнали работа в родния град на съпруга Лом, тя като технолог в Месокомбината, той станал преподавател по военно обучение. Създали и отгледали две деца – Траян и Бистра, а те ги дарили с четирима внуци. И когато се задала златната им сватба, съпрузите решили да скрепят съвместния си живот и с обет пред Бога. „По времето на комунизма не се гледаше с добро око на църковните ритуали. А човек трябва да почита вярата си!”, споделиха Стоянка и Цветан. Пред роднини и близки в храма „Успение Богородично” в Лом двамата се врекоха в обич и уважение и през следващите години от живота си. А във венчавката, отслужена от отец Нестор, участваше и синът на младоженците отец Траян, който от години живее и работи в Англия. „За дългия брак трябва преди всичко любов, търпение и взаимно уважение. И не забравяйте да казвате на човека до вас, че го обичате!”, сподели рецептата си за семеен живот Стоянка Дачева. А Цветан, естествено, се съгласи с нея. Близките затрупаха младоженците с подаръци, а общинската управа в Лом им дари кошница с плодове, хранителни продукти и коледна звезда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Съпрузи от Лом се венчаха след 50 години брак"}
{"url": "https://trud.bg/%d0%b0%d0%b1%d0%b2-%d0%b8%d1%81%d0%ba%d0%b0%d1%82-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%85%d0%b0%d1%80/", "text": "Настояваме за оставката на министъра на външните работи г-жа Екатерина Захариева заради безбройните провали и неадекватност във външната ни политика, заради агресивното й отношение към наши стратегически партньори и своеволието й по взривоопасни за България въпроси. Това заяви по време на пресконференция лидерът на АБВ – Младежи Пламена Заячка. „Имаме неадекватна политика по отношение на НАТО. Ние не сме отстояли една позиция на България, не сме поставили дори един въпрос по време на нейния мандат. Напротив, Захариева дава прибързани оценки, без да има достатъчно информация и без да си дава сметка за последиците от тях. Присъединяването на България към общото заявление на страните в НАТО и ултиматумът към Русия са решения, които трябва да се вземат от  МС, а не еднолично от нея. Тя взе решение, което обвързва държавата – без да има доказателства, без свикване на Консултативен съвет за национална сигурност, без решение на правителството и без  мандат да го стори“.  „Не е работа на Захариева да коментира отношенията между Русия и САЩ. България, която преди години дори НАТО считаше, че може да бъде мост към Русия, в момента води политика на агресия към Руската федерация, без хората, които го правят, да се замислят за щетите, които това ще ни нанесе“, посочи тя. По думите й евентуално нагнетяване на напрежението и оттегляне на САЩ от договора за ракетите със реден и малък  обсег на действие ще доведе до настояването за разполагане на ракетни установки на НАТО на територията на България, което ще ни превърне във военен плацдарм и  мишена.  „Всички европейски държави, особено тези, които се водят в Западна Европа, още добре помнят напрежението и тревогата, обхванала страните и народите на нашия континент  с разполагането в Европа на ракетите със среден радиус на действие през 80-те години и неслучайно няколко  външни министри от ЕС се изказаха много притеснено и критично относно това развитие на ситуацията, включително и външният министър на Германия. В тази връзка поведението на Захариева заплашва нашата национална сигурност и ние наистина се надяваме, че тя няма да одобри и разполагането на ядрени ракети на наша територия безсанкция от страна на правителство и парламент!“ Според председателя на АБВ – Младежи България търпи и поредица провали по отношение на външната политика, свързана с ЕС. „По темата „Южен поток“, след съобщението за изказаното предположение от представител на Газпром, че  една от тръбите на Турски поток може да мине през България, последва единствено медийна еуфория и нищо друго. А незабавно след това премиерът на Гърция Ципрас замина на посещение в Москва, за да лобира тази тръба да мине през Гърция, а сега вече се съобщава, че той и неговите представители лобират активно в ЕК това да бъде маршрутът на руската газ към Европа след Турция. Затова и питаме, какво прави МВнР, представителството ни в Брюксел и лично Захариева, за бъдат парирани тези опити и да бъде защитен националният ни интерес? Дадени ли са някакви указания на нашите мисии и посолства в тази насока?“ В заключение от АБВ посочиха, че външният ни министър не познава механизмите, с които се работи в ЕС. Именно затова тя няма и позиция по отношение на т.нар пакет „Мобилност”, който застрашава интересите на заетите в бранша в страната ни. Това е и причината България да губи лидерството в региона и след края на председателството ни на Съвета на ЕС темата за Западните Балкани да бъде бързо забравена, а Гърция още по-бързо да си присвои ролята на медиатор в региона. От партията посочиха още, че по време на мандата на Захариева държавата ни разви и продължава да поддържа неадекватна политика спрямо Р Македония, като призна преименуването й в „Илинденска Македония“ и „Северна Македония“ с еднакъв безпочвен ентусиазъм. „На този фон е очевидно, че капацитетът на останалите професионалисти в МВнР нито се направлява, нито се търси и използва.  Очевидно е и, че Захариева е изолирала професионалните звена в министерството и се ограничава единствено в своя т.н. политически кабинет. Така  управлението на МВнР се свежда единствено до кадруване, и то често в противоречие с положенията на Закона на дипломатическата служба. За пример от АБВ дадоха факта, че въпреки поставянето на въпроса в медийното пространство, и досега процентът на политическите назначения в задграничните ни мисии продължава да бъде между 30-35 процента при допустимите по закона 20 %.“ Затова отново казвам, че настояваме не само за оставката на Захариева като министър МВнР, но и изваждането й от правителството въобще, защото тя вече на няколко министерски поста доказа своята неподготвеност и некомпетентност. Отличи се с явни грешки или неправене на нищо“, завърши Заячка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.09", "title": " АБВ искат оставката на министър Захариева\t\t\t"}
{"url": "https://trud.bg/%d0%b2%d1%81%d0%b8%d1%87%d0%ba%d0%be-%d0%ba%d0%be%d0%b5%d1%82%d0%be-%d0%b2%d1%8f%d1%80%d0%b2%d0%b0%d1%82%d0%b5-%d0%b7%d0%b0-%d0%be%d1%82%d1%81%d0%bb%d0%b0%d0%b1%d0%b2%d0%b0%d0%bd%d0%b5%d1%82%d0%be/", "text": "Когато ендокринологът ви погледне с неодобрение и отсече: “Трябва да отслабнете!”, той би следвало да знае, че понякога това е невъзможно. Пълнеенето често не зависи нито от това с какво се храните, нито дали спортувате. Причината е хормонална.  Нова книга на българския пазар разбива на пух и прах всички теории за причините за затлъстяването и всевъзможните препоръки как да отслабнем. “Код: Затлъстяване” на д-р Джейсън Фънг разглежда централната роля на инсулина в регулирането на телесното тегло и описва изключително важната роля на инсулиновата резистентност. Не можете да постигнете трайно отслабване, ако не отстраните истинската причина за трупането на килограми.  Авторът представя своята научно доказана теория за затлъстяването и дава удивителни идеи как да се храним правилно. Освен петте основни стъпки – набор от навици за цял живот, чрез които ще подобрите здравето си и ще контролирате нивата на инсулина си, д-р Фънг разкрива и как чрез периодично гладуване може да се прекъсне цикълът на инсулиновата резистентност и да се постигне здравословно тегло – и то завинаги. ЗАБЛУДИ  Изкуството на медицината е доста странно. За някои медицински практики отдавна се знае, че не работят, но въпреки това се предават от поколение лекари на следващото по инерция и макар и да са напълно неефективни, оцеляват изненадващо дълго време. Такива са например лечението с пиявици (кръвопускане) или да кажем махането на сливиците. За съжаление, и лечението на затлъстяването е такъв пример. Затлъстяването се определя по индекса на телесната маса, който се изчислява, като килограмите се разделят на квадрата на височината на човек в метри. При индекс на телесната маса над 30 говорим за затлъстяване. В продължение на повече от трийсет години лекарите препоръчваха нискомаслена нискокалорична диета за лечение на затлъстяването. Въпреки това обаче епидемията от затлъстяване се разрастваше. От 1985 до 2011 г. честотата на затлъстяването в Канада се утрои – от 6% на 18%.1 Това обаче се случва не само в Северна Америка, а в повечето страни по света. Всички – здравните работници и самите пациенти – разбират, че коренната причина за диабет тип 2 е в наднорменото тегло. Има редки случаи на силно мотивирани пациенти, които свалят значително количество килограми. Техният диабет тип 2 също обръща своето развитие. Логично, щом наднорменото тегло е подлежащият проблем, то заслужава специално внимание. Въпреки това обаче като че ли специалистите по здравеопазване не се интересуват ни най-малко от лечението му. И аз трябваше да си призная вината. Макар и да работех повече от двайсет години в сферата на медицината, установих, че знанията ми за храненето бяха доста елементарни – в най-добрия случай. Лечението на тази ужасна болест – затлъстяването – бе оставено на големите корпорации като “Уейт Уотчърс”, както и на различни измамници и шарлатани, интересуващи се най-вече от изобретяването на най-новото “чудо” за отслабване. Лекарите не се интересуваха от хранене. Вместо това се бяха вманиачили по намирането и предписването на следващото ново лекарство. Ние се опитвахме да лекуваме проблемите, произтичащи от затлъстяването, вместо самото затлъстяване. В опитите си да установя подлежащата причина за затлъстяването в крайна сметка основах Клиниката за интензивен диетологичен контрол в Торонто, Канада. Нямаше логика в разпространената теза, че затлъстяването е дисбаланс между приема и разхода на калории. Поне от петдесет години се предписваше ограничаване на калориите, но ефектът беше нулев. Четенето на книги за хранене не помагаше. Не ставаше с “той каза, тя каза”, като се цитират “авторитетни” лекари. Например д-р Дийн Орниш казва, че хранителните мазнини са лоши, а въглехидратите – добри. Той е уважаван лекар, затова би трябвало да го слушаме. Но д-р Робърт Аткинс казва, че хранителните мазнини са добри, а въглехидратите – лоши. И той е уважаван лекар, така че и него трябва да слушаме. Кой е прав? И кой греши? В науката за храненето рядко има консенсус за каквото и да е: • Хранителните мазнини са лоши. Не, те са добри. Има добри и лоши мазнини.  • Въглехидратите са лоши. Не, въглехидратите са добри. Има добри и лоши въглехидрати.  • Трябва да ядете по-често през деня. Не, трябва да ядете по-малко пъти на ден.  • Изчислявайте калориите, които приемате. Не, не ги изчислявайте.  • Млякото е полезно. Не, млякото е вредно.  • Месото е полезно. Не, месото е вредно. За да намерим отговорите, трябва да се обърнем към основаващата се на доказателства медицина, а не на мъгляви твърдения. Буквално хиляди книги са посветени на храненето и отслабването, като обикновено са писани от лекари, диетолози, лични инструктори и други “експерти по здраве”. С малки изключения обаче рядко някоя от тях разглежда истинската причина за затлъстяването. Защо качваме килограми? Защо дебелеем? Основният проблем е, че за затлъстяването няма теоретична рамка. Настоящите теории са силно опростени и често половинчати: • Излишъкът от калории причинява затлъстяване.  • Излишъкът от въглехидрати причинява затлъстяване.  • Излишъкът при консумацията на месо причинява затлъстяване.  • Излишъкът на хранителни мазнини причинява затлъстяване.  • Липсата на движение причинява затлъстяване. Всички хронични заболявания обаче са многофакторни, като тези фактори не се изключват взаимно. Всички те имат влияние в различна степен. За сърдечните заболявания например има редица фактори – фамилната анамнеза, полът, тютюнопушенето, диабетът, високият холестерол, високото кръвно налягане и липсата на физическа активност са само някои от тях и са повсеместно признати. Със затлъстяването обаче случаят не е такъв. Другият голям проблем при обяснението на затлъстяването е това, че преобладават краткосрочните изследвания. Затлъстяването обикновено се развива за десетилетия, а ние често правим изводи на базата на данни от изследвания, продължили едва няколко седмици. Ако изучваме процеса на образуване на ръжда, трябва да наблюдаваме метала в продължение на седмици и месеци, а не на часове. По същия начин затлъстяването е заболяване с давност. Краткосрочните изследвания не са достатъчно информативни. Макар и да разбирам, че научните изследвания невинаги са убедителни, се надявам тази книга, написана на базата на моите 20-годишни усилия, да помогне на пациенти с диабет тип 2 да отслабнат, за да се справят с болестта, и да даде основата, върху която да стъпите. Базираната на доказателства медицина не означава да се вярва на всяко доказателство със съмнително качество. Често чета твърдения като “бе доказано, че нискомаслената диета напълно обръща хода на сърдечните заболявания” и се цитира изследване, проведено върху пет лабораторни плъха. Това не може да се нарече доказателство. Моите референции са само изследвания, проведени с хора и публикувани в авторитетни рецензирани списания. В тази книга не цитирам нито едно изследване върху животни. Причината за това решение може да се илюстрира в “Притчата за кравата”: Две крави обсъждали най-новото нутриционистично изследване, проведено върху лъвове. Едната крава казала: “Чу ли, че сме били в грешка през последните 200 години? Най-новото изследване показва, че пасенето на трева е вредно, а яденето на месо е полезно.” Двете крави започнали да ядат месо. Скоро след това се разболели и умрели. И каква е поуката от притчата? Ние не сме мишки. Не сме плъхове. Не сме шимпанзета или паякообразни маймуни. Ние сме човеци и затова трябва да се съобразяваме само с изследвания, проведени с хора. Аз се интересувам от затлъстяването при хората, не от затлъстяването при мишките. Част първа на тази книга – “Епидемията”, разглежда хронологията на епидемията от затлъстяване и значението на фамилната анамнеза и посочва как двете хвърлят светлина върху причините, лежащи в основата на болестта. Част втора – “Калориите: голямата заблуда”, резюмира сегашната теория за калориите, включвайки темата за спортуването и прекомерното ядене. Показани са слабите места в сегашното разбиране за затлъстяването. Част трета – “Новият модел на затлъстяването”, представя хормоналната теория за затлъстяването, едно стабилно обяснение на затлъстяването като медицински проблем. Главите в тази част разглеждат централната роля на инсулина в регулирането на телесното тегло и описват изключително важната роля на инсулиновата резистентност. Част четвърта – “Затлъстяването като социално явление”, разглежда хормоналната теория за затлъстяването и обяснява някои отношения между затлъстяването и социалния статус. Защо затлъстяването се свързва с бедността? Какво можем да направим за детското затлъстяване? Част пета – “Къде грешим при храненето?”, разглежда ролята на мазнините, белтъчините и въглехидратите – трите макронутриента – при наднорменото тегло. Наред с това ще изследваме и една от основните причини за надебеляването – фруктозата, както и ефектите на изкуствените подсладители. Част шеста – “Решението”, предоставя ръководство за продължително лечение на затлъстяване чрез справяне с хормоналния дисбаланс на високия инсулин в кръвта. Диетологичните съвети за намаляване на нивата на инсулина включват намаляване на добавената захар и рафинираните зърнени продукти, поддържане на умерен прием на протеини и добавяне на полезни за здравето мазнини и баластни вещества. Периодичното гладуване (intermittent fasting) е ефективен начин да се лекува инсулиновата резистентност, като се изключат негативните ефекти на диетите, намаляващи калориите. Управлението на стреса и подобряването на съня могат да понижат нивата на кортизола и да контролират инсулина. “Код – затлъстяване” поставя фундамент на разбирането на заболяването затлъстяване при хората. Макар и да има много прилики и разлики между затлъстяването и захарния диабет тип 2, тази книга е предимно за затлъстяването. Процесът на оспорване на актуалната нутриционистична догма обикновено е труден, но последиците за здравето са твърде сериозни, за да не се направи тази промяна. Каква всъщност е причината да надебеляваме и как можем да се справим с това? Този въпрос е основната тема на книгата. Представената в нея нова рамка на разбирането и лечението на затлъстяването дава надежда за едно по-здраво бъдеще. ЗА АВТОРА Д-р Джейсън Фънг е канадски нефролог. Той е водещ световен ексерт-диетолог, признат за специалист при лечение на хора с диабет тип 2. Автор е на три бестселъра на здравна тематика и основател на собствена програма за отслабване. Д-р Фънг е завършил университета в Торонто, както и Калифорнийския университет в Лос Анджелис. Живее и работи в Торонто, Канада.", "date": "2018.12.09", "title": " Всичко, което вярвате за отслабването, е погрешно\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d1%81%d0%b0-%d1%81-%d0%bb%d0%b5%d0%ba%d0%b8-%d0%bd%d0%b0%d1%80%d0%b0%d0%bd%d1%8f%d0%b2%d0%b0%d0%bd%d0%b8%d1%8f-%d1%81%d0%bb%d0%b5%d0%b4-%d1%81%d0%b1%d0%b8/", "text": "През изминалата нощ сбивания в курорта Банско не липсваха, въпреки засиленото полицейско присъствие заради студентския празник, информира  Студентите, участвали в сбиването, са минали през спешния център и след това са освободени. Младежите са с леки наранявания, уточняват медиците. Тази година празникът премина без сериозни инциденти. Засиленото полицейско присъствие и масовите проверки за алкохол и наркотици ще продължат и днес, предвид очаквания трафик в посока големите градове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.09", "title": " Младежи са с леки наранявания след сбиване на студентския празник в Банско\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d1%83%d1%81%d0%ba%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-wifi-%d0%b2-%d0%bf%d0%b0%d1%80%d0%ba%d0%be%d0%b2%d0%b5-%d0%bc%d1%83%d0%b7%d0%b5/", "text": "Община Варна ще изгражда безплатен безжичен интернет на обществени места, след като бе одобрена за финансиране от инициативата WIFI4EU. За целта ще бъде осигурен ваучер на стойност 15 000 евро. Средствата трябва да бъдат вложени в срок до 18 месеца за изграждане на WIFI на публични пространства – зали, библиотеки, музеи, паркове, площади и други места от обществен интерес. Целта е не само да има свързаност на отделните хора, но и културен и исторически обмен на информация, съобщиха от пресцентъра на общината. Одобрени за финансиране са общо 113 града в България. Българският еврокомисар по цифровата икономика и общество Мария Габриел приветства в свое изявление спечелилите общини. Тя уточни, че предстои подписване на споразумение със спечелилите, като след това те ще могат да инсталират мрежата за безплатен интернет и да осребрят ваучера си. Безплатният интернет ще може да се ползва минимум 3 години. Общият обем на средствата е 120 млн лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Варна пуска безплатно WIFI в паркове, музеи и площади\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%89%d0%b5-%d0%bf%d0%be%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80-3/", "text": "Постоянна мярка „задържане под стража“ за убиеца на рейнджърката от Карловската бригада Светослав Каменов ще поиска в съда пловдивската окръжна прокуратура. Очаква се това да стане утре или във вторник, предаде „Канал 3“. Извършителят бе заловен на 7 декември в района на родното му село Зверино в Северна България. На този етап той е направил само частични самопризнания, като е   Десислава Стоянова. Тялото на 40-годишната жена бе намерено в къщата на убиеца в Сопот в ракла под диван. Там е престояло 8 дни. Според аутопсията причината за смъртта на рейнджърката е травма, получена при усукване на шията наляво и надясно – техника, която Каменов придобил по време на службата си в армията. Както вече разследващите съобщиха, той е участвал в 3 задгранични мисии и е бил отлично подготвен за оцеляване при извънредни ситуации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Прокуратурата ще поиска постоянен арест за обвинения в убийството на рейнджърката Десислава Стоянова"}
{"url": "https://trud.bg/%d0%bf%d0%be%d1%81%d0%b2%d0%b5%d1%82%d0%b8%d1%85%d0%b0-%d1%87%d0%b0%d1%81-%d0%bf%d0%be-%d0%bc%d0%b0%d1%82%d0%b5%d0%bc%d0%b0%d1%82%d0%b8%d0%ba%d0%b0-%d0%bd%d0%b0-%d0%b4%d1%8f%d0%b4%d0%be-%d0%bf%d0%b5/", "text": "Второкласници от варненското училище „П.Р.Славейков” посветиха час по математика на своя патрон, чиято годишнина от рождението му честваха наскоро. Всъщност интерактивният урок „Аз успях“, майсторски проведен под ръководството на учителката Керанка Колева, съчетаваше решаване на задачи, знания по български език и литература, изобразително изкуство, музика и работа с таблети. Децата от II д клас „обиколиха” местата, свързани с живота на българския поет, показаха умения да работят с географска карта, направиха от пъзел пейзаж по стихотворението му „Татковина”, събираха и изваждаха, изчисляваха маршрути до паметниците му, решаваха тестове на музикален фон с изпълненията на Дейвид Гарет, показаха завидни и бързи умения в информационните технологии. Урокът мина с невероятен емоционален заряд и хъс сред децата. Накрая те се почерпиха с коледни сладки, приготвени по рецепта от кулинарната книга на дядо Петко Славейков. ОУ” П.Р.Славейков „ е едно от най-престижните 18 иновативни училища във Варненска област и откритият урок, който сътвориха учител и деца, е всъщност ежедневие. 6 класни стаи са обзаведени по най-модерния и съвременен начин-без подиум и катедра, с маси за творческа работа, с интерактивни дъски, с по 18 таблета и със софтуер, приложим в учебните програми. За иновативните училища трябва да има финансови стимули, каза депутатът от ГЕРБ и член на парламентарната комисия по образование Таня Петрова, поканена на урока като дългогодишен директор на варненското училище. Тя посочи, че след нейно настояване чрез парламентарно питане просветният министър Красимир Вълчев е обещал да се помисли сериозно за това. Разбира се, има училища в страната, които имат статут на иновативни, но подценяват работата си като такива, а трябва с работа и съдържание да заслужат името си. В министерството има 40-членна комисия, която оценява иновативните училища и трябва да направи сериозен анализ и диференция в първата и втора вълна, смята народният представител. Според нея едно е да се правят иновации, свързани с учебното съдържание и методите на учене, а друго са социалните иновации, без да бъдат подценявани те. В страната има 297 иновативни училища, припомни Таня Петрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Посветиха час по математика на дядо Петко Славейков\t\t\t"}
{"url": "https://trud.bg/%d0%b2-%d0%bc%d1%83%d0%b7%d0%b5%d0%b9-%d0%b5%d1%82%d1%8a%d1%80-%d0%bf%d0%be%d1%87%d0%b8%d1%82%d0%b0%d1%82-%d1%81%d0%b2-%d1%81%d0%bf%d0%b8%d1%80%d0%b8%d0%b4%d0%be%d0%bd-%d0%ba%d0%b0/", "text": "Етнографският музей на открито „Етър“ в Габрово на 12 декември чества Денят на Св. Спиридон, който се смята за покровител на най-голям брой занаяти. В разположената на територията на музея църква „Св. Богоявление“ ще бъде отслужена света литургия и водосвет. Свещеникът ще мине във всяка от музейните работилници, за да отправи благословия. Екипът на музей и майсторите ще поднесат цветя пред паметника на Лазар Донков – създател на „Етър“-а. Ще бъдат представени занаятчиите, започнали работа в музея през 2018 година. Участници в празника ще втъкат своя нишка в паното, наречено „Нишки в историята“, посветено на 55-годишнината на „Етър“-а, която предстои да бъде отбелязана през идната година. „По-късно, по време на „Вечерта на майстора“, ще бъде обявен победител в „Майстор за един ден“. Събитието се провежда за втори път. Ден преди това, на 11 декември, в работилниците си занаятчиите ще обучат на определени умения свои колеги от екипа на музея, които през друго време от годината нямат пряк ангажимент към производствената работа. На 12 декември, който е усвоил най-добре занаята получава наградата „Майстор за един ден“”, съобщиха етнографи. Те разказаха, че историята на празника „Св. Спиридон“ е от времето на Българското Възраждане, когато всяка еснафска организация има свой патронен празник, свързан с определен светец, покровител на занаята. Колкото по-богат и силен е един еснаф, толкова по-тържествен и пищен е празникът, посветен на светеца. Занаятчиите, облечени в нови дрехи, със семействата си, начело с еснафското знаме и музика, преминават през улиците на града и отиват в църква за тържествен молебен. Отслужва се панихида за починалите майстори. Раздават се жито и осветени хлябове. „Важна част от празника е свързана с въвеждането в майсторско звание. Това става след службата, на мястото, което е определено за обща трапеза. Устабашията (най-стар и почитан майстор) обявява кандидатите за майстори, държи им напътствена реч, препасва ги през рамо с червен пояс, подарява им от страна на еснафа скромен набор от инструменти, плесва им по врата по един шамар с думите: „Стани като мен!“. Еснафският празник прераства в общоградско тържество”, информират музейните уредници. Те допълват, че и в наши дни в ЕМО „Етър” тази традиция намира своето продължение. През 1980 г. се ражда идеята за Празник на занаятчиите или Ден на Св. Спиридон – 12 декември. Събират се майсторите, за да споменат починалите, да почетат живите, да се повеселят. „Защото в ЕМО „Етър” с думата „майстор” хората наричат не кого да е, а само онези, чиито изделия ни връщат към корените на занаятчийството и помагат за неговото съхраняване и развитие”, изтъкват от ЕМО „Етър”. Свети Спиридон Тримитунски е един от най-великите светители и чудотворци на ІV век. Той се прославя с чудотворната си дарба да лекува и с участието си в Първия вселенски събор в Никея през 325 г., когато горещо защитава християнството, осъждайки учението на Арий. Владее много занаяти и се счита за покровител на грънчари, тухлари, златари, чехлари, бакърджии, шарланджии, абаджии и др. Спиридон тръгва с магарето си на събор. Лоши хора крадат животното и му отрязват главата.На сутринта стопанинът залепя на мястото на отрязаната глава една конска и продължава към събора.Когато го виждат, хората си казват „не е обикновен човек”. А когато ядосан от случилото се, пред смаяните погледи на всички, стиска една керемида и от нея потича вода, го провъзгласяват за светец. Според поверието Свети Спиридон пръв се опитва да направи съд от глина. Мъчи се, мъчи се, но не успява, защото глината се лепи по ръцете му. Тогава се разплаква. Сълзите падат върху глината и той разбира, че за да източи съд на колелото, трябва да вземе вода. Замесва глината с вода и прави първият съд. След това го изпича. Оттогава насам светецът се счита за покровител на грънчарите. Светецът е покровител на шарланджиите. В навечерието на празника занаятчиите се събират да обсъждат дали да работят. Само един от тях решава да се труди през нощта. Две от пресите в работилницата се спукват, а третата отказва да се върти. Оттогава празникът на Св.Спиридон е тачен винаги, тъй като се вярва, че той е измислил този занаят и го закриля. „Св. Спиридон започва да работи като яхнаджия. Знае всичко освен едно – как маслото се отделя от тахана при изваряването му. Опитва много пъти, но разбира, че е безпомощен и започва да плаче. Сълзите падат в казана и благодарение на тях шарланът започнал да се отделя. Така Св. Спиридон се досеща, че в тахана е необходимо да се слага вода, за да се добие масло. При едно от чудесата си Св. Спиридон „обръща“ змията в злато – за това е покровител на куюмджиите”, казват изследователите. Те припомнят, че Св. Спиридон е герой в творчеството на един от големите български писатели – Елин Пелин. В „Очите на Св. Спиридон“ той е представен като красив, скромен младеж, който изработва обувки, наслаждава се на красотата на Божия свят, но не успява да се наслади на своята собствена природа. Св. Спиридон гледа с очите и чувства с душата си, но отказва да усеща с тялото си, тъй като смята това за грях. За да вземе мярка за обуща на жените, ги кара да стъпват в съд с пепел, поставен пред работилницата. Туркиня, чиято красота е очевидна, въпреки характерното за вярата й прикриване на образа, поставя младия майстор на изпитание. Дали на Бог е необходимо да бягаме от красотата, която твори? Отговорът, който дава Елин Пелин е интересен. Св. Спиридон избожда очите си, защото едното се поддава на женското изкушение на туркинята. Започва самотен живот сред природата, за да разбере, че вижда образа й, макар да няма очи. Краят на произведението „Очите на Св. Спиридон“ е особено драматичен и носи важно послание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " В музей „Етър“ почитат  Св. Спиридон като покровител на занаятите"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%bf%d0%be%d0%bb%d1%83%d1%87%d0%b8-%d0%bd%d0%be/", "text": "Нов транспортен кувьоз на стойност 18 746 лева дариха в неделя благодетели на болницата в Горна Оряховица. Апаратът бе предоставен на АГ-отделението от Десислава Николова, Румяна Илиева и техни съмишленици от цялата страна. Отделението се нуждае от кувьоза наложително за транспортиране на недоносени новородени към болницата във Велико Търново или УМБАЛ Плевен. Началникът на АГО Д-р Михаил Милатович и управителят на МБАЛ Д-р Иванов благодариха сърдечно за благотворителния жест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Болницата в Горна Оряховица получи нов кувьоз за 18 746 лева\t\t\t"}
{"url": "https://trud.bg/%d0%b3%d1%80%d0%b0%d0%b4%d1%81%d0%ba%d0%b0-%d0%b6%d0%b5%d0%bb%d0%b5%d0%b7%d0%bd%d0%b8%d1%86%d0%b0-%d1%81%d0%b2%d1%8a%d1%80%d0%b7%d0%b2%d0%b0-%d0%ba%d0%b0%d0%b7%d0%b8%d1%87%d0%b5%d0%bd%d0%b5/", "text": "Пуснаха градската железница в София. Влаковете вече ще преминават през столицата по линията Казичене – Банкя. Днес тръгна първият от тях, който стигна до крайната си точка за около час. Идеята е градска железница да свързва кварталите на София и в последствие да се свързва Перник със София, каза Цанко Симеонов от сдружението “Градски транспорт и инфраструктура”, инициатор на промяната. Идеята за градска железница датира от 80-те години. За реализацията й, съществуващи влакове по направленията от Копривщица, Септември и Пловдив, движили се доскоро до Централна гара – София, се удължават до Банкя. Мотрисите ще пресичат града, без да се налага пътниците да се прекачват на Централна гара. Влаковете ще спират на всички гари изградени в София: Казичене, Искър, Искърско шосе, Смирненски, двете в Подуяне, Централна гара, Надежда, Връбница, Обеля, Волуяк, Божурище, Иваняне и Банкя. Засега ще се движат по пет влака на ден – два сутрешни, един обеден и два следобедни. От сдружението са изпратили искане до транспортното министерство за единна система за таксуване между влаковете и градския транспорт в София. От БДЖ съобщиха, че сутрин влаковете между Перник и София отново ще се движат на интервал от 20 мин., а следобед в обратна посока – на 40 мин. Сутрин между Лакатник, Своге и София интервалът е 30 мин., а вечер-на 60. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Градска железница свързва Казичене с Банкя (СНИМКИ)\t\t\t"}
{"url": "https://trud.bg/%d0%bc%d0%b5%d1%81%d0%b8-%d0%b5-%e2%84%961-%d0%bd%d0%b0-%d0%bf%d1%80%d0%b5%d0%ba%d0%b8%d1%8f-%d1%81%d0%b2%d0%be%d0%b1%d0%be%d0%b4%d0%b5%d0%bd-%d1%83%d0%b4%d0%b0%d1%80/", "text": "Лионел Меси е царят на пряк свободните удари. При победата на „Барселона“ с 4:0 над „Еспаньол“ аржентинският гений вкара два пъти по този начин. И вече има 18 гола от фаулове през последните четири години в петте най-добри първенства в света. „Ювентус“ също има толкова попадения от фаул, но вкарани от шестима различни футболисти. С по 14 са „Реал“ и „Рома“. Зинедин Зидан, доскорошният треньор на „кралете“, предпочете Меси пред своя играч Кристиано Роналдо. В своя идеален отбор Зизу постави в атаката аржентинеца, Неймар и бившия си съотборник от „Реал“ – Феномена Роналдо. Английската легенда Гари Линекер пък размаха пръст срещу гласувалите за „Златната топка“. „Два сензационни фаула на Меси и общо 10 за годината! Всеки, който разбира футбола може да осъзнае, че един е от друга планета“, написа Линекер. „Златната топка“ за 2018-а отиде в Лука Модрич, а „Франс Футбол“ критикуван по света заради имената на гласувалите.", "date": "2018.12.09", "title": " Меси е №1 на прекия свободен удар"}
{"url": "https://trud.bg/%d1%84%d0%be%d1%82%d0%be%d0%ba%d0%b0%d0%bf%d0%b0%d0%bd-%d1%83%d0%bb%d0%be%d0%b2%d0%b8-%d0%bc%d0%b5%d1%87%d0%ba%d0%b0-%d1%81-%d0%bc%d0%b0%d0%bb%d0%ba%d0%be-%d0%bc%d0%b5%d1%87%d0%b5-%d0%bf%d1%80/", "text": "Мечка и малко мече са заснети в района на държавно ловно стопанство „Витошко-Студена“, съобщиха от пресслужбата на РИОСВ-Перник. Регионална инспекция по околната среда и водите е проверила сигнал за нападение от кафява мечка на пчелин. Пчелните кошери се намират в частен имот в района на ТП ДЛС „Витошко – Студена“, в границите на Природен парк „Витоша“. Експерти от отдел „Биоразнообразие, защитени територии и зони“ са констатирали щетите и са поставили фото капани. На 4 и 6 Декември устройствата са заснели две мечки – майка с малкото й. Кафявата мечка, която се среща в България е защитен вид, включен в Червената книга. Макар и едро, тя е едно от най-плахите диви животни и избягва срещите с човека. Обикновено мечката усеща присъствието му отдалеч и се оттегля спокойно. По-опасна може да бъде срещата с майка с малко мече, защото тогава тя става изключително агресивна защитавайки малкото си. РИОСВ призовава гражданите при намиране на екземпляри от защитен вид, незабавно да сигнализират екоинспекцията и до пристигане на експерти да предприемат мерки за предотвратяване на обезспокояването на животните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " Фотокапан улови мечка с малко мече, привлечени от пчелин на Витоша (СНИМКИ)"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d1%84%d1%80%d0%b0%d0%bd%d1%86%d0%b8%d1%8f-%d0%bf%d1%80%d0%b8%d0%b7%d0%be%d0%b2%d0%b0-%d1%82%d1%80/", "text": "Правителството на Франция в неделя призова Доналд Тръмп да не се намесва във френската политика, след като американският президент в „Туитър“ атакува Парижкото споразумение за климата с неприкрито злорадство от протестите във Франция. Те започнаха заради подготвения от кабинета акциз върху горивата от 2019 г., който щеше да повиши цената им. Целта бе намаляване на вредните въглеродни емисии във връзка с Парижкото споразумение, от което Тръмп изтегли САЩ. „Не се занимаваме с вътрешната американска политика и очакваме същото и от САЩ“, заяви за телевизия LCI министърът на външните работи Жан-Ив Льо Дриан. „Казвам това на Доналд Тръмп и френският президент го казва: Оставете нашата нация на мира!“, призова френският външен министър. Тръмп публикува в събота две текстови съобщения, отнасящи се до антиправителствените протести на „жълтите жилетки“, които от средата на ноември са обхванали Франция и предизвикаха бунтове в Париж. „Много тъжна ден и нощ в Париж. Може би е време да се сложи край на нелепото и изключително скъпо Парижко споразумение и да се върнат парите обратно на хората под формата на по-ниски данъци“, изказа се Тръмп в социалната мрежа Туитър. Особено дразнещо и обидно за французите бе предишно негово послание със злобна ирония в Туитър: „Парижкото споразумение не работи толкова добре за Париж. Протести и бунтове в цяла Франция. Хората не искат да плащат големи суми пари, най-вече за страните от третия свят (които се управляват съмнително), за да защитят околната среда.“ Заради тези послания на Тръмп френският депутат Жоаким Сон-Форже директно обяви американския президент за „посерко“, който цапа чаршафите с „торти“ и „урина“. „НЕ ОБИЖДАЙ МОЯТА СТРАНА, ИЗКУФЯЛ СТАРЧОК“, написа в Туитър на английско-френски депутатът от „Французи от чужбина“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                    ", "date": "2018.12.09", "title": " Правителството на Франция призова Тръмп да не злорадства за протестите"}
{"url": "https://trud.bg/%d0%be%d1%82%d1%80%d0%be%d0%b2%d0%b5%d0%bd%d0%b8%d1%8f%d1%82-%d1%81-%d0%bd%d0%be%d0%b2%d0%b8%d1%87%d0%be%d0%ba-%d0%b1%d1%80%d0%b8%d1%82%d0%b0%d0%bd%d0%b5%d1%86-%d1%81%d0%b5-%d1%81%d1%82%d1%80/", "text": "Отровеният с „Новичок“ във Великобритания Чарли Роули, който има проблеми със зрението и трудно се движи, заяви в интервю за вестник „Сънди мирър“, че едва ли ще бъде жив след десет години, предаде  . 45-годишният Чарли Роули и партньорката му Доун Стърджес се отровиха бойното отровно вещество няколко месеца след нападението срещу руския шпионин Сергей Скрипал и дъщеря му Юлия в Солсбъри през март. Предполага се, че те са попаднали на шишенцето от одеколон, с което е била напръскана входната врата на Сергей Скрипал. Доун Стърджес по-късно почина. В интервюто за вестника Роули казва, , но се страхува за бъдещето, тъй като лекарите нямат представа за дългосрочните последици от влизането в досег с „Новичок“. Той е особено разтревожен за зрението си. Роули се оплаква, че не получава достатъчно подкрепа от властите и дори мисли за самоубийство. Великобритания обвини Русия за нападението в Солсбъри и назова поименно двама руски граждани – Александър Петров и Руслан Баширов като извършители. След проведено по-късно разследване бе съобщено, че двамата са служители на руското военно разузнаване и техните истински имена са Александър Мишкин и Анатолий Чепига.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Отровеният с „Новичок“ британец се страхува, че няма да е жив след 10 години\t\t\t"}
{"url": "https://trud.bg/%d0%b2%d0%bb%d0%b8%d0%b7%d0%b0%d0%bc%d0%b5-%d0%b2-%d0%bc%d0%b0%d0%b7%d0%b5%d1%82%d0%be-%d0%bd%d0%b0-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0/", "text": "Нашият обществен живот е като обратно мъртво вълнение. Отгоре кипи, отдолу е застой. Управниците уж се потят „на ползу роду“, а резултатите са ялови. Явлението тръгва от Възраждането, когато още нямаме държавност. Тогава народните водачи се разделят на „стари“ и „млади“, бъдещите консерватори и либерали. След Освобождението двете партии се редуват в коридорите на властта. Започва обаче размножаване като при едноклетъчните. Амебата например се дели на две и дъщерните клетки продължават процеса до безкрая. Около 200 са сега политическите формации на територията на родината. Населението се топи, а те процъфтяват. Вървим към оня момент, когато няма да има кого да управляват! „Труд“ влиза в мазето на историята, за да изрови уникални документи. Появили се преди стотина години, те сякаш са писани днес. Свидетелстват, че по нашенско всичко тече, но малко се променя, ако перифразираме древната мъдрост. Петко Славейков, Захари Стоянов, Алеко Константинов, Стоян Михайловски, Симеон Радев, Иван Хаджийски ще се покажат от отвъдното. Казаното от класиците по вехтите страници е актуално и в днешния ден. Започваме със Славейков, който списва най-влиятелния български вестник в границите на Османската империя. „Македония“ се чете и предава от ръка на ръка като Паисиевата история. Статията „Петна в нашия обществен живот“ излиза през 1871 г. Никой народ няма в живота си толкоз и таквиз груби противоречия и несъобразности, колкото има в живота на нашия народ. Бедни материално и невежествени духом, мнозина от нас искат да се покажат, че са нещо повече, от каквото са. Облеклото на тези хора е по последната мода, а животът им – подражание на европейския. Думите им са за големи работи и желанията им клонят към високи положения. За достойнството им не питай, те се считат достойни за всичко, без най-малко приготовление и без положителни способности. Тези хора забравят де живеят, на кой народ принадлежат и какво е състоянието на този народ. Като гледат на това състояние, те не познават и нуждите на народа, а слугуват на цели, които са почти всякога противоположни на народните. Когато влезеш в някой български град, ти ще се смаеш пред тези български глави на европейски маниер. Те ще ти говорят с някакви безразборно избрани по вестниците думи и ще се мъчат да ти внушат, че те са не като другите.  Ако бяха се спрели тези глупави претенции само на това, само на думите и дрехите, ний не бихме казали ни дума, защото всякой е свободен да живее и да се облича както ще. Но претенциите се простират по-надалеч; те се вмъкват в общите ни работи и докарват, гледай ти, лошавини. Това последното ни кара да поговорим на читателите си за тези, от тази пасмина, наши сънародници. Като не приличат на народа по външност, тези хора си намислили, че не му приличат и по вътрешните си достойнства. Народът е за тях куп от глупави твари, а те самите са разумът и главата на тази безсмислена маса. Каквото главата стои над тялото, тъй и те искат да стоят над всичкия народ. Еднъж погрешни в мислите си за себе си, тези хора на всичко ще гледат и гледат погрешно. Те понечват оттам, дето да прибират работите в ръцете си, да разправят всичко и над всичко да стоят. И тъй дохожда, че те се турят начело на обществените и народните ни дела; навсякъде почти общинските работи са в ръцете на таквизи самомнителни управители и затуй са и тъй управени и отиват толкоз добре, както ги виждаме. Колко пътя ни се е случвало да чуеме от тези високо достойни хора, че на събранията не трябвало да се викат простите хора (народът), защото нищо не разбирали. Но, господа самоуправници, същото това, дето казвате, че народът е прост, трябва да ви кара да го приемете в събранията, щото вашите светлини да осветляват и него и да го изваждат от невежеството, за което го презират. Ний страдахме и плакахме от едновремешните чорбаджии, но изпаднахме на по-лоши. Старите чорбаджии угаснаха на много места; но чорбаджилъкът, гледаме, че не угаснува… Мястото на старите заловиха млади чорбаджии, които се носят по европейски и без да разбират от нищо европейско. Тези млади чорбаджии са, които се считат за най-достойни между българите, само и само защото са облечени по модата и знаят да лъжат много по-безсъвестно от старите чорбаджии, още и без да се причървяват; те са, които замазват очите на света с няколко книжни думи и покриват с думите си най-дебелото невежество в делата на обществото; те са, които употребяват общите работи за средства към високи положения; те са, които напущат скромните, но почетните си занятия за чорбаджилъка и за месечните заплати: от тях са, които подкопават желания и стремления, за да спечелят благоволението на началството и да станат стражари на народа си; те са, които отстраняват днес народа от общите работи и които показват едно тираническо своеволие. С една дума, те са, които висят днес на врата на народа наместо старите до вчера чорбаджии. Когато сравни человек делата на старите чорбаджии-изедници с делата на младите чорбаджии-модници, у последните ще се намерят по-големи мерзости. Злините на старите чорбаджии рядко са закачали повече от една община, но злините на днешните чорбаджии закачат цял народ. Безмерното честолюбие на тези чорбаджии се простира на всичките работи и всичко закача: общите дела на цял народ, вестникарството, училищата, черковните дела – всичко подпада по тяхното злоупотребление, от всичко строят подножието на своето въздигание. Инак не може и да бъде. Когато едни хора не познават себе си и народа си, когато те искат да живеят не по заслугите си и достойнствата си, а по примера на по-горните от тях, тогаз не ще съмнение, че всичката им деятелност ще бъде вредителна. За да получат средства за своя живот и големи заплати без положителни достойнства, те трябва да употребяват в дело най-долните качества като: лъжа, лицемерие и други, още по-добри от тях. Нима са малко теготиите на народа, та трябва и самите синове, които е той родил, да го натоварят с още нови? Наместо да вървим с народа и да споделяме всичките му нужди и лишения, наместо да му помагаме с всичките си сили в удовлетворението на нуждите и в облекчението на лишенията му, ний оставяме народа в калта, а сами се въздигаме нагоре, като стъпваме на гърба му. За да живеем като по-горните, ний правим всякакви мерзости и съсипваме цял народ. Ний не щем да знаем за състоянието на народа и не мислим – нашият живот прилича ли колко-годе с живота на народа и съгласява ли се с него. Че нашият живот е пълно противоречие на народната патриархална простота, че нашата охолност, купена със задушавание на нравственото чувство, е голяма несъобразеност всред народната оскъдност – за това ний не си ни помисляме. Ний искаме нам да е добре, а целият народ, ако ще, и на огън изгоря. Ако ни слушат, ний сме най-умните в народа; а пък нямаме ни толкоз ум да разберем на какво приличаме с европейската си боя върху платното на народния живот. Имаме ум да се ползваме от лъжата, но нямаме ум да разберем, че лъжата не завожда надалеч и че благополучието от лъжа също е лъжовно. С искането си да се покажем европейци ний се явяваме добри маймуни, които вършат всичко по подражание и на които всичкото изкуство състои в някакви играчки за услаждане на зрителите-господари.  Умният человек никога не живее по примера на другите. Той всякога гледа своите средства и се съгласява с обстоятелства, които окружават народа му. За умния человек е несносно това, дето народът да живее просто и да се бори със сиромашията, а той да се гордее с модните си дрехи, с престорения си живот и незаконна разкошност. За него това не е человещина! И не е справедливо, и омразно е да ламтим за почести, за да се отделим по-скоро от народа и да се възправим над него; но неразумието не ни оставя да видим тази голяма несправедливост. Ний сме запнали нагоре и не снемаме очи да погледнем и надолу. Ний гледаме само онези, що са над нас, що са по-богати, и по-охолни, и всичките ни грижи са – как да се възкачим до тях. Да погледнем надолу и да видим бедните и притеснените, на това не се решаваме. Ако бихме хвърляли очи надолу, ако бихме гледали по-често оскъдността до най-долните й степени, тогаз ний много малко бихме противоречили в общия живот на народа, по-малко бихме бягали подир чорбаджилъка и европеизма и по-малко бихме обременявали народа. Тогаз ний щяхме да бъдем благодарни от своето скромно положение и не щяхме да го меняваме с безсъвестност. Тогаз ний бихме имали по-голяма человещина. Тогаз ний бихме се държали о народа с двете си ръце и никога не бихме желали да се въздигаме без него. Тогаз нашето деление от народа щеше да ни се покаже във всичката си отвратителност… Человек не е безумно животно, но същество разумно и общежително; той не може да премине без подобните нему ни една минута. Още по-малко може той без тези, които говорят неговия език, които го обикалят от вси страни. Но като има нужда от обществото и като получава неговите помощи на всякой час, на всяка стъпка, той с това се задължава, обвързва се с длъжности към това общество. Обществото има право да чака от него изпълнението на тези длъжности и да не прощава никому тяхното пренебрежение. Додето человек се счита член на едно общество, той трябва да дели и злото, и доброто на това общество. Който се показва член само тогаз, когато има да се ползува, а в тежките минути оставя обществото и дори отива срещу неговите интереси, той не трябва да се счита за част от обществото и не трябва да се казва, че принадлежи на еди-кой си народ. Обществото трябва да отсича от себе си таквизи членове и да ги покрива с всеобщо презрение. Просим извинение от всички онези, които не са тази пасмина, за която си позволихме да поговорим.  ", "date": "2018.12.09", "title": " Петко Славейков: Петна в нашия обществен живот\t\t\t"}
{"url": "https://trud.bg/%d1%87%d0%b5%d0%bb%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2%d0%b7%d0%b5-%d0%b6%d0%b5%d1%80%d1%82%d0%b2%d0%b0-%d0%bd%d0%b0-%d0%bf%d0%be%d0%b4%d0%b1%d0%b0%d0%bb/", "text": "Една жена загина и 7 пострадаха при тежка катастрофа на Подбалканския път, съобщиха от пресслужбата на МВР. Сигнал за тежкия пътен инцидент е получен малко преди 16 часа. По първоначална информация при челен сблъсък между два леки автомобила една жена е загинала на място, а 7 души са пострадали, от които 2 деца. Веднага към мястото са насочени екипи на Пътна полиция, пожарната и Спешна помощ. Пътят временно е ограничен за движение. Има организиран обходен маршрут: в посока от Пирдоп за София обходът е през Долна малина  – Петково – Елин Пелин. В обратна посока от София за Пирдоп обходът е през  Столник – Елин Пелин – Петково – Долна Малина. Обстоятелствата за тежката катастрофа се изясняват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Челна катастрофа взе жертва на Подбалканския път, пострадали са още 7 души (ВИДЕО)\t\t\t"}
{"url": "https://trud.bg/%d0%bc%d1%8a%d0%b6-%d0%b2%d1%8a%d1%80%d0%bd%d0%b0%d0%bb-%d1%81%d0%b5-%d0%be%d1%82-%d1%81%d0%b0%d1%89-%d0%bd%d0%b0%d0%bc%d0%b5%d1%80%d0%b8-%d0%ba%d0%be%d0%bb%d0%b0%d1%82%d0%b0-%d1%81%d0%b8/", "text": "Куриозен случай в центъра на София – колата на съсед се оказа зазидана във вътрешния двор на кооперацията. Преди три години Ивайло Диманов отишъл на турне в Америка. Когато се върнал обаче, с изненада установил, че колата му трайно е зазидана в двора на блока. И няма откъде да я извади. „Тази кола е на майка ми, тя се води инвалид, щеше да им даде ключовете да я изкарат”, каза пред   Ивайло Диманов. Никой обаче не им казал нищо, категоричен е потърпевшият. Казва, че се обърнал към различни институции, но напразно. Автомобилът е зазидан във вътрешния двор вече три години. Според собственика му той е напълно изгнил и неизползваем така или иначе. От общината обясниха, че при тях жалби от собственика не са постъпвали, а проходът към вътрешния двор е бил реституиран и затова е бил зазидан. „През 2002 г. с решение на Софийския градски съд е възстановен проходът, който съдът казва, че незаконно е бил преустроен от магазин 6 в проход”, обясни арх. Влади Калинов от дирекция „Общински строителен контрол”. И още – че собственикът Ивайло Диманов и неговата майка са били уведомени, но не са пожелали да преместят зазидания автомобил. Засега колата остава арестувана вътре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Мъж, върнал се от САЩ, намери колата си зазидана във вътрешния двор на кооперация в центъра на София "}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%bf%d0%b5%d1%80%d0%b8%d0%be%d0%b4%d0%b8%d1%87%d0%bd%d0%be-%d1%81%d0%bf%d0%b8%d1%80%d0%b0%d1%82-%d0%bf%d1%8a%d1%82%d1%8f/", "text": "  С плакати „Мафия“ и българския трикольор в ръце протестиращите в Кресна периодично блокират главен път Е-79 с пресичане на пешеходната пътека. Те са около стотина души от Кресна, Сандански и Благоевград. Сили на жандармерията обаче са на място и регулират движението. Наложи се и отблъскване на протестиращите, за да пропусне колоната от автомобили, които се образуват на пътя. Към 16 часа представители на полицията изтласкаха една малка част от протестиращите, които отказваха да се преместят от пешеходната пътека. Това от своя страна предизвика напрежение и протестиращите започнаха да скандират „мафия“, блокирайки отново пътя. Очаква се протестът в града да продължи 6 часа, като периодично ще се спира движението по пътя. Сред протестиращите е и кметът на Кресна Николай Георгиев/БСП/, който заявява, че е там като гражданин. Полицията съобщи официално във връзка с провеждащия се протест, че са предприели всички необходими мерки с цел недопускане на инциденти, като периодично се осъществява пропускане на МПС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Протестиращи периодично спират пътя за Гърция край Кресна, жандармерията въвежда ред"}
{"url": "https://trud.bg/%d0%ba%d0%b0%d0%bd%d1%8f%d1%82-%d1%84%d0%b8%d1%80%d0%bc%d0%b0-%d0%b7%d0%b0-%d1%81%d0%bf%d1%80%d0%b0%d0%b2%d1%8f%d0%bd%d0%b5-%d1%81-%d0%b3%d0%b0%d1%80%d0%b3%d0%b8%d1%82%d0%b5-%d0%b2-%d1%88%d1%83%d0%bc/", "text": "Шумен ще търси съдействие от фирма за решаване на проблема с посевните врани и гаргите, които са превзели Градската градина в центъра, както и жилищни квартали. Това бе решено на поредна обществена дискусия, инициирана от шуменския омбудсман Иван Капралов. Идеята за намесата на специалисти е от гражданин, който е разговярял с фирма, заета със защита на летища, ветрогенератори и други системи. Гаргите цапат и буквално превръщат и най-добрата среда в неизползваема за отдих, звуците им са неприятни. Градът ги привлича с храна, висока температура и благоприятни условия за гнездене. В Шумен проблемът е от години. Според д-р Виктор Василев от Шуменския университет за времето 1996 до 2012 г. гнездящите двойки в централния парк на града се увеличава ежегодно с 20-30 двойки и вече има около 800. През последните години колонията не расте, но отделни групи превземат близки територии – дървета в квартал „Тракия“, по бул. „Мадара“, както и към центъра. През зимата птиците, които живеят в Градската градина, достигат до 12 000. През последните години са прилагани различни методи без резултат. Инсталирани са били електронни устройства, но ефектът бил временен. През 2015 г. имало предложение за заселване на грабливи птици, които да облитат района и да прогонят гаргите. Изчислено е, че ще трябват 20 000 лв. и не е приложено. По време на последната дискусия беше обсъдена и идея да се засадят високи дървета около сметището извън града, за да се пренасочат птиците в този район. Омбудсманът представи експретни становища от еколози. От Българското дружество за защита на птиците са предложили най-екзотичното – превръщането на дефекта в ефект, като се обозначи колонията в парка с информационна табела и се превърне в атракция за гостите на Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Канят фирма за справяне с гаргите в Шумен\t\t\t"}
{"url": "https://trud.bg/%d1%81%d0%b8%d1%82%d0%b8-%d1%81%d0%b5-%d0%b0%d0%ba%d1%82%d0%b8%d0%b2%d0%b8%d0%b7%d0%b8%d1%80%d0%b0-%d0%bd%d0%b0-%d0%bf%d0%b0%d0%b7%d0%b0%d1%80%d0%b0-%d1%81%d0%bb%d0%b5%d0%b4-%d0%bf/", "text": "„Манчестър Сити“ вече работи усилено по зимната селекция. Медиите на Острова разкриха две потенциални сделки на „гражданите“ само ден, след като отборът на Пеп Гуардиола записа първа загуба във Висшата лига – 0:2 от „Челси“.  На „Етихад“ са готови да броят 50 млн. паунда на „Рома“ за младия талант Ченгиз Юндер. 21-годишният турски офанзивен играч е апетитна хапка за голяма част от грандовете в Европа. А ситуацията около футболиста следят и други тимове от Висшата лига, сред които „Тотнъм“, „Челси“ и „Арсенал“.  А мениджърът Пеп Гуардиола се ядоса далеч повече на шефовете за неглижирането на сделка с „Аякс“, отколкото на поражението от „сините“. Според „Метро“, цитиращ „Мирър“, испанецът е недоволен, че тимът е на път да изпусне Франки де Йонг. Талантът на „Аякс“ е гласен за заместник на Фернандиньо, но вместо да официализират трансфера, той е в застой. Заради забавяне на „Сити“, холандският гранд сега е на изчакване, след като и ПСЖ се включи в борбата за таланта. А потенциалната цена на халфа е близо 70 млн. паунда.", "date": "2018.12.09", "title": " „Сити“ се активизира на пазара след първата загуба във Висшата лига"}
{"url": "https://trud.bg/%d0%be%d1%82%d0%b8%d0%b4%d0%b5-%d1%81%d0%b8-%d0%b4%d0%be%d0%b0%d0%b9%d0%b5%d0%bd%d1%8a%d1%82-%d0%bd%d0%b0-%d0%b2%d0%be%d0%b4%d0%bd%d0%be%d1%82%d0%be-%d1%81%d0%bf%d0%b0%d1%81%d1%8f%d0%b2%d0%b0%d0%bd/", "text": "От БЧК Варна съобщиха тъжната новина за загубата на доайена на водното спасяване Лавренти Силов. Той напусна този свят на 8 декември. Учител на поколения варненци от френската и пета гимназия, от спортното училище, СУ “Св. Климент Охридски” и Медицинския университет, Лавренти Силов през целия си живот беше отдаден на мисията за съхранението на живота и здравето на ползващите благата на морето. Лично обучи хиляди водни спасители. Създаде множество методики и учебни помагала за тази отговорна професия. Беше инициатор и първи председател на Дружеството на специалистите по водно спасяване към Областната организация на Българския Червен кръст. До последния миг предаваше знанията и уменията си на следващите поколения. Поклонението ще се състои на 11 декември от 14 ч. на Централните гробища във Варна. От БЧК изказват съболезнования на семейството и близките . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Отиде си доайенът на водното спасяване Лавренти Силов"}
{"url": "https://trud.bg/%d0%ba%d1%80%d0%b0%d0%b9%d0%bd%d0%be-%d0%b2%d1%8f%d0%bb-%d1%86%d1%81%d0%ba%d0%b0-%d0%b1%d0%b8-%d0%b7%d0%b0-%d0%bf%d1%80%d0%be%d1%82%d0%be%d0%ba%d0%be%d0%bb%d0%b0/", "text": "Победата с 1:0 над тоталния аутсайдер „Верея“ е всичко друго, но не и гордост за ЦСКА. Трите точки са само за протокола, а въпросителните са защо „червените“ почти не създадоха голови положения на стадиона в Стара Загора. Завърналият се като титуляр Тиаго вкара единствения гол в 27-ата минута, но безценна е и помощта на вратаря Георгиев, който пусна лека топка са мине между краката му. През второто полувреме Мауридес изпусна най-добрата „червена“ ситуация. Бразилецът пак влезе в серия от три мача без гол. Останалото бяха далечни удари и безкрайни центрирания, които станаха традиционни за ЦСКА. В крайна сметка мисия „Верея“ е изпълнена. С трите точки отборът си върна второто място от „Левски“ и не се отдалечи от лидера „Лудогорец“. За първи път в историята на клуба 24-годишен треньор води мача. Никон Ел Маестро смени брат си Нестор, който бе наказан от БФС след дербито с „Лудогорец“ в сряда. Твърде младият асистент дойде с визитка на специалист, минал през испански отбори в ЦСКА. „Червените“ спечелиха трети пореден мач извън столицата, без да допуснат гол. Преди това сразиха „Локомотив“ (Пд) с 1:0 и „Дунав“ с 2:0. За първи път като титуляр в първа Професионална лига излезе хърватският вратар Данте Стипица. Досега стражът пази само за купата, а в Стара Загора имаше само едно положение през първото полувреме, когато беше сериозно застрашен. ЦСКА ще завърши календарната година с домакинство срещу „Ботев“ (Пд) през уикенда.", "date": "2018.12.09", "title": " Крайно вял ЦСКА би за протокола"}
{"url": "https://trud.bg/%d0%bc%d1%8a%d0%b6-%d0%b8-%d0%b6%d0%b5%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0%d1%82%d0%b0-%d0%bd/", "text": "59-годишен мъж и 39-годишна жена са приети в СО на УМБАЛ „Св. Анна“ -София АД,   до село Саранци. Това съобщиха от пресслужбата на лечебното заведение. Мъжът, който е шофирал, е с пневмоторакс, а жената с фрактура на подбедрица. И двамата са хоспитализирани.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Мъж и жена, пострадали в катастрофата на Подбалканския път, са приети в болница „Св. Анна“"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%81-%d0%b3%d0%be%d0%bb%d1%8f%d0%bc-%d0%bc%d0%b0%d1%87-%d0%b4%d0%be-%d1%82%d1%80%d0%b8-%d0%bc%d0%b5%d1%81%d0%b5%d1%86%d0%b0/", "text": "Кубрат Пулев тръгна по стъпките на Мохамед Али, Джордж Форман и Ивендър Холифийлд и вече е боксьор на легендарния мениджър Боб Аръм. 87-годишният американец ще представлява българина чрез агенцията си „Топ Ранк“, с която Кобрата подписа договор.  „Планът е в близките три месеца да направим голям мач, централно събитие за ESPN – заяви Аръм. – Ще намерим възможно най-добрия съперник. Пулев е готов да рискува претендентския статут, тъй като няма никакъв смисъл да излезе неподготвен срещу Антъни Джошуа. Но ако се бие редовно и запази уменията си, със сигурност ще победи и него. Първият мач, който организирах, беше на Мохамед Али, а ето, че сега ще работя с бъдещия световен шампион. Освен, че умее да се бие, Кубрат е и страхотен човек.“  Пулев пък разкри, че като част от „Топ Ранк“ ще тренира в САЩ и дори планира евентуалния бой за титлата с Джошуа да е в Ню Йорк или Лас Вегас.  „В тежка категория има пет-шест силни боксьори и е много интересно – обяви Кобрата. – През следващата година ще се опитам да стана световен шампион. Джошуа и Тайсън Фюри са добри, Дионтей Уайлдър също, но няма техника. Мисля, че аз съм по-добър.“", "date": "2018.12.09", "title": " Кобрата с голям мач до три месеца"}
{"url": "https://trud.bg/%d0%ba%d1%8a%d1%80%d0%ba-%d0%b4%d1%8a%d0%b3%d0%bb%d0%b0%d1%81-%d0%bd%d0%b0-102-%d0%b3%d0%be%d0%b4%d0%b8%d0%bd%d0%b8-%d0%b8%d1%81%d0%ba%d0%b0-%d0%bc%d0%b8-%d1%81%d0%b5-%d1%85%d0%be%d1%80%d0%b0/", "text": "Легендата на холивудското кино, 102-годишният Кърк Дъглас, е благодарен за прекрасния живот, който е имал. Но е притеснен за това накъде е тръгнал светът в наши дни, съобщава ДПА. Дъглас празнува днес своя сто и втори рожден ден в тесен семеен кръг. Въпреки че „тесен“ е силно казано, като се има предвид, че на партито ще присъстват всичките му деца и внуци. Актьорът съжалява, че най-добрият му приятел от златните години на Холивуд, Бърт Ланкастър, вече не е сред живите. „Аз му виках Бойт, а той ме наричаше „Коик!“, спомня си ветеранът. Все пак на рождения ден на Дъглас са поканени и уважавани имена от киноиндустрията, като Стивън Спилбърг, Джефри Канценбърг и Рон Майър. Като най-хубав подарък за рождения си ден екранният Спартак си пожела да има мир по света за нашите деца и внуци. „Днешните времена са станали доста сурови, би ми се искалo хората да се отнасят един към друг с повече уважение и доброта“, доверява рожденикът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Кърк Дъглас на 102 години: Иска ми се хората да се отнасят един към друг с повече уважение и доброта"}
{"url": "https://trud.bg/%d0%b8-%d0%b4%d1%83%d0%bd%d0%b0%d0%b2-%d0%bd%d0%b5%d0%b4%d0%be%d0%b2%d0%be%d0%bb%d1%81%d1%82%d0%b2%d0%b0-%d1%81%d0%bb%d0%b5%d0%b4-%d0%ba%d1%80%d1%8a%d0%b3%d0%b0/", "text": "Треньорският щаб на „Дунав“ (Русе) също остана разочарован от съдийството в мача със „Септември“. „Драконите“ отстъпиха с 1:2 в София, но имаха основателни претенции за дузпа в 68-ата минута при резултат 1:1, когато Бенга игра с ръка в наказателното поле. „Ситуацията, която обърна мача беше тази – от явна дузпа за нас, последва контраатака и стана гол за „Септември“. От 50 метра се видя, че има игра с ръка“, обяви Пламен Донев от гостите.", "date": "2018.12.09", "title": " И „Дунав“ недоволства след кръга"}
{"url": "https://trud.bg/%d0%b4%d0%b6%d0%b5%d1%80%d0%b5%d0%bc%d0%b8-%d0%ba%d0%be%d1%80%d0%b1%d0%b8%d0%bd-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d0%bf%d0%be%d0%b5%d0%bc%d0%b5-%d0%bf%d1%80%d0%b5%d0%bc%d0%b8%d0%b5/", "text": "Британската Лейбъристка партия обяви, че нейният лидер Джереми Корбин е готов да поеме премиерския пост начело на правителство на малцинството още в сряда, ако Тереза Мей загуби гласуването по нейната сделка за Брекзит във вторник в Камарата на общините, предаде  . Джон Трикет, член на кабинета в сянка заяви, че трябва да бъдат проведени нови общи избори, ако Тереза Мей загуби вота. Той изтъкна в интервю за Скай нюз, че това е предпочитания вариант от лейбъристите, но ако това не стане: “Ние сме готови да сформираме правителство на малцинството, ако това е необходимо и това може да стане още в сряда сутринта, като се опитаме да подновим преговорите и да придвижим страната напред в много по-добра посока“. Всичко това става в ден, в който редица вестници писаха, че Тереза Мей ще отложи гласуването в парламента е ще замине в понеделник за Брюксел, но от Даунинг стрийт опровергаха тези твърдения и обявиха, че вотът във вторник ще се състои. Междувременно северноирландските юнионисти предупредиха Тереза Мей, че не може да разчита на тяхната подкрепа. А в самата Консервативна партия подалите оставки министри Борис Джонсън, Доминик Рааб и Естър Маквей не изключиха възможността да оспорват лидерския пост на Тереза Мей, но все пак предпочитат възможността премиерът да предоговори сделката.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Джереми Корбин е готов да поеме премиерския пост, ако Мей загуби гласуването по нейната сделка за Брекзит"}
{"url": "https://trud.bg/%d1%88%d0%b8%d1%84%d1%80%d0%b8%d0%bd-%d1%81-3-%d0%bf%d0%be%d0%b1%d0%b5%d0%b4%d0%b8-%d0%b7%d0%b0-10-%d0%b4%d0%bd%d0%b8/", "text": "Микаела Шифрин спечели третата си победа за 10 дни в женската Световна купа в алпийските дисциплини, след като триумфира в паралелния слалом в Санкт Мориц (Швейцария). Състезанието се проведе по системата на елиминиране, а на финала американката изпревари с 11 стотни Петра Влъхова (Словакия) и вече има 589 точки за генералното класиране, над два пъти повече от най-близката си преследвачка.  Мъжкият слалом във Вал д’Изер (Франция), в който трябваше да кара и Алберт Попов, пък бе отложен заради силен вятър и се очаква да бъде пренасрочен за някой от следващите уикенди.", "date": "2018.12.09", "title": " Шифрин с 3 победи за 10 дни"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%89%d0%b0%d1%81%d1%82%d0%bb%d0%b8%d0%b2-%d1%81%d1%8a%d0%bc-%d1%87%d0%b5-%d0%b8%d0%bc%d0%b0-%d1%82%d1%83%d1%80%d0%bd%d0%b8%d1%80-%d0%b2-%d1%81%d0%be%d1%84/", "text": "Григор Димитров направи уточнение на думите си относно турнира „София оупън“, казани в интервюто за Би Ти Ви. Преди дни родната тенис звезда обяви, че няма да играе в „Арена Армеец“ през февруари, тъй като става въпрос за „частен турнир“.  „Щастлив съм, че има турнир от категорията „АТП 250“ в родината ми – гласи част от публикация на английски въвна страницата във фейсбук на 19-я в света. – Играх на него през 2017-а и имах възможност да го спечеля, което беше специално усещане. И досега нося спомена в сърцето си. Коментарът ми имаше отношение към турнирите от по-ниски категории и нуждата Българската федерация да организира повече „Чалънджър“-и, за да подкрепи тениса в България. Уважавам усилията на „Дубай Дюти Фрий“ да направи събитие в София и им желая всичко най-хубаво.“", "date": "2018.12.09", "title": " Григор: Щастлив съм, че има турнир в София"}
{"url": "https://trud.bg/%d0%bd%d1%8f%d0%bc%d0%b0%d0%bb%d0%b8-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%bd%d0%b8%d0%bd%d0%be%d0%b2%d0%b0/", "text": "“Нинова не дойде на Конгреса. Шок? Чак пък толкова… Точно в Лисабон или никой не разбра, или никой не се развълнува”. Това написа във фейсбук депутатът от БСП Кристиан Вигенин, който бе на конгреса на европейските социалисти. Форумът в Лисабон преизбра Сергей Станишев за лидер на ПЕС, но председателят на БСП Корнелия Нинова не отиде в Португалия. Вигенин заключи за отсъствието й: “Последици ще има в няколко посоки”. Депутатът допълва за форума на левите: “Хубави речи, чували сме ги и преди, от (почти) същите хора. Ще печелим изборите, но не ми стана ясно има ли стратегия”. Вигенин вижда проблем и в номинацията на Франс Тимерманс за председател на ЕК: “Говорим за промяна, а той и в момента е първи зам.-председател на една доста непопулярна ЕК”.  ", "date": "2018.12.09", "title": " Нямали интерес към Нинова\t\t\t"}
{"url": "https://trud.bg/%d1%81%d1%82%d0%b0%d1%87%d0%ba%d0%b0-%d1%81%d0%bf%d0%b8%d1%80%d0%b0-%d0%b6%d0%bf-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%b0-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f/", "text": "Стачка блокира железопътния транспорт в Германия в понеделник, съобщава БГНЕС. Синдикатът на жп служителите свика стачните действия, след като преговорите за по-високи заплати и по-добри условия на труд с компанията „Дойче бан” се провалиха. В началото на работната седмица няма да се движат местните и регионални влакове, както и тези на дълги разстояния. Профсъюзите поискаха увеличение от 7,5 на сто на работните заплати и предявиха искания за работното време и почивните дни. От железопътния оператор „Дойче бан” обаче предложиха скок на възнагражденията с 5,1 на сто и еднократен бонус в размер на 500 евро.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " Стачка спира жп транспорта в Германия утре"}
{"url": "https://trud.bg/%d0%bc%d0%bb%d0%b0%d0%b4-%d0%bb%d0%be%d0%b2%d0%b5%d1%86-%d1%82%d1%80%d0%b5%d0%bf%d0%b5-%d0%b3%d0%bb%d0%b8%d0%b3%d0%b0%d0%bd%d0%b8-%d1%81-%d0%bd%d0%be%d0%b6/", "text": "Не стоманата решава нещата, а добре обучените и верни ловни кучета Най-голямата му тръпка в лова е от добре свършената работа на четориногите  Сенека е казал, че порокът на младите е неумението да ръководят страстите си. При опасни начинания, като лова на глигани безразсъдството може да бъде дори фатално. Как, ако не като неразумно, може да се определи решението да излезеш на лов за диви прасета, въоръжен само с нож. 28-годишният Захари Захариев от Угърчин не е съгласен с подобна констатация. Той е запален авджия, но често ходи в гората без огнестрелно оръжие. Вместо пушката, използва стоманеното острие на колана си. Ловец е от 10 години, но от 11-годишен обикаля горите с дружинката на баща си, за да се учи от големите. “Като станах на 18 години веднага изкарах курс за ловец. Сега не пропускам ловен излет, ходя всяка събота и неделя”, разказа младият мъж пред “Труд”. Не знае колко диви прасета е убил до момента, но е категоричен, че повечето са загинали от ножа му. “На сезон имам поне по 10-15 такива”, изчислява той и допълва, че от началото на настоящия ловен сезон е записал общо десет глигана – три с пушка и седем с нож. “Не винаги нося пушката, защото ми тежи”, споделя той. Колегите му обаче започнали да се шегуват с него, че не може да стреля и ще изпуска прасетата. “Затова, в последно време започнах да я взимам, имам няколко баса. Успях да застрелям два глигана”, хвали се Захари. Разказва, че в дружинката имат традиция – който изтърве прасе, черпи колегите с торта. “Този сезон вече купувах веднъж”, признава той. Питам го дали изпитва страх, излизайки само с нож срещу толкова бързо и опасно животно. Отговорът е неочакван – не стоманата решава нещата, а добре обучените и верни ловни кучета. “Не е страшно, защото кучетата го държат. Важното е да подходиш предпазливо от задната му страна, но винаги трябва да имаш едно наум, че може да го изпуснат и да те удари”, обяснява Захари. Ножът пък решава нещата с един удар в сърцето и по този начин животното не се мъчи. Младият ловец обяснява, че от 4-ти клас се учи да общува с ловните кучета и да ги направлява. “Започнах като гонач. Работата ми беше да тичам след кучетата и с викове да подкарвам прасетата към пусиите на ловците. Разбира се, в много ситуации дивите прасета се обръщат към теб и е добре, като дойдат, да не си на пътя им”, разказва той. Изтъква, че гоначът и кучетата са най-важни с свинския лов. Има пълно доверие на тримата си питомци, които винаги са с него в гората – Цезар, Вихър и Тара. Не рядко кучетата спасяват живота на изпаднал в беда авджия: “Имахме ситуация, в която един колега беше захапан по ръката от ранен глиган. Той самонадеяно реши да влезе в гъсталака, за да доубие животното. То обаче го нападна. Аз стоях на отсрещния бряг на реката и не можех да направя нищо. Кучетата изгониха прасето и колегата се отърва само с рана. Със сигурност в онзи ден му спасиха живота, защото ранените глигани изпадат в ярост”. Захари също е срещал опасността отблизо. Веднъж, докато събира ловните кучета, срещу него връхлита диво прасе. В последния момент младият мъж успява да отскочи, но тежкото животно го блъска в краката. “Паднах на около три метра. Не съм вярвал, че може да ме удари с такава сила”, спомня си той. Днес се усмихва на тази история, но е благодарен, че тогава се е отървал невредим. Преди срещата ни го изчаквам в заведение близо до центъра на Угърчин. В помещението, обзаведено в уютен битов стил, се виждат и няколко календара на местната ловна дружинка, закачени на видно място върху облицованата с лакирано дърво стена. “В началото дружинката ни събираше по двадесетина човека, но заради нарасналата популация на дивите прасета напоследък се събираме и по 40 души”, обяснява Захари и допълва, че ловът е популярно занимание в региона. По думите му, в последните години условията са станали по-благоприятни за всички диви животни заради увеличаването на обработваните земеделски площи. Това пък, заедно с добрата организация на местно ниво, привлича все повече ловци от цяла България. В ловното стопанство, разположено наблизо, редовно идват и чужденци: “Харесва им, защото има много дивеч и винаги удрят по нещо”. Въпреки, че е запален ловец, младият мъж рядко похапва от улова си: “Обикновено давам месото на родителите ми или на приятели. Когато взимам, го правя на суджуци”. Захари Захариев: За пет години кучето става добър ловец  Четири-пет години са необходими за пълната подготовка на едно ловно куче. Породата не е важна. Добри ловци стават и мелезите, разкрива Захари Захариев. Първият му четириног питомец се казва Годжи: „Бях в 4-ти клас. Баща ми се беше отказал от обучението му, но аз го поех и впоследствие стана отлично ловно куче. Ловувахме заедно осем години”.  Оттогава съм имал 5 кучета. Две загубих, бяха убити от глигани, разказва младият мъж и споделя, че тъгата от загубата е силна: „Все едно губиш приятел или брат”. Добре обученото ловно куче трябва да изпълнява командите на стопанина си, да не гони никакви животни освен диви прасета, да не напада други кучета или хора. Задачата му е да открие прасетата и да ги закара при ловците. За да се случи всичко това, обучението започва когато е още малко, обяснява Захари. Важно е да има друго, по-опитно куче, от което то да се учи. „Най-трудната част е да се научи да гони само глиганите. В началото го водиш на лов с останалите кучета и ако тръгне след друго животно, го връщаш. В последните години се използват GPS-кайшки, с които ловците следят кучетата във всеки един момент. Те имат функция, която пуска слаб електрически импулс , който не наранява кучето, но е неприятен и то спира. Така се научава, че ако тръгне след животно, различно от прасе, ще последва санкция”, пояснява той. Захари с гордост казва, че до сега не се е отказвал от куче, с чието обучение се е заел. Признава, че за него най-голямата тръпка в лова е именно добре свършената работа на питомците му.        ", "date": "2018.12.09", "title": " Млад ловец трепе глигани с нож\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2/", "text": "Темата за езика може да им коства НАТО и ЕС Говорих с премиера Бойко Борисов относно манипулациите, които в Македония продължават да се правят по отношение на историята. Още преди няколко месеца дадох отново примери с фалшифицирането на историческите факти. Това заяви пред “Труд” вицепремиерът Красимир Каракачанов по повод на острата реакция на външно министерство на Македония. Скопие излезе със светкавична позиция в почивния ден, след като в събота Каракачанов предупреди, че не приема “хора с неясни възгледи и с обърнат прочит на историята да се промъкнат в НАТО и ЕС, на гърба и за сметка на България и историческата справедливост, още по-малко, внедрявайки задкулисно македонския език”. “Г-н Заев, не злоупотребявайте с темата за македонския език. Това може да Ви коства членството в ЕС и НАТО!”, обърна се във фейсбук към македонския премиер Красимир Каракачанов. И специално отбеляза, че говори не само като лидер на ВМРО, но и като вицепремиер на България по националната сигурност. “Скопие продължава да води умишлена антибългарска политика, а в същото време искат подкрепата ни за НАТО и ЕС”, каза още пред “Труд” военният ни министър. В същото време в реакцията на министерството на външните работи на Скопие се казва: “Подписахме споразумение за приятелство и ще изграждаме приятелство, но това предполага взаимно разбиране, уважение и загриженост за интересите на съседа. Република Македония и занапред ще продължи своята активна, конструктивна и добросъседска политика в духа на подписания договор с България и на европейските ценности, по които се водят двете страни”. “Точно това е проблемът – вече толкова месеци няма никаква промяна в поведението на властите в Скопие, напротив – те продължават с фалшификациите на историята и твърдят например, че цар Самуил не е български владетел, а даже бил воювал срещу България”, отсече Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " Вицепремиерът Красимир Каракачанов пред “Труд”: Казах на Борисов за лъжите на Скопие\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-300/", "text": "Търсят 5700 войници за 800 лв. заплата Армията ни се стопи до близо 20 000 бойци. Най-голям е недостигът в пехотата, на места дефицитът стига 40%.         Идеите на Пол Ромър, които му донесоха Нобелова награда Изследванията му показват как знанието може да служи като двигател за дългосрочен икономически ръст. Критикува колегите си, че ползват неправилно математиката – статия на финансиста Димитър Чобанов.       Политолигархиите са пред крах С всички сили Ротшилди и Левита тласкат обединена Европа по пътя на Наполеон и Хитлер. Все по-видимо напират агресивни форми на национализъм и ляво революционни варианти на марксизма – анализ на д-р Илия Илиев.           Не гледай хората в очите Това явно е основно правило, за да успееш в живота – новият коментар на Иван Гарелов в неговата рубрика ТV Панорама.         Роботите превземат и журналистиката Еврокомисията обсъжда даване на „човешки права” на изкуствения интелект, казва медийният експерт проф. д-р Маргарита Пешева в интервю за „Труд“.           Победата на Меркел Силует на новата председателка на германския Християндемократически съюз (ХДС) Анегрет Крамп-Каренбауер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Вижте акцентите в броя на вестник „Труд“ в понеделник, 10 декември 2018"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b2%d1%83%d1%87%d0%b8%d1%87-%d0%b7%d0%b0-%d1%81%d0%bd%d0%be%d1%89%d0%bd%d0%b8%d1%8f-%d0%bf%d1%80%d0%be%d1%82%d0%b5%d1%81%d1%82-%d0%b2/", "text": "Президентът на Сърбия Александър Вучич заяви днес, че не е чул нито една ясна и истинска позиция на снощния протест в Белград, в който, според опозицията, са участвали 10 000 души, съобщи Б92. Затова Вучич нямало да прави никакви отстъпки. „Можете и 5 милиона да се съберете, аз под натиск няма да работя – спечелете на избори и тогава си изпълнявайте обещанията към народа“, заяви сръбският президент. Според него протестът не е бил граждански, а политически. Демонстрацията стана по повод побоя над един от опозиционните лидери на 23 ноември в град Крушевац. Участниците скандираха обидни думи срещу Вучич и мощно освиркаха журналистите от обществената РТС. Хиляди протестиращи излязоха в центъра на Белград в съботния ден, за да изразят възмущението си срещу нападението над опозиционера Борко Стефанович, лидер на сръбската Лява партия. Демонстрантите поискаха промяна в политиката на президента Александър Вучич и управляващата Сръбска прогресивна партия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.09", "title": " Александър Вучич за снощния протест в Белград: Аз под натиск няма да работя"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d1%81%d0%b5-%d1%81%d1%80%d0%b5%d1%89%d0%b0-%d1%83%d1%82%d1%80%d0%b5-%d1%81%d1%8a%d1%81-%d1%81%d0%b8%d0%bd%d0%b4%d0%b8%d0%ba%d0%b0%d1%82%d0%b8-%d0%b8-%d1%80%d1%8a/", "text": "Френският президент Макрон ще се срещне утре със синдикати и ръководители на предприятия, за да започне дебат за данъчната политика и публичните разходи, преди да съобщи нови социални мерки, за да успокои обществения климат във Франция на фона на протестите, предаде  Щетите от протеста на „жълтите жилетки“, са „катастрофа за икономиката“ – каза френският министър на икономиката Брюно Льо Мер, който посети най-засегнатите от вчерашните размирици парижки квартали.  Той отбеляза, че сметката ще бъде тежка за държавата, застрахователите всички засегнати. „Това не е социална криза, това е демократична криза на нацията“ – смята министърът. Според анализ във в. „Ла трибюн“ протестите са довели поне до един милиард загуби за френската търговия пред празничните дни, като най-ощетени са дребните и провинциалните търговци. Въпреки това в социалните мрежи се появяват призиви за ново, пето действие на протеста следващата събота. Френските власти реагираха на поредната иронична забележка на президент на САЩ Доналд Тръмп по повод протестите. „Ние не взимаме отношение към американските вътрешни дебати, оставете ни да живеем националния си живот“ – каза по РТЛ френският външен министър Жан-Ив льо Дриан. Вчера в Туитър Тръмп призова за край на Парижкото споразумение за климата – смешно и скъпо според него. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.09", "title": " Макрон се среща утре със синдикати и ръководители на предприятия заради протестите"}
