{"url": "https://trud.bg/%d0%b4%d0%b5%d0%b2%d0%b5%d1%82%d0%b8%d0%bc%d0%b0-%d1%84%d1%83%d1%82%d0%b1%d0%be%d0%bb%d0%bd%d0%b8-%d1%84%d0%b5%d0%bd%d0%be%d0%b2%d0%b5-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd/", "text": "Деветима футболни фенове са задържани преди, по време и след дербито в София между “Левски” и ЦСКА, съобщават от МВР. В резултат на предприетата от ръководството на СДВР организация, не са регистрирани напрежение и по-сериозни инциденти по време на днешната футболна среща между отборите на ЦСКА и „Левски“, играна на Националния стадион „Васил Левски”. Не бяха допуснати нарушения на обществения ред и в столицата. Столичната полиция предприе всички необходими мерки за обезпечаване реда и сигурността на гражданите. Посетителите на спортното събитие бяха проверявани на изградените в района на стадиона контролно-пропускателни пунктове, където преди началото на мача бяха задържани 8 лица – 5-ма от тях с наркотици, а 3-ма – със забранени предмети /маски и  пиротехнически средства/. Още 29-ма, във видимо нетрезво състояние,  не са били допуснати да влязат на територията на стадиона. След приключване на футболната среща, в района на метростанция в „Люлин“, 18-годишен фен е счупил билборд и се е наранил. Оказана му е медицинска помощ и е задържан в районното управление с полицейска мярка до 24 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Деветима футболни фенове са задържани преди, по време и след дербито “Левски” – ЦСКА"}
{"url": "https://trud.bg/%d0%bd%d0%b8%d0%ba%d0%b8-%d0%bc%d0%b8%d0%bd%d0%b0%d0%b6-%d1%81-%d0%b4%d0%b2%d0%b5-%d0%bd%d0%be%d0%b2%d0%b8-%d0%bf%d0%b5%d1%81%d0%bd%d0%b8/", "text": "Американската певица Ники Минаж, чието рождено име е Oника Таня Мараж, разкри в инстаграм заглавията на новите си сингли, които ще бъдат официално пуснати утре –  Barbie Tingz”” и Chun Li””, пише “Дейли Мейл”. Това не е първият път, в който певицата пуска едновременно няколко нови парчета – през 2017 година по едно и също време излязоха песните “No Frauds”, “Changed It”и “Regret in Your Tears”.", "date": "2018.04.11", "title": " Ники Минаж с две нови песни"}
{"url": "https://trud.bg/%d1%80%d1%83%d1%81%d0%bd%d0%b0%d1%86%d0%b8%d1%82%d0%b5-%d0%b2%d1%8f%d1%80%d0%b2%d0%b0%d1%82-%d1%87%d0%b5-%d1%80%d1%83%d1%81%d0%ba%d0%b8-%d0%ba%d0%be%d1%81%d0%bc%d0%be%d0%bd%d0%b0%d0%b2%d1%82%d0%b8/", "text": "Руски космонавти първи ще кацнат на Марс през следващите 100 години, смятат 40 на сто от руснаците, предаде ТАСС. За това свидетелстват резултатите от анкета на Общоруския център за изучаване на общественото мнение (ВЦИОМ). Повечето от анкетираните – 78 на сто, смятат Русия за лидер в космическите изследвания, следвана от САЩ (64 на сто), а на трето място е Китай (45 на сто). При това 24 на сто от интервюираните заявили, че руският космически отрасъл е едноличен лидер, докато за 60 на сто от участниците в анкетата Русия е сред няколкото най-успешни държави в тази сфера. Четиридесет и девет на сто не виждат особено влияние на частната космонавтика в развитието на отрасъла, а 29 на сто я разглеждат като фактор за възможен пробив. Едва 26 на сто искат да извършат туристически полет в космоса, докато 72 на сто се изказват отрицателно. Същевременно 32 на сто биха искали децата или внуците им да станат космонавти, докато 59 на сто не разглеждат подобна възможност. През 2009 г. тези показатели бяха съответно 23 на сто и 65 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Руснаците вярват, че руски космонавти първи ще кацнат на Марс през следващите 100 години"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8%d0%b7%d0%bf%d1%80%d0%b0%d1%89%d0%b0-%d0%b2%d0%be%d0%b5%d0%bd%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b2-%d1%81%d0%b8%d1%80%d0%b8%d0%b9%d1%81/", "text": "От утре в сирийския град Дума ще действа руска военна полиция. Това заяви на брифинг първият заместник-началник на Главното оперативно управление на Генералния щаб на Въоръжените сили на Руската федерация – генерал-лейтенант Виктор Познихир, предава РИА Новости. „Считано от утре, (12 април – бел.р.), за гарантиране на сигурността, поддържане на реда и организиране на оказването на помощ на местното население в град Дума ще бъдат въведени подразделения на руската военна полиция“, обяви Познихир. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Русия изпраща военна полиция в сирийския град Дума"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b1%d1%8f%d0%b3%d0%b0-%d0%bf%d0%be%d0%b4-%d0%b4%d1%8a%d0%b6%d0%b4%d0%b0/", "text": "Григор Димитров е в разгара на усилена подготовка за сезона на клей, който започва с турнира от сериите „Мастърс 1000“ в Монте Карло следващата седмица. Българинът има дом в Княжеството, а дъждът не го спря да проведе поредната си тренировка на лекоатлетическата писта на стадион „Луи II“. Там се подготвя и друга „пролетна издънка“ – Новак Джокович. Сърбинът пусна снимка на счупената си ракета след тренировка със словака Мариан Вайда. Двамата се събраха отново, след като Ноле се раздели с треньорите си Андре Агаси и Радек Щепанек.", "date": "2018.04.11", "title": " Григор бяга под дъжда"}
{"url": "https://trud.bg/%d1%83%d0%b0%d0%b9%d0%bb%d0%b4%d1%8a%d1%80-%d1%81%d0%b5-%d0%bc%d1%80%d1%8a%d1%89%d0%b8-%d0%bd%d0%b0-125-%d0%bc%d0%bb%d0%bd/", "text": "Антъни Джошуа има неособено дълъг срок да организира защитата на пояса на Световната боксова асоциация (WBA) срещу руснака Александър Поветкин, но вече се опитва да си уреди обединителен мач с Дионтей Уайлдър. Американецът държи титлата на Световния боксов съвет (WBC), единствената липсваща в колекцията на британеца. Еди Хърн, агент на Джошуа, е предложил 12,5 милиона долара хонорар на Бронзовия бомбардировач за обединителен бой, но по всяка вероятност ще трябва да извади повече. От лагера на Уайлдър отговорили, че „ще се съгласят на момента на всяка разумна оферта, но няма да приемат да бъдат обиждани с несериозни предложения“. Хърн пък смята, че разпределение на хонорара 60/40 в полза на Джошуа е несправедливо, тъй като британецът е много по-голяма звезда и големият интерес е предизвикан от мисията му да обедини всичките титли в тежка категория. „Ще оставя Уайлдър да спечели играта на думи – заяви пък самият Джошуа. – Нека си направи реклама, той е много добър в това. На хората им харесва някой да говори публично глупости. Аз пък съм добър в боя и ще му го покажа. Публиката обича да гледа и това пък и досега не съм чувал да обявят някой за шампион на пресконференциите.“", "date": "2018.04.11", "title": " Уайлдър се мръщи на $12,5 млн."}
{"url": "https://trud.bg/%d0%bc%d0%b0%d0%b3%d0%bd%d0%b8%d1%82%d0%bd%d0%b8-%d0%b1%d1%83%d1%80%d0%b8-%d0%bd%d0%b8-%d0%bc%d1%8a%d1%87%d0%b0%d1%82-%d0%b4%d0%be-%d1%83%d0%b8%d0%ba%d0%b5%d0%bd%d0%b4%d0%b0/", "text": "Геомагнитни бури ни тормозят от няколко дни и ще продължат да ни влияят до петък включително. Плазмените частици от последното слънчево изригване са достигнали Земята  и това е причината за смущенията. Над България те са отчетени още в сряда през нощта между от 0 до 3 ч. За 24 часа скоростта на слънчевия вятър около Земята под влияние на “дългоживуща слънчева магнитно активна област” е нараснала от 450 км/с до около 570-580 км/с. Вчера тя бе приблизително 570 км/с и се очаква да мине 600 км/с, сочат данните на Центъра за слънчев и слънчево-земен мониторинг към БАН. Във връзка с това най-интензивни ще бъдат “изригванията” в петък, когато почти през целия ден ще се отчитат малки магнити бури, показва прогнозата на gismeteo.com. Бури ще има и днес в часовете до обяд.  Учените очакват те да са със средна мощност. На хората, реагиращи остро на магнитните бури, се препоръчва да се въздържат от  алкохол, мастни, пикантни и солени храни. Освен това е добре да се пият много течности, като акцент да се постави на слаби чайове, плодови напитки и вода. Не бива да се прекалява с физическото натоварване и с кафето. Вместо това се препоръчва да се прекарва време на открито и да се почива при възможност. Учените успокояват, че обстановката все пак се нормализира и няма условия за нови слънчеви изригвания по посока на Земята в следващите дни.", "date": "2018.04.11", "title": " Магнитни бури ни мъчат до уикенда\t\t\t"}
{"url": "https://trud.bg/%d1%81%d1%80%d0%b8%d0%b2-%d0%bd%d0%b0-%d1%80%d1%83%d0%b1%d0%bb%d0%b0%d1%82%d0%b0-%d1%81%d0%bb%d0%b5%d0%b4-%d0%bd%d0%be%d0%b2%d0%b8%d1%82%d0%b5-us-%d1%81%d0%b0%d0%bd%d0%ba%d1%86%d0%b8%d0%b8/", "text": "Руската валута отбеляза нов спад в сряда, за трети пореден ден. След “черните” понеделник и вторник, както ги нарекоха анализатори, след откриването на московската борса вчера курсът на щатския долар достигна 64,76 рубли – най-високия от 5 декември 2016 г., а еврото се обменяше за 80,14 рубли, преминавайки бариерата от 80 за пръв път от март 2016 г., съобщи РИА “Новости”. Като основни причини за обезценяването на руската валута специалисти посочват новата порция санкции на САЩ срещу руски олигарси и компании (виж графиката – бел. ред.), както и нарастващото напрежение около кризата в Сирия и заканата на президента Доналд Тръмп, че Русия ще плати висока цена за подкрепата си за сирийския президент Башар Асад. Обявените миналата седмица US санкции срещу руски системообразуващи компании създават значителна несигурност за всички инвеститори, призна руският вицепремиер Аркадий Дворкович. Шефката на Централната банка на Русия Елвира Набиулина посочи, че новите ограничителни мерки на САЩ предизвикват колебания на руския пазар, но увери, че икономиката и финансовата сфера ще успеят да се адаптират. А министърът на икономическото развитие Максим Орешкин определи поредните санкции като “добър тест” за макроикономическото изграждане на Русия. На отчета на правителството пред депутатите вчера премиерът Дмитрий Медведев успокои, че Русия ще се справи и с поредните наказателни мерки на САЩ. “Без съмнение ще се справим с това напрежение. Научихме се как да го правим”, отсече Медведев. А преди това обеща властите да подкрепят компании, на които бяха наложени санкции. Междувременно инвеститори започват да се освобождават от участие в руски компании. Главният изпълнителен директор на швейцарската минна компания и търговец на суровини “Гленкор” напусна директорския борд на “Русал”, която се застрашена от криза заради санкциите. А много други руски корпорации се опасяват да не попаднат в бъдещ черен списък, след като в такъв вече се оказаха водещи компании, листвани на световни борси.", "date": "2018.04.11", "title": " Срив на рублата след новите US санкции\t\t\t"}
{"url": "https://trud.bg/%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%be-%d1%82%d0%b5%d0%b0%d1%82%d1%8a%d1%80%d1%8a%d1%82-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be/", "text": "МДТ “Константин Кисимов” във Велико Търново е единственият театър у нас, който поставя оперетата “Баядерка” на Имре Калман. След дълги преговори храмът на Мелпомена във Велико Търново е откупил за една година авторските права за световния бестселър от музикално издателство в Цюрих. От там са предоставили и нотния материал за музикалното заглавие. Според договора, 10 на сто от приходите от всички изиграни спектакли на “Баядерка”, трябва да бъдат предоставени на швейцарското издателство. Премиерата на оперетния бисер на търновска сцена ще бъде на 12 и на 18 април от 19 часа в голяма зала. “Баядерка” е единственото заглавие на Калман, което през дългия творчески живот на МДТ досега не е поставяно. Оперетата е правена само два пъти в България – през 80-те години от непрофесионалисти в Лом и през 2008 г. от музикалния театър в София”, обясни директорът Васил Вълчев. Декорите и ефектното осветление ще пренесат публиката сред индийска приказна екзотика. В подобен на приказка сюжет богат индийски принц се влюбва в прелестна актриса. Запленен от красотата й, той я кани в своя дворец в Париж. Преминавайки през различни етапи и препятствия, комични моменти, забавни преживявания и романтични терзания, любовта им постепенно се разгръща до неизбежен и очарователен хепи енд, обяснява режисьорът Петко Бонев. Много екзотична история, което ние сме се постарали за представим визуално и творчески на сцената. В основата на либретото на “Баядерка”, създадено от Ю. Брамер и А. Грюнвалд стои едноименната поема на Гьоте. Преводът на текста е доста стар затова се наложи да направим някои преработки, допълни той. “Според мен “Баядерка” е написана в безкрайно щастлив период от Калман. Тя е сред трите му гениални творби, като първо се появява “Царицата на чардаша”, после е “Баядерка”, а след нея “Графиня Марица”. Но втората се откроява заради невероятната интонационна палитра. Тази невероятно плодородна тема Париж, началото на Декаданса, появата на фокстрот и кан-кан ще зашеметят публиката”, признава диригент – постановчикът Игор Богданов. Сценографията и костюмите са дело на Лидия Къркеланова, а на над хореографията е работила Катя Богданова. Ролите в постановката са поверени на солистите от МДТ Лидия Лазарова, Доротея Доротеева, Миряна Калушкова Пламен Долапчиев, гост-солистът Иво Йорданов и др., както и на актьори от драматичната трупа. В спектакъла участват оркестърът, хорът и балетът на театъра.", "date": "2018.04.11", "title": " Единствено театърът във Велико Търново представя оперетата “Баядерка” на Калман"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b7%d0%b0/", "text": "Увеличение на заплатите и край на протестите – това е резултатът от продължилите 5 часа преговори между ръководството на Министерство на правосъдието и синдикатите в системата. Министър Цецка Цачева и представителите на работещите в ГД “Охрана” и ГД “Изпълнение на наказанията” се договориха как да бъдат разходвани отпуснатите допълнително от правителството 15 млн. лв., предава  По 88 лв. към основното възнаграждение ще получат служителите на затворите със задна дата от 1 март, обяви Цецка Цачева. Ще го получат близо 4000 служители. Повишението на заплатите ще получат съответно 1149 служители на ГДО и 2884 служители на ГДИН, съобщи Цачева. Председателят на синдиката на служителите на затворите Христо Илков обяви, че предстои да запознае УС на синдиката с договореното в правосъдното министерство и да бъде обявено окончателното решение за прекратяване на протестните действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Вдигат заплатите на служителите на затворите с 88 лева"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d0%bd%d0%be%d0%b2%d0%b8-%d0%b3%d0%b5%d0%bd%d0%b5%d1%80%d0%b0%d0%bb%d0%b8-%d0%b7%d0%b0-6-%d0%b8-%d0%bc%d0%b0%d0%b9/", "text": "Петима нови генерали ще има за Гергьовден, а двама, които вече имат знанието, ще бъдат повишени. Това предвиждат промените, които правителството и президентът Румен Радев готвят. МС предложи на държавния глава да издаде укази за нови назначения, а началникът на отбраната генерал-лейтенант Андрей Боцев да бъде  удостоен с висшето офицерско звание “генерал”. Промените по върховете на армията включат също и назначаване на съветник на президента по военна сигурност. Преди дни военният министър Красимир Каракачанов съобщи, че се предвижва смяна на генералите с “по-модерно мислещи и по-модерно обучени военни”. За длъжността заместник-началник на отбраната е предложен генерал-майор Димитър Илиев. За директор на дирекция “Операции и подготовка” в МО е спряган полк. Маргарит Михайлов, а командир на 3-а авиационна база се очаква да бъде полк. Димитър Петров. За назначаване на заместник-командир на ВМС е предложен капитан Георги Пенев, а полк. Пламен Ангелов е спряган за директор Служба “Военна информация”. Полковник Васил Лазаров е предложен за длъжността съветник на Върховния главнокомандващ.", "date": "2018.04.11", "title": " Петима нови генерали за 6-и май\t\t\t"}
{"url": "https://trud.bg/%d1%80%d1%83%d1%81%d0%bd%d0%b0%d1%86%d0%b8%d1%82%d0%b5-%d1%89%d0%b5-%d1%81%d1%8a%d0%b4%d1%8f%d1%82-%d0%bc%d0%be%d0%ba-%d1%83-%d0%b4%d0%be%d0%bc%d0%b0/", "text": "Руските спортисти, които бяха отстранени от участие на зимните олимпийски игри в Пьонгчанг, ще си търсят правата не само в специализираните спортни арбитражи, но и в гражданските съдилища в родината си. Това обяви премиерът на страната Дмитрий Медведев. „Трябва да се търси справедливост по всички възможни начини – заяви Медведев. – Всички ние сме длъжни да им оказваме морална подкрепа в мисията да докажат невинността си.“ Десетки руски спортисти не бяха допуснати до игрите, въпреки че никога не са уличавани в употреба на допинг.", "date": "2018.04.11", "title": " Руснаците ще съдят МОК у дома"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d1%83%d1%87%d0%b0%d1%81%d1%82%d0%b2%d0%b0%d0%bc%d0%b5-%d0%b2-%d0%b4%d0%b8%d0%bf%d0%bb%d0%be%d0%bc%d0%b0%d1%86%d0%b8%d1%8f%d1%82%d0%b0-%d0%ba%d0%be%d1%8f%d1%82/", "text": "Говорителят на Кремъл Дмитрий Песков заяви, че Москва няма да участва в дипломацията, която държавния глава на САЩ Доналд Тръмп води в туитър и подкрепя по-сериозния подход към събитията, предава AFP. „Няма да участваме тази дипломация. Подкрепяме сериозния подход. Както винаги смятаме, че е важно да не предприемаме стъпки, които биха могли да навредят на вече крехката ситуация”, подчерта говорителят на руския президент Дмитрий Песков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Няма да участваме в дипломацията, която Тръмп води в туитър, заяви Песков"}
{"url": "https://trud.bg/%d0%bf%d1%83%d1%82%d0%b8%d0%bd-%d0%be%d0%b1%d1%81%d1%82%d0%b0%d0%bd%d0%be%d0%b2%d0%ba%d0%b0%d1%82%d0%b0-%d0%b2-%d1%81%d0%b2%d0%b5%d1%82%d0%b0-%d1%81%d1%82%d0%b0%d0%b2%d0%b0-%d0%b2%d1%81%d0%b5-%d0%bf/", "text": "Президентът на Русия Владимир Путин изрази днес надежда здравият разум да надделее в сегашната сложна международна обстановка, предадоха ТАСС и Франс прес. “Наистина положението в света не може да не предизвиква безпокойство. Обстановката в света става все по-хаотична. Все пак, въпреки това се надяваме, че здравият разум в края на краищата ще надделее и международните отношения ще навлязат в конструктивно русло, цялата световна система ще стане по-стабилна и прогнозируема”, каза руският президент на предавана по телевизията тържествена церемония по връчване на акредитивните писма от чуждестранни посланици. Путин се обърна към посланиците, че “днес ролята на дипломацията и дипломатите придобива особено значение”. Изказването на руския президент идва на фона на конфронтация между Изтока и Запада, засилена през последните седмици след като отравянето на бившия руски шпионин Сергей Скрипал във Великобритания, станало причина за вълна от реципрочни експулсирания на дипломати, както и от предполагаемата химическата атака в Сирия, за която западните държави обвиняват подкрепяния от Москва режим на президента Башар ал Асад, отбелязва АФП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Путин: Обстановката в света става все по-хаотична, надявам се, че здравият разум ще надделее"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d1%81%d0%b5-%d0%be%d1%82%d0%ba%d0%b0%d0%b7%d0%b0%d1%85%d0%b0-%d0%be%d1%82-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%bb/", "text": "Неправителствените „екоорганизации“ очевидно се отказват от тезата си, че 48% от Национален парк „Пирин“ ще се застроява с лифтове, ски писти и хотели. В свое писмо, изпратено до екоминистрите от Европейския съюз, НПО-тата твърдят, че с решението на Министерски съвет от 28 декември 2017 г. „се допуска строителство на нови ски писти и съоръжения в зоната за туризъм, която е 2.2%“. През последните четири месецa “природозащитниците” оказваха натиск над изпълнителната власт да отмени решението си, позволяващо изграждането на втори кабинков лифт в Банско под предлог, че Министерски съвет всъщност е разрешил изграждането на най-големия ски курорт в света върху половината от парк Пирин. Организирани бяха 15 протеста под това мото, кулминирали с довеждането на зелената евродепутатка Франческа Келер в България, която положи прецедент в историята на Европейския съюз и де факто подкрепи искане за оставка на българското правителство. Паралелно с това, премиерът Борисов, министър Нено Димов, еврокомисарят Кармену Вела, бившите министри на екологията Нона Караджова и Евдокия Манева, юристи и експерти разясниха, че решението на Министерски съвет позволява изграждането на спортна и техническа инфраструктура единствено в рамките на съществуващата зона за туризъм с площ 2.2% от парка и не може да се говори за каквото и да било строителство на писти, хотели и лифтове върху 48% от Пирин. Обясненията обаче не успяха да убедят “екозащитниците”, които продължиха да протестират с искания за оставка и отмяна на решението „уж“ за застрояване на 48% от парк Пирин. Инициирането на проверки и въпроси на ниво Европейска комисия относно решението за парк Пирин през групата на „зелените“ в Европейския Парламент и писма от неправителствените организации имаше за цел по-скоро да сплаши за пореден път премиера Борисов, отколкото да разкрие конкретни нередности.  Борисов и заместникът му Валери Симеонов не се поддадоха на този натиск и застанаха категорично зад вече взетото от Министерски съвет решение и позволиха на Европейската комисия да излезе със свое заключение без то да бъде заглушено от политическо говорене в България по темата. На пресконференция вчера в НДК, еврокомисарят по околната среда Кармену Вела обяви и позицията на ЕК след въпрос на „Труд“ – не е открито нарушаване на европейското законодателство в Пирин. Имайки предвид, че чисто юридически казусът е кристално ясен, „зелените“ отдавна са знаели какво ще отговори Европейската комисия и че от тази „шапка няма да изскочи заек“. Именно това е и причината те да изоставят лъжите за застрояване на 48% от парк Пирин с лифтове, писти и хотели и реално да кажат най-накрая простата истина – Министерски съвет е разрешил изграждането на спортна и техническа инфраструктура единствено в туристическата зона с площ 2.2% от парка. Макар големите лъжи за застрояване на половината парк Пирин лека-полека да се изоставят, НПО-тата ще продължат да тиражират десетките си малки лъжи, които неведнъж са оплитали политици и високопоставени чиновници на всички възможни нива. Някои от тях са: 1. Лъжата, че чл. 21 от ЗЗТ забранява изграждането на нови лифтове в защитените територии – оборена от над 60 съдебни дела на последна инстанция през последните 15 години.  2. Лъжата, че половината съоръжения и писти в ски зона Банско са извън концесионната територия – оборена от министър Нона Караджова, чиито извадени от контекст думи родиха тази заблуда.  3. Лъжата, че парк Пирин се обезлесява, вследствие на създаването на ски зоната – оборена от инвентаризацията на горския фонд, показваща нетно увеличение на горите с около 20 000 декара през последните 15 години.  4. Лъжата, че ски зоната предизвиква мащабна ерозия – оборена от простите исторически факти, че най-критичните ерозионни процеси в планината са се наблюдавали до началото на 1990-те години, когато са овладени с целенасочени действия на МОСВ.  … и много други. До 28.12.2017 Планът за управление на Национален парк „Пирин“ забранява нови инвестиционни предложения и строителство на спортни съоръжения на цялата територия на парка, дори и в зоната за туризъм. На тази дата Министерски съвет приема предложение за промяна на действащия план за управление на национален парк „Пирин“, входирано от кмета на гр. Банско Георги Икономов преди 3 години. Промяната позволява изграждането на спортни и технически съоръжения в зоната за туризъм и изграждането на водохващания за питейни нужди в зоната за опазване на горските екосистеми и отдих. Следващата стъпка по изграждане на втори лифт над Банско е анексирането на концесионния договор на концесионера Юлен АД. То беше предложено от вицепремиера Валери Симеонов в началото на декември м.г., но бе оттеглено и отложено за след приемане на гореспомената промяна на плана за управление на НП „Пирин“ и новия Закон за концесиите. Преди да свърши катарзисът и съвсем да забравят за тия 48%, все пак да попитам някой от стотината ходили по протестите… и някой от балъците, дали дарение на НПО-тата на партийните зИлени и на Тома Белев & Сие, за да „спасявали“ Пирин – колко китайци са нужни за застрояването на 48% от парк „Пирин“?", "date": "2018.04.11", "title": " “Зелените” се отказаха от голямата лъжа за Пирин\t\t\t"}
{"url": "https://trud.bg/%d1%81%d0%bf%d0%b0%d1%81%d0%b5%d0%bd%d0%b8%d1%82%d0%b5-%d0%b5%d0%b2%d1%80%d0%b5%d0%b8-%d1%81%d0%b0-%d0%b2%d0%b0%d0%b6%d0%bd%d0%b0-%d1%81%d1%82%d1%80%d0%b0%d0%bd%d0%b8%d1%86%d0%b0-%d0%b2-%d0%b8%d1%81/", "text": "“Спасяването на българските евреи е най-важната страница в историята на България. Ние сме длъжни да се гордеем, защото това е единствената величава страница, която не е свързана с кръв и жертви, а със спасение на човешки души”, заяви президентът (1997г.-2002г.) Петър Стоянов на дискусия на тема “Спасяване на евреите в България”. Организатор на събитието бе зам.-председателят на Израелско-Българския Институт Яков Джераси. “Нации смятащи се за велики не дръзнаха да спасят евреите си, а България го стори”, подчерта Стоянов.  На дискусията студенти и ученици, спечелили Националния конкурс за есе на тема “Спасяването на евреите в България” обсъдиха темите дали ролята на цар Борис III остава в сянка заради Светия Синод, различна ли е историята за България от гледна точка на водещите специалисти по Холокост и какво сочат данните в мемориала “Яд Вашем” в Йерусалим.", "date": "2018.04.11", "title": " Спасените евреи са важна страница в историята ни"}
{"url": "https://trud.bg/%d0%bd%d0%be%d0%b2-%d0%be%d0%bf%d0%b8%d1%82-%d0%b7%d0%b0-%d0%bb%d0%b5%d1%82%d0%b5%d0%bd%d0%b5/", "text": "От началото на годината Министерството на отбраната смело закрачи през конкурси, търгове и обществени поръчки. Съветът по отбрана най-сетне реши да пусне проектите за придобиване на нови бойни самолети и бронирани машини за пехотата. Засега 2,720 млрд. лв. за 8 изтребителя и 150 броя сухопътна техника. За повече? По-нататък и ако има пари, разбира се. Точно преди две години тогавашният министър Николай Ненчев обяви, че започва сериозно превъоръжаване. Сложихме края на съмненията, че българската военна авиация ще бъде приземена, бе  категорчен той през март 2016 г.  Правителството и Народното събрание се съгласиха да доставим самолети и кораби. Късметът обаче изневери на авиацията и флота. Тези които първия път казаха „да“, година по-късно гласуваха с „не“. Новият изтребител се спъна в депутатски решения за временни комисии, а корабите в ДДС-то. Две години преди Николай Ненчев готовност да зарадва армията имаше Ангел Найденов. Правителството на Орешарски, обаче падна и авиационният проект остана да чака на „Дякон Игнатий“ № 3. Преди това имаше още един опит да стартира по жълтите павета към „Дондуков“ №1. Пак беше пролетта, март 2013 г. Министър ген. Аню Ангелов приготви разчетите, но първото правителство на Бойко Борисов подаде оставка. И авиацията отново остана само с поглед към висините. За нещастие този цикъл от 2-3 години на безрезултатни усилия се утвърди като лоша традиция, която ни кара да бъдем предпазливи в прогнозите си.  Министър Красимир Каракачанов отново залага на двете години. Според проекта, който той внася в Министерския съвет, първите самолети ще кацнат на пистата в авиобаза „Граф Игнатиево“ до две години след сключване на договора. Т.е. в най-оптимистичния вариант до края на 2020 г. При положение разбира се, че договорът с доставчика бъде подписан до края на тази година, което, засега съвсем не е сигурно.  Четвъртият опит за летене през последните пет години има шанс да бъде успешен при няколко условия. Първо, ако третото правителство на Бойко Борисов изневери на създалата се практика да подава оставка точно преди стартирането на голям проект за превъоръжаване на армията. Второ, ако на депутатите не им хрумне да си спретнат една временна комисия, за да спазят традицията за двегодишните безрезултатни усилия. И трето, ако се разминем със замисъл на някой, който стои зад ъгъла и чака с едно обжалване до сложи кръст на труда на десетки експерти, които са далеч от политическите страсти или международните съображения. Поне засега, при междуправителствен договор за доставка, това не може да стане. Макар че изобретатели има не само у нас. Подобни бариери напоследък не са рядкост. Те паднаха пред ремонта на МиГ-29 и бяха вдигнати едва след три месеца. Отменена бе и обществената поръчка за леките тренировъчни самолети. А би трябвало тя да изпреварва доставката на бойните. Този път има една съществена особеност. Преди самолетите вървяха с корабите, сега – с бойните машини. Двата проекта са обвързани във финансово отношение и е задължително да извървят заедно процедурите в правителството и парламента. Нереализирана обаче остава голямата цел на управляващите и опозицията в този и предишния парламент заедно с тях да вървят и корабите. И този министър, въпреки изразяваното няколко пъти от него желание, не успя да постигне резултат три от три.  Рискът флотът ни да остане със старите белгийски фрегати, макар и модернизирани, не е малък. Оказва се, че геополитиката помага, но не винаги. Няма друго сериозно обяснение на факта, че един проект, преминал успешно през лабиринта от експерти и политици, може да се препъне на финала. Буквално часове преди сключването на сделката. Дори и по финансови причини, както се твърди в официалното съобщение. Нека да погледнем и от страната на българската индустрия. Няма съмнение, че тя ще спечели от включването й в производството и строителството на бойните машини и корабите (от самолетите няма как). Дали пък някой не иска точно това? Както наблюдавахме при реакцията срещу решението руснаците да ремонтират МиГ-овете.  Някои скочиха без да допрочетат, че подмяната на резервните части ще бъде извършвана от българските инженери в авиобазата в Граф Игнатиево. Т.е. няма да си пращаме самолетите в Русия. Що се отнася до споменатия в началото поход през конкурси и обществени поръчки, МО се похвали в Комисията по отбрана със скорошно възстановяване на летателните способности на самолетите „Спартан“. И то за около 34 млн. лева, което било с около 14 млн. лв. по-малко от първоначалната сума. Четири от машините Су-25 също били в готовност за летене, казаха от военното министерство, след като в края на 2017-а и те бяха приземени.  Сега остава да се поучим от близката си история. Да не поставяме под съмнение всяка крачка на експертите. Да намерим работещата формула на приемствеността в сферата на националната сигурност и отбраната. Да се оттърсим от измамното самочувствие, че всичко започва от нас. И да не си пречим сами, което ще ни даде възможност да сложим край на безкрайните опити за връщане на респекта на Българската армия. Колкото повече участници, толкова по-добре. Такава е философията на министър Каракачанов. Към досега известните участници за евентуална доставка на самолети – нови от „Грипен“, употребявани Ф-16 от Португалия и САЩ и „Юрофайтер“ от Италия, той прибавя още възможности. Нови Ф-16 от САЩ, Ф-18 от „Боинг“, нови „Юрофайтер“ от Германия и модернизирани Ф-16 от Израел. За бойните машини листата за информация за оферти също е разширена. За корабите – в ход е корекция на проекта.", "date": "2018.04.11", "title": " Нов опит за летене\t\t\t"}
{"url": "https://trud.bg/%d0%b7%d0%b0%d0%ba%d0%be%d0%bd-%d0%b7%d0%b0-%d0%bd%d0%b0%d1%81%d1%8a%d1%80%d1%87%d0%b0%d0%b2%d0%b0%d0%bd%d0%b5-%d0%bd%d0%b0-%d0%b4%d0%b5%d1%82%d1%81%d0%ba%d0%b0%d1%82%d0%b0-%d0%bf%d1%80%d0%b5%d1%81/", "text": "Що за деца са, които пребиват до смърт един окаян клошар затова, че ги прередил в пункта за скрап? Що за хлапета са – да го ритат в главата, докато рукне кръв от носа му, след 3 дни да го издебнат на пазара и техен другар да ги снима как отново го млатят? 13-14 годишни са. Изглежда, че са от племе на човекоядци. Но са родени и расли в България. Чуйте Констатин Томанов, секретар на централната комисия за борба с противообществените прояви на децата:  „Непълнолетните и малолетните насилници са обикновено отглеждани в крайна бедност, с безработни родители, които пиянстват, бият ги и ги карат да просят и крадат. Има и други – с много заети майки и бащи, които са сами с компютрите и електронните игри, в които стрелят и убиват. Те слушат рап и гледат филми с обири на банки, смесват реалния с виртуалния свят и бъркат престъплението с екшъна от екрана“.  На г-н Томанов може да му се вярва. Той има 25-годишен опит в превъзпитанието на подрастващи, които тормозят съучениците си, или са обучени за джебчии, или опоскват чуждите градини и ако се случи даже, ще удушат бабичката, преди да я ограбят. Деца – чудовища ли са това? Не, те са злощастни създания, които не знаят друг начин да се спасят от насилници, освен сами да станат такива. Тяхно дело са над 5000 престъпления годишно! Няма ли начин броят им да се намали? Има два начина – лесен и труден. Кой е трудният? Да се повлияе на факторите за детското асоциално поведение: безработица, мизерия, лоша образователна система, липса на занимания в свободното време, безнаказано погазване на правни и морални норми, отсъствие на психологическа и социална помощ, употреба на дрога и алкохол, агресивна среда, безнадзорност. А лесният начин? Да се преправи закона – дежурния виновник, камъчето, което спъва колата с добрите намерения на властта. В случая виновникът е Законът за борба с противообществените прояви на малолетните и непълнолетните (ЗБППМН). Остарял е – създаден в далечната 1958-а, когато дядовците на малките калпазани са ходили на забавачка. Подмяната му с нов е лесна работа – законодателите са свикнали да я правят, както бабите кроят от вехтите жилетки възглавници. И ето – на сайта на правосъдното министерство е вече качен за обществено обсъждане Законопроект за отклоняване от наказателно производство и налагане на възпитателни мерки на непълнолетни лица (ЗOНПНBМНЛ). Абревиатурата му трудно се помни, но да оставим това. Да оставим и многословните фрази, противоречащи на Закона за нормативните актове, с който се казва: „Разпоредбите се формулират кратко, точно и ясно“. Да подминем и неправилната употреба на термини от съдебната практика – че съдът например „призовава“, а не „кани“. Важното е да видим какво ще се случи, след като се сдобием със ЗOНПНBМНЛ. Сега материята, свързана с провиненията на малчуганите, е уредена законодателно в Наказателния кодекс и ЗБППМН. Според НК, докато навърши 14 г., детето е малолетно и наказателно неотговорно. Ако извърши правонарушение, съдебната власт го насочва към регламентираните със ЗБППМН комисии, детски педагогически стаи, интернати и домове за временно настаняване, където му се прилагат мерки за възпитание. Навършило 14, но не и18 г., детето е непълнолетно. Ако извърши престъпление с неголяма обществена опасност, прокуратурата може да не му образува производство, а съдът да не го осъди при условие, че и спрямо него се вземат възпитателните мерки, изброени в чл.13 на ЗБППМН: предупреждение, предаване на родителите за засилени грижи, посещение на консултации, надзор от обществен възпитател, забрана за посещение на заведения с риск от дрога и лоши другари. Тези мерки не носят репресия, а помощ за кривналото от правия път дете.  А новият закон? Той какво по-добро ще донесе? В мотивите пише, че ЗOНПНBМНЛ е съобразен с препоръките на ООН и Пекинските правила. Но и ЗБППМН е съобразен още през 2004 г. с тях. ЗБППМН не е съвършен. Но ЗOНПНBМНЛ е изкопиран от него. Същите термини, същото „възпитателно дело“ и същите „възпитателни мерки“ плюс 2-3 нови, за които е ясно, че ще си останат пожелания. „Детето да си промени адреса“ – как, като няма дом, баща и майка? „Да участва в спортни и културни прояви“ – къде, на село в хоремага? Има една-единствена съществена новост в ЗOНПНBМНЛ. Но тя вероятно ще направи беля. Ето я – възпитателните мерки ще се прилагат само към непълнолетни, а малолетните ще се пращат в системата за закрила на детето. „Така  се създава правен вакуум – пише юрист в портала за обществени консултации. – Авторите на този закон са взаимствали от африканския, но не са наясно с детската престъпност у нас. За година малолетни са извършили 1046 кражби!“. Друг коментар:  „Кутията на Пандора се отваря в мига, в който заявим на малолетния, че постъпките му няма да имат последствия. Законодателят го пази от мерки, защото той не съзнава ефекта от постъпките си. Но то е все едно да даде пищов на луд и да му каже: гръмни! И още един:  „Това ще е закон за насърчаване на малолетната престъпност. В селата кражбите ще се увеличат. Всеки път ще се оказва, че малкият е взел без разрешение каруцата на баща си и я пълни с царевица, че е гладен“. ЗOНПНBМНЛ не уточнява кои институции ще се занимават с малките бандити. Сега социалните служби закрилят „децата в риск“, а МВР предотвратява престъпленията им. После всички ще се занимават с всичко и никой няма да е отговорен за нищо. Представете си две 12-годишни момчета, разбили будка, изпили шише ракия, откраднали кола, запалили я, избягали и заспали. Като ги хванат полицаите, по ЗOНПНBМНЛ ще ги пратят в Отдела за закрила на детето, защото са „в риск“, оттам – в „Социални услуги“, защото са правонарушители и после в НПО-тата с хилядите проекти „в интерес на детето“. Бог знае колко от тия проекти са на фактури и колко на терен!  А 13-годишният убиец на клошаря? На него ЗOНПНBМНЛ му отрежда „приемно семейство.“ А колко семейства ще искат да го приемат? И колко сирачета чакат за тях? И те при злосторника ли ще спят? Ако има състезание за нормативни парадокси, ЗOНПНBМНЛ ще е рекордьор. Като „отклонява“ непълнолетния от наказателно производство, той постановява всички възпитателни мерки да му се налагат в съдебна зала, за да се чувства престъпник там. По ЗБППМН съдът разглежда възпитателни дела само, когато детето се настанява в интернат. Излиза, че не старият, а новият закон противоречи на Конвенцията на ООН, според която е „желателно случаите с деца да се решават извънсъдебно“. Чл. 3 на новия закон ни уверява в „бързина на производството“. Но едно е да уверява, а друго – да стане. По стария „възпитателното дело се разглежда месец след образуването“. По новия „в 14-дневен срок от получаване на преписка съдът образува дело и насрочва разглеждане, а първо заседание се провежда не по-късно от 30 дни от датата на образуването“. 14 плюс 30 прави 44, нали? А 44 дни са по-малко от 30, според ЗOНПНBМНЛ.  С него се закриват действащите комисии и се създават нови „служби“ – и не във всичките 265 общини, а само при районните съдилища. 265 комисии се разтурят! И детето от Горско Калугерово ще пътува не 17 км до Сухиндол, а 32 км до Павликени. Или доникъде, ако баща му няма кола и не дава пет пари за възпитанието му. В ЗOНПНBМНЛ и дума няма за санкции на такива родители, които не полагат за отрочетата си грижи. И за възпитателите не се разбира как ще се назначават, на какъв принцип? Образователен? Партиен?  Разбира се, че има нужда от подобряване на законодателството за децата. И от промяна в затворите – интернати, където те завършват кримишкола и се местят в килии за възрастни, като пораснат. Но защо не се поправи действащият закон и реализацията му, вместо всичко да се събаря, с материалната база? Не е ли надграждането по-добро от разрушаването? И колко ще струва? И какво ще се прави с парите, които няма да бъдат откраднати? В ЗOНПНBМНЛ това не се казва. Според „оценката за въздействието му“ той „ще осигури най-добрия интерес на детето“. Със същата степен на достоверност оценителите могат да напишат, че „всяко новородено ще получава по 10 млн. лева“.", "date": "2018.04.11", "title": " Закон за насърчаване на детската престъпност\t\t\t"}
{"url": "https://trud.bg/%d0%bf%d1%80%d0%b5%d1%81%d1%82%d1%80%d1%83%d0%ba%d1%82%d1%83%d1%80%d0%b8%d1%80%d0%b0%d0%bd%d0%b5-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d0%be%d0%b1%d1%80/", "text": "ректор на Шуменския университет “Епископ Константин Преславски”,  , ректор на Висшето училище по застраховане и финанси,  , ректор на Химикотехнологичният и металургичен университет – София (ХТМУ), и  Типичната и същевременно най-разпространена класификация на университетските структури се базира на поредицата от изследователски доклади на фондацията КАРНЕГИ, известни под името CARNEGIE CLASSIFCATION OF INSTITUTIONS OF HIGHER EDUCATION, започнали да се публикуват от 2009 год. Eдна кратка ретроспекция на проблема от древността до наши дни ни дава основание да опишем следните видове университетски структури:  1.\tАкадемията на Платон – център за диалог и критично проучване;  2.\tСредновековните университети – открити, самостоятелно регулиращи се общности от учени и студенти;  3.\tЛиберален университет на кардинал Джак Нюман – институция за независимо интелектуално самоовластяване;  4.\tУниверситет на Вилхелм фон Хумболт в Берлин – насочен към предотвратяване на търсенето на знания, опорочени от социални сили;  5.\tДо 18 век Европейския университет – институция отразяваща Европейските ценности на интелектуалната свобода и липсата на каквито и да са граници в академичната общност;  6.\tСлед 18 век и до средата на 20 век университетите са средища за получаване на приложими в практиката знания на основата на АКРЕДИТИРАНА КЛАСИФИКАЦИЯ;  7.\tОт втората половина на 20 век и до наши дни университетските структури се базират не само на идеята за придобиване на знания, но и на СЕРТИФИЦИРАНИ УМЕНИЯ. Във връзка с това, от тук нататък съвременната класификация на университетските структури придобива следния вид:  1.\tИзследователски университет (Boyer Commission – 1998),  2.\tПредприемачески университет (Clark – 1998),  3.\tЕлектронен (Digital) университет: eCampus (Bode, Borgest, Pongratz, Nikolov – 2007),  4.\tОтворен университет,  5.\tКорпоративен университет,  6.\tГлобален университет,  7.\tИновативен университет,  8.\tУниверситет 2.0,  9.\tФранчайзинг университет,  10.\tУниверситет за приложни науки ,  11.\tSmart университет,  8.\tГлобални образователни алианси – мега-университетски структури, създадени на основата на няколко самостоятелни, но обособени по специфичен начин висши училища (университети, академии и колежи). Във връзка с горното, тук бих искал да разтворя една скоба, чието съдържание обаче има много важно значение за нашата образователна среда. Както на всички е известно преди около една година(струва ми се, че това беше през април 2017 год.) Народното събрание на Р България прие едни чисто лобистки поправки на Закона за висшето образование, (в това число и тези институциализиращи т.н. изследователски университети – виж т.7а от горната класификация) свързани единствено и само с желанието на един единствен колега, който се оказа много силен в лобирането. Факт е обаче, че ръководството на МОН както се казва навреме „се усети“ и това желание на колегата не можа да се реализира. И така, по същество: От току-що показаната класификация се вижда, че т.н. изследователски университети са само едно от прагматично обособените наименования на съвременните университетски структури.  Това, че няколко български университета са се нарекли изследователски е добре, но този факт на формално етикиране не внася нова, качествена промяна в структурата на самата институция. С пълно основание и други наши университети биха могли да се нарекат не само изследователски, но и отворени, корпоративни, дигитални, глобални, предприемачески, иновативни или smart. И какво от това? Нима всеки следващ път ще трябва да допълваме съответната законова база? И в крайна сметка какво търсим? Повече от половината от съществуващите български държавни и частни университети биха си „закичили“ не само един етикет, а цялата палитра от изброените по-горе модерни и престижни определения и това формално ще отговаря на техните претенции. Показаната по-горе обективно съществуваща от древността и постоянно развиваща се класификация на университетските структури в световен мащаб, дава основание да се търси мястото и да се анализира съвременния вид на българската образователна система в областта на висшето образование.  Според данни от Стратегията за развитие на висшето образование в Република България 2014-2020 год. „системата на висшето образование в България обхваща 51 висши училища (37 държавни и 14 частни), в т. ч. 44 университета и специализирани висши училища и 7 самостоятелни колежа. Тази мрежа надвишава значително средните показатели на редица съпоставими като население и територия страни от Европейския съюз.“ Множество обективни фактори влияят на системата за висше образование и те се заключават в следните слаби страни, обобщени от експерти в областта на висшето образование:  –\tфрагментарност на системата;  –\tлипса на цялостна, научно обоснована визия за развитие на висшето образование;  –\tлипса на баланс между автономията на висшите училища и степента на контрол, упражняван от държавата;  –\tлипса на законови предпоставки за упражняване на ефективен контрол и санкции при неефективно управление и незаконосъобразна дейност на висшите училища;  –\tлипса на съответствие на предлаганото образование и потребностите на пазара на труда;  –\tлипса на баланс между планирането на приема на студенти с нуждите на обществото от тяхната ефективна реализация. Държавата, бизнесът, културната индустрия в страната и пр. трябва да регулират приема на студенти до толкова, до колкото те трябва да знаят от какви специалисти има нужда. Трябва да се избегне възможността България да се превърне само и единствено в донор на чужди университети, тъй като ние имаме традиции в много образователни направления. Тези традиции би трябвало да се запазят и да се развият. От друга страна погледнато, няма лошо в това, децата на България да се обучават в чужбина. Това обаче не трябва да се превръща в процес, който се нарича “brain – drain” (изтичане на мозъци), а в „brain – investment”. Обучавайки се там, младите след това трябва да се връщат у нас. Държавата, а и общините, би трябвало да имат политика в тази насока. Ние и преди сме предлагали, а и сега подкрепяме последните предложения на бизнеса да се намери действаш механизъм, който да задържа младите хора в България. Какво пречи на държавата например още повече да облекчи финансовите условия за следване в т.н. държавна поръчка, като след това по законов начин да задължи младите хора да работят в България от 3 до 5 години, стимулирайки и потенциалните работодатели да ги наемат. Същият ефект могат да имат и мерки, свързани с ползването на кредите за обучение, които държавата да връща на банките, ако кредитополучателите-студенти се задължат да работят  от 3 до 5 години в нашата страна. В допълнение към тези слабости се наблюдават също:  –\tусложнени процедури за акредитация и наличие на силно субективни критерии;  –\tобвързване на финансирането с оценките от Рейтинговата система. В никакъв случай не трябва да се „избутва“ напред тезата, че висшите училища трябва да се финансират изцяло на основата на така нареченото качествено обучение. Какво означава качество? То е свързано с уменията на преподавателите, с програмите на висшите училища, с технологиите на преподаване и така нататък. Ако даден университет се „оценява“ само на базата на Рейтинговата система, то тази оценка е фрагментарна и много условна. Ако според тази система едно висше училище е оценено високо, то следва да се очаква, че за него ще има наплив от студенти. Ако липсва желание у децата да бъдат студенти в дадено висше училище, то това означава единствено и само, че образователния пазар не го признава като качествено. (абсурд е използването на т.н. Рейтингова система като база за финансиране на висшите училища);  –\tлипса на достатъчно стимули за подобряване на качеството на образованието; (в момента в България се правят опити за изкривяване на критериите за оценка на ПРЕПОДАВАТЕЛСКИЯ състав. Без да се отчита основната дейност на преподавателите – ОБУЧЕНИЕТО и извън аудиторната им заетост със студентите, се акцентира върху формални наукометрични количествени, а не качествени показатели)  –\tостаряла нормативна уредба (Законът за висшето образование е допълван и „подобряван“ повече от 40 пъти) Незабавно е необходимо разработването и приемането на нов Закон за висшето образование;  –\tсъществуват видими с “просто око“ проблеми при прилагането на досегашния ЗРАСРБ и свързания с него Правилник за приложение (очакваме в най-скоро време да проработи „новия“ ЗРАСРБ и тези проблеми да бъдат избегнати);  –\tналице са трудности при привличане на преподаватели и при стимулиране на развитието им;  –\tлипса на интерес към академична кариера;  –\tзастаряващ академичен състав;  –\tлипса на мотивация и недостатъчно висок социален статус на академичния състав;  –\tлипса на разнообразни източници и механизми за финансиране на висшето образование;  –\tнедостатъчно силна връзка между висшите училища и науката,  –\tслабо включване на студентите и докторантите в научноизследователска дейност;  –\tлипса на иновации. На тази основа и с оглед протичащите в страната и в света сложни демографски, финансови, социални и геополитически процеси, е необходимо да бъде преосмислен моделът на функциониране на системата на висше образование в България като цяло и в частност да се разработи и незабавно (в ход) да се приложи концепция за окрупняване на висшите училища в България. Основният принцип при реализацията на тази концепция трябва да се базира върху реалното прилагане в практиката на идеята за диференциране и специализация на различните нива на управление на „новите“ окрупнени университетски комплекси.  В този смисъл разработването на задълбочена Концепция за преструктуриране на българската система на висшите училища, изисква проучване на демографските, икономическите, финансовите и социални условия и потребности в Р България. Самоцелното извършване на реформи обаче, обикновено предизвиква още по-голям стрес в системата и демотивира работещите в нея. Конкретно, ако се приеме идеята за окрупняване на висшите училища в България ще бъдат необходими политическа воля, обществена подкрепа и дейно участие на самите университетски структури, както и на всички отговорни органи за управлението им. Този процес, в неговата цялост, ще изисква време, усилия, финансова подкрепа и вероятно законодателни промени. Преструктурирането може да се осъществи като на първо време броят на държавните висши училища в България се „редуцира, чрез окрупняване, като се запази тяхната автономност“ Тази констатация е в съзвучие с т.н. ГЛОБАЛНИ ОБРАЗОВАТЕЛНИ АЛИАНСИ – мега-университетски структури, традиционно съществуващи и новосъздадени на основата на няколко самостоятелни, но обособени по специфичен начин висши училища (университети, академии и колежи). Като пилотен проект може да се реализира този, свързан със създаването на НАЦИОНАЛЕН УНИВЕРСИТЕТ ПО КУЛТУРАТА. В рамките на тази окрупнена университетска структура може да се включи Университетът по библиотекознание и информационни технологии, както и още 5 български висши училища. Структурните и функционалните характеристики на този Модел за окрупняване на български образователни структури могат да се реализират в рамките на съществуващото законодателство. Необходимо е обаче, държавата да поощри този процес, като отпусне допълнително НАЧАЛНО финансиране на всяко едно от АВТОНОМНИТЕ висши училища в рамките на НОВИЯ Национален университет по културата. В тази връзка трябва да се намери и предостави подходяща представителна сграда за най-високото ниво на единното управление на Университета, както и на базата на проект, финансиран по Европейските фондове, да се построи втора, НОВА българска национална библиотека. Ако моделът за създаването на Национален университет по културата е успешен, тогава може да се премине поетапно и към създаването на другите окрупнени национални висши образователни структури.  След задълбочен анализ на представеното фрагментарно изследване на видовете университетски структури и възможностите за промяна на българското висше образование, чрез създаване на окрупнени образователни алианси, не само хората, които се занимават професионално с управление на образованието и науката, но и българското общество като цяло трябва да приеме новата, спомената по-напред образователна парадигма. И още веднъж да повторим: когато един млад човек излезе от университета не е толкова важно по какви специалности той е акредитиран, а какви трайни умения е придобил в процеса на своето образование, за да навлезе директно в практиката и да работи това, за което е учил. Положителни примери, свързани с горните предложения могат да бъдат открити както в Европа, така и извън нея. Нима обществото в САЩ и английското общество са загубили от съществуването на Калифорнийския университет (нека вземем за пример Бъркли) и на Университетите в Оксфорд или Кеймбридж ? Съществуването на автономните образователни структури в рамките и под шапката на тези мощни университети, създават условия за успешна образователна и научна дейност в авангарда на световното образование и наука.", "date": "2018.04.11", "title": " Преструктуриране на българското образователно пространство\t\t\t"}
{"url": "https://trud.bg/%d0%b1%d0%b8%d0%b2%d1%88-%d0%b8%d0%b3%d1%80%d0%b0%d1%87-%d0%bd%d0%b0-%d1%81%d0%b8%d0%bd%d0%b8%d1%82%d0%b5-%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d0%bb%d0%b5%d0%b2%d1%81%d0%ba%d0%b8/", "text": "Симон Сандберг, бивш играч на “Левски”, разкри – фенове на тима искали да му счупят костите. Шведският защитник напусна “сините” през ноември, след като договорът му бе прекратен. Той се завърна в родината си, където подписа с местния „Хамарби“. „Контузих коляното си, а от клуба поискаха да тренирам само месец след това – заяви Сандберг. – Казах им, че е невъзможно и дори не мога да го докосна. Дадоха ми специална програма, по която да работя, но нещата не се получаваха. Наложи се да се върна в Швеция. Там стана ясно, че положението не е добро. Отне ми пет месеца, но се възстанових, тренирах много всеки ден и станах по-добър.“ Най-лошият момент за него бил когато една вечер отворил вратата на няколко мъже, според него привърженици на „Левски“. “Позвъни се на вратата в апартамента ми в София – разкри Сандберг. – Отворих, бях по бельо. Група фенове на възраст между 40-45 години ми казаха ултимативно да напусна България. Знаели къде живея и щели да строшат всички кости в тялото ми. Наговориха ми още такива неща. Не знам кой ги прати, но се изплаших. Приятелката ми бе на терасата и не искам да си представям какво е можело да се случи, ако тя беше отворила вратата.“ Сандберг бе привлечен от „Хекен“ през лятото на 2016 г. Като младежки национал, той записа само 7 мача за „Левски“. В момента е твърд титуляр за “Хамарби”, лидерът в шведското първенство. Снимка: Twitter", "date": "2018.04.11", "title": " Бивш играч на “сините”: Фенове на “Левски” искаха да ме пребият"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b3%d0%be%d1%82%d0%b2%d0%b8-%d1%81%d0%b5-%d1%80%d1%83%d1%81%d0%b8%d1%8f-%d1%80%d0%b0%d0%ba%d0%b5%d1%82%d0%b8%d1%82%d0%b5/", "text": "“Русия, приготви се”, написа в Туитър президентът на САЩ Доналд Тръмп и предупреди, че ракетите “ще дойдат” в Сирия като ответна мярка на предполагаемата химическа атака срещу цивилни, извършена през уикенда. “Русия се заканва да свали всяка ракета, изстреляна срещу Сирия. Приготви се, Русия, защото те ще дойдат – хубави, нови и “умни”! Не бива да си партньор с изтребващо с газ животно, което убива хора и изпитва наслада от това”, написа Тръмп, имайки предвид сирийския президент Башар Асад. “Отношенията ни с Русия в момента са по-лоши от всякога, включително през Студената война”, пише още Тръмп в социалната мрежа и добавя, че за това няма причина. “Русия има нужда да й помогнем с икономиката, нещо което е много лесно, а ние имаме нужда всички нации да работят заедно”, отбеляза американският президент.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Доналд Тръмп: Готви се, Русия, ракетите ни идват в Сирия\t\t\t"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%ba%d1%80%d0%b0%d0%b6%d0%b1%d0%b0-%d0%bf%d1%80%d0%b5%d0%b4%d0%b8-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d0%b0-%d0%b4%d0%b0/", "text": "Полицията в Нова Загора разкри кражба на автомобил преди собственика да разбере, че возилото му го няма, съобщиха от ОД на МВР в Сливен. До щастливата за стопанина развръзка се стигнало след рутинна пътна проверка на 10 април. Около 13,20 ч. на главния път Нова Загора-Стара Загора бил спрян лек автомобил “Форд”, управляван от 38-годишен мъж. С колата си той теглил друг автомобил – “Ауди А4”. При проверката се установила, че тегленото моторно превозно средства е било откраднато на 9 април от частен имот в Нова Загора. Собственикът е бил издирен и уведомен за случилото се. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Разкриха кражба преди собственика да разбере, че колата му я няма"}
{"url": "https://trud.bg/%d0%b5%d0%ba-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b8%d0%b7%d1%87%d0%b8%d1%81%d1%82%d0%b8%d0%bc-%d1%81%d0%be%d1%86%d0%b8%d0%b0%d0%bb%d0%bd%d0%b8%d1%82%d0%b5-%d0%bc%d1%80%d0%b5%d0%b6/", "text": "Трябва да изчистим социалните мрежи от мръсотията, заяви еврокомисарят по правосъдието Вера Юрова по повод скандалите с Фейсбук и “Кеймбридж Аналитика”. На пресконференция тя уточни, че дори след снощното изслушване на изпълнителния директор на Фейсбук Марк Зукърбърг пред комисии в Сената на САЩ остават открити “европейски въпроси”. Бих искала тези въпроси да получат отговор, добави еврокомисарят. Юрова подкрепи идеята, изразена днес от социалистите в Европейския парламент, Зукърбърг да се яви на изслушване следващата седмица пред евродепутатите в Страсбург. По нейните думи най-чувствителният въпрос в контролирането на съдържанието онлайн е свързан със свободата на изразяване. Съдържание, свързано с тероризъм, екстремизъм и детска порнография, няма място, но словото на омразата е въпрос, който обсъждаме, защото свободата на изразяване е моята мантра, посочи Юрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " ЕК: Трябва да изчистим социалните мрежи от мръсотията"}
{"url": "https://trud.bg/%d0%b1%d0%bb%d0%b0%d0%b3%d0%be-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%bf%d0%be%d0%ba%d0%b0%d0%b7%d0%b0-%d1%89%d0%b5%d1%80%d0%ba%d0%b0-%d1%81%d0%b8-%d0%b2-%d0%bc%d1%80%d0%b5%d0%b6%d0%b0/", "text": "Дъщеричката на Благой Георгиев и Христина Витанова – Йоана, стана на 8 години. Бившият футболист се похвали с порасналото си момиче в инстаграм. Малката хубавица, която на галено наричат Йоли, сияе в прегръдката на баща си, който вече близо два месеца си е в София. Наскоро в “Шоуто на Слави” Благо, който има три деца – Йоанна и Давид от Христина, и Елай – от Есмер, призна, че Йоли е голямата му слабост. “Честит рожден ден, любов моя, живот мой, принцесо моя! Много те обичам!!! БОГ да те пази”, поздрави дъщеря си Благо. Двамата позират зад торта в столичен детски клуб, в който е преминал празникът на Йоана. Както стана ясно, Георгиев е в развод с рускинята Есмер Омерова, а занапред ще прекарва времето си и в Москва, и в столицата ни.", "date": "2018.04.11", "title": " Благо Георгиев показа щерка си в мрежата"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%be%d1%82%d0%bb%d0%b8%d1%87%d0%b8-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%82/", "text": "Грамота и “Служебна благодарност” получиха със заповед на главния прокурор на Република България следователите и служителите от Окръжния следствен отдел при Окръжна прокуратура – Варна. Отличието за целия колектив е за постигнати трайни високи резултати през миналата година и е било присъдено по предложение на административните ръководители на Апелативната и Окръжната прокуратури. Следователите, начело със завеждащия отдела Петър Ганчев, получиха наградата си от окръжния прокурор Владимир Чавдаров, който им благодари за професионализма при разследване на дела с фактическа и правна сложност и за усърдието им при изпълнение на служебните задължения.", "date": "2018.04.11", "title": " Главният прокурор отличи варненските следователи"}
{"url": "https://trud.bg/72-%d1%87%d0%b0%d1%81%d0%b0-%d0%b0%d1%80%d0%b5%d1%81%d1%82-%d0%b7%d0%b0-%d1%83%d0%ba%d1%80%d0%b0%d0%b8%d0%bd%d0%b5%d1%86-%d0%be%d0%b1%d0%b2%d0%b8%d0%bd%d0%b5%d0%bd-%d0%b2-%d0%ba%d0%be%d0%bd%d1%82/", "text": "Окръжната прокуратура в Ямбол задържа за 72 часа украинският гражданин Иван Г. /26 г./., срещу когото е повдигнато обвинение за контрабанда на екстази, съобщиха от Апелативната прокуратура в Бургас. На 7 април, около 17 ч., през контролно-пропускателния пункт “Лесово” той влязъл в страната ни от Турция и с пътнически микробус “Мерцедес” пренесъл два пакета с високорисковото наркотично вещество с общо тегло 342 грама. В следващите дни обвинението ще поиска от Окръжния съд в Ямбол украинецът да остане в ареста с постоянна мярка за неотклонение “задържане под стража”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " 72 часа арест за украинец, обвинен в контрабанда на екстази"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%bd%d0%b8-%d0%b5%d0%ba%d0%b8%d0%bf%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%82%d0%b5%d0%bb%d0%b0%d1%82%d0%b0-%d0%bd%d0%b0-%d1%82%d1%80/", "text": "Официални представители на румънската спасителна служба съобщиха, че са открили телата на трима румънски катерачи, които бяха обявени за изчезнали в планина в Централна Румъния, съобщава Асошиейтед прес. Местните власти съобщиха, че телата са били открити след издирване с хеликоптер. Тримата мъже са на възраст 64, 62 и 18 години и са изчезнали в началото на април. Тримата туристи изчезнали преди шест дни в планините Фъгъраш. Семействата на планинарите са съобщили за изчезването им едва на Великден, тъй като били свикнали с дългите им преходи и безпроблемно завръщане. Снощи спасители са успели да локализират телата на двама от планинарите на около 2000 метра надморска височина, посочва в. “Гъндул”. Заместник-председателят на Окръжния съвет в Брашов Адриан Габор заяви, че усилията на спасителите за издирването на тримата катерачи са били затруднени от лошото време, опасността от лавини и трудната навигация в планината. Габор посочи, че телата ще бъдат транспортирани до близкия град, за да се установи причината за смъртта. Местен монах уведомил властите за възможното им изчезване, след като забелязал, че автомобилът им стои паркиран на едно и също място от няколко дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Спасителни екипи откриха телата на трима катерачи в планина в Румъния"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8%d1%8f-%d0%b7%d0%b0%d1%82%d0%b2/", "text": "42-годишен мъж, осъден на 1 година за държане на наркотици, не се прибра снощи в Пловдивския затвор. Георги Т. Е. излежавал присъдата си в затворническото общежитие „Хеброс“ и е работил на външен обект край Пловдив. Сигналът, че не се е прибрал след приключване на смяната му, е подаден в полицията около 18 часа снощи. Оттогава го издирват. За последно Георги Т. Е. влязъл в затвора на 9 март т. г., а преди това е осъждан многократно за кражби и дрога. В края на февруари м. г. по подобен начин изчезна осъденият за убийството на хазяина си Тома Ендрев. Той първо напуснал обекта, на който работел, за да се разходи по Главната, после се прибрал в затворническото общежитие. Когато разбрал, че ще го преместят в самия затвор за наказание, духнал. Ендрев беше заловен на петия ден, призна вината си и сключи споразумение с прокуратурата.", "date": "2018.04.11", "title": " Затворник избяга от пловдивския затвор"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b5%d0%b3%d0%b8%d0%bf%d0%b5%d1%82%d1%81%d0%ba%d0%b8-%d0%bb%d0%b5%d1%88%d0%be%d1%8f%d0%b4-%d0%be%d1%82-%d0%b8%d1%81%d0%bf%d0%b0%d0%bd%d0%b8%d1%8f-%d0%b2-%d0%b8/", "text": "Испански зоопарк подари на България египетски лешояд. Птицата утре следобед ще пристигне на Летище София, съобщиха от Зелени Балкани. Лешоядът е излюпен миналата година в Испанския зоопарк в град Йерез и е подарък за природата на България. Екип на Зелени Балкани ще очаква птицата на карго терминала, до Терминал 1, от където ще отпътува към мястото на освобождаването й – Източни Родопи. Дейността е част от работата по проект “Нова надежда за египетския лешояд”, финансиран от програма LIFE+ на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Пускат египетски лешояд от Испания в Източните Родопи"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%b1%d0%be%d1%82%d0%b5%d0%b2-%d0%bf%d0%b4-%d1%81%d0%ba%d0%be%d1%87%d0%b8%d1%85%d0%b0-%d0%bd%d0%b0-%d0%b1%d1%84%d1%81/", "text": "Клубът на привържениците на „Ботев“ (Пд) излезе с остра позиция срещу БФС, въпреки успеха с 2:1 над „Славия“ в първия полуфинален сблъсък от турнира за Купата на България.  Протестът на феновете започна още по време на мача, довел до кратко прекъсване. Причина за напрежението в Пловдив бе отменен гол на Стивън Петков заради засада.  “Станахме свидетели на поредното фиаско с марката „БФС“ – пишат феновете в част от декларацията. – Един абсолютен клоун, лапнал свирка, направи всичко възможно да помрачи празника ни и да попречи на „Ботев“ да реши полуфинала. Този инцест не действаше на своя глава, някой го изпрати тук с цел. Този някой ще се опита да довърши своята работа на 24 април“  Подобно крайно мнение изразиха и самите играчи на „канарчетата“ след двубоя на „Коматево“. Тодор Неделев, голямата звезда на тима, бе разочарован от съдийството на Валентин Железов и неговите помощници.  “Досега не бях играл такъв мач – така да ни реже реферът – обясни халфът. – За първи път съм доста изнервен след победа. Не е нормално за всяко падане да дава фаул за тях. Съотношението при отсъждането на нарушенията беше 95:5 за „Славия“.", "date": "2018.04.11", "title": " Феновете на „Ботев“ (Пд) скочиха на БФС"}
{"url": "https://trud.bg/%d0%bc%d0%b0%d1%80%d1%81%d0%b8%d0%b0%d0%bb-%d0%b8%d1%81%d0%ba%d0%b0-%d0%b4%d0%b0-%d0%bd%d0%b0%d0%bf%d1%83%d1%81%d0%bd%d0%b5-%d1%8e%d0%bd%d0%b0%d0%b9%d1%82%d0%b5%d0%b4/", "text": "Антони Марсиал е отказал да поднови своя договор с „Манчестър Юнайтед“ и иска да напусне клуба през летния трансферен прозорец. Настоящият контракт на 22-годишния футболист е до лятото на 2019-а с опция за неговото автоматично продължаване с още едrн сезон. Сред клубовете, които проявяват интерес към френския футболист са „Ювентус“, „Тотнъм“ и „Атлетико“ (Мадрид). През настоящия сезон Марсиал е отбелязал 11 гола и има 10 асистенции. След привличането на Алексис Санчес на „Олд Трафорд“ обаче Марсиал влезе в режим на изключително ограничено игрово време. През последните 2 мача във Висшата лига срещу „Суонзи“ (2:0) и „Манчестър Сити“ (3:2) той дори не се появи в игра. Реално Марсиал вече не се чувства важна част от отбора и неслучайно от началото на 2018-а неговите отношения с треньора на тима Жозе Моуриньо са охладнели. Снимка: Twitter", "date": "2018.04.11", "title": " Марсиал иска да напусне „Юнайтед“"}
{"url": "https://trud.bg/%d0%bf%d1%80%d0%b0%d1%89%d0%b0%d1%82-%d0%b4%d0%b5%d1%86%d0%b0-%d0%bd%d0%b0-%d0%b2%d0%b8%d1%80%d1%82%d1%83%d0%b0%d0%bb%d0%bd%d0%be-%d0%bf%d1%8a%d1%82%d0%b5%d1%88%d0%b5%d1%81%d1%82%d0%b2%d0%b8%d0%b5/", "text": "Деца от 5 до 12 години ще направят космическо пътешествие до планетите от Слънчевата система в Народната обсерватория и планетариум „Николай Коперник” във Варна. Малчуганите ще летят с виртуална ракета и ще кацат на всяка планета, като на място ще се запознаят с условията на живот на нея. Опознавателната разходка е посветена на Деня на амицията и космонавтиката на 12 април, посочи шефката на обсерваторията Свежина Димитрова. След обяд ще има виртуална разходка за хора от Социално -рехабилитационния център във Варна, а в събота за група от 120 ученици от Русе. Празничната програма в Деня на авиацията и космонавтиката включва и поднасяне на цветя на алеята на космонавтите и на паметника на Юрий Гагарин. След обяд е предвидена лекцията “Космонавтика” на бившия шеф на обсерваторията Иван Иванов, с която ще проследи историята от първите изкуствени спътници до последните най-модерни космически кораби в света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Пращат деца на виртуално пътешествие до планетите"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8%d1%8f%d1%82-%d0%b2%d1%8a%d0%bd%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b8%d0%b2%d0%b8%d1%86%d0%b0-%d0%b4%d0%b0%d1%87%d0%b8/", "text": "Сръбският външен министър организира снощи вечеря в чест на гръцкия си колега Никос Кодзиас, на която, както има обичай, приветства госта си с песен на гръцки език, съобщава белградският в. “Блиц”. На видеозапис, публикуван на сайта на “Блиц”, се вижда как Дачич пее известната гръцка песен Mi mou thimonis matia mou /Не ми се сърди/, а на финала хвърля чиния на земята. Според източник, присъствал на вечерята, Кодзиас е пожелал да чуе и сръбската “Тамо далеко”, която според него била “най-хубавата песен на света”. Дачич е известен с музикалните си изпълнения на официални вечери.  През 2013 г. по време на преговорите между Белград и Прищина Дачич, тогава премиер, се опита да омилостиви с песен посредничката Катрин Аштън и да смекчи позициите й за Сърбия. “Опрости ми, Катрин, можда ни сам био фин” /Прости ми, Катрин, не бях много фин/, пял премиерът, когато се водел спор дали в Косово да има Съюз на сръбските общини. След церемонията по встъпване в длъжност на сръбския президент Александър Вучич през юни миналата година той пя пред дипломатите “О, соле мио” на Лучано Павароти, а изпълнението му бе качено във Фейсбук от посланика на Малтийския орден в Белград Алберто ди Лука. През октомври същата година Дачич пя на президента на Турция Реджеп Тайип Ердоган на турски език на тържествената вечеря, организирана в негова чест в Белград. На един от клиповете, качени в социалните мрежи, може да се види как Дачич стои близо до масата, на която са Ердоган и неговата съпруга Емине и сръбският президент със съпругата си Тамара, и пее песента “Осман Ага” на турски език. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Сръбският външен министър  Ивица Дачич пя на гръцки на вечеря с Никос Кодзиас"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%ba%d0%b8%d0%bf%d1%8a%d1%80-%d0%bd%d1%8f%d0%bc%d0%b0-%d0%b4%d0%b0-%d1%83%d1%87%d0%b0%d1%81%d1%82/", "text": "Прессекретарят на правителството на Кипър Продромос Продрому заяви, че страната му няма намерение по никакъв начин да участва в плановете на другите страни по възможната военна операция на територията на Сирия, предаде РИА Новости. Той подчерта, че Кипър не е въвлечен в операцията и във връзка с това няма опасност за сигурността на страната. „Има много спорове какво се случва в нашата страна, но трябва да е ясно, че Кипър не се занимава с операции“, заяви Продрому. Коментирайки възможността Великобритания да използва базите си на острова като плацдарм за операция срещу Сирия той увери, че Никозия няма общо с това и не е имало никакви консултации в този план. Според анализаторите, ако Франция реши да нанесе удар по Сирия, тя ще се интересува от използването на кипърското военно летище „Андреас Папандреу“. Според Продрому това би изисквало разрешението на правителството на Кипър и той изключи тази възможност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Правителството на Кипър: Няма да участваме във военната операция в Сирия"}
{"url": "https://trud.bg/%d1%84%d0%b8%d1%80%d0%bc%d0%b5%d0%bd%d0%b8-%d1%88%d0%b5%d1%84%d0%be%d0%b2%d0%b5-%d1%89%d0%b5-%d0%b2%d1%80%d1%8a%d1%89%d0%b0%d1%82-%d0%b2-%d1%85%d0%b0%d0%b7%d0%bd%d0%b0%d1%82%d0%b0-%d0%bd%d0%b0%d0%b4-2/", "text": "Над 2 млн. лв. ще трябва да възстановят на държавата двамата собственици и управители на “Хаджи 98” ООД, които Варненският окръжен съд призна за виновни за укриване на данъци в особено големи размери. В условията на съкратено съдебно следствие магистратите осъдиха 45-годишният Тодор А. от Търговище на 2 г. затвор при строг режим. Реално измамникът ще лежи зад решетките 3 г. и ще плати 5000 лв. глоба, тъй като има и предходно наказание за същото престъпление. Тодор, който е с основно образование, бе осъден да върне на държавата 553 128 лв. заедно със законната лихва и да внесе държавната такса върху уважения граждански иск в размер на 22 125 лв. Съдружникът му и съучастник в престъплението – 44-годишният варненец Атанас Ат., се отърва с условна присъда от 2 г. с 3-годишен изпитателен срок, но трябва да възстанови в хазната 1,521 млн. лв., както и да плати 60 849 лв. държавна такса. Крупните суми Тодор и Атанас източили чрез серия от неверни справки-декларации пред НАП-Варна, като си приспадали неследващ се данъчен кредит по фиктивни сделки. Парите не са възстановени до момента, уточниха от прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Фирмени шефове ще връщат в хазната над 2 млн. лв.\t\t\t"}
{"url": "https://trud.bg/%d0%b4%d0%b5%d0%bb%d0%be%d1%82%d0%be-%d0%bd%d0%b0-%d0%be%d1%81%d1%8a%d0%b4%d0%b5%d0%bd%d0%b8%d1%8f-%d0%b4%d0%be-%d0%b6%d0%b8%d0%b2%d0%be%d1%82-%d0%be%d1%82-%d0%ba%d0%b8%d0%bb%d1%8a%d1%80/", "text": "Делото на осъденият до живот по делото “Килърите” бизнесмен Георги Вълев срещу криминалната репортерка от регионалния вестник “Борба” Нели Сукова продължава на 17 май. Това стана ясно след второ заседание по казуса в сряда на Районния съд във Велико Търново. Делото бе образувано по жалба на Георги Вълев. Той предяви иск срещу журналистката заради статия, свързана с убийството на друг известен бизнесмен – Петър Христов. В публикацията авторката лансира една от версиите, че евентуален поръчител на убийството на Христов, което стана преди три месеца в столицата , е Вълев. Тази хипотеза бе тиражирана и в много столични медии, както и от представители на прокуратурата и МВР. Въпреки това, Вълев се засегна само от статията в местния вестник и заведе дело срещу Нели Сукова за “уронване на доброто му име”. В сряда сутринта Георги Вълев бе докаран от затвора в Ловеч в съда под засилена охрана от жандармерия и полиция. “Това, което е написала журналистката, е вярно, има такава версия и тя е написала, че съществува. Тя не твърди, че той е извършил престъпления, а че има такава версия! Това не може да урони доброто име, когато е изнесена истина, още повече че журналистът има право да изнася информация в изпълнение на Конституцията, на Европейската харта на правата на човека, както и на редица решения на Европейския съд, които допускат по-широка свобода на журналисти. Дори възможност да изнасят понякога шокираща и провокираща информация”, коментира адвокатът на репортерката Иван Няголов. Георги Вълев беше представен от служебният защитник адвокат Пламен Проданов, а като негов свидетел се яви рецидивистът Халил Адем Хасан с две доживотни присъди, които също излежава в затвора в Ловеч. „Това, че подзащитният ми е осъден с влязла в сила присъда до живот, няма отношение към неговото право за завеждане на частна тъжба. Той е лишен от правата които се ограничава от самата присъда не от другите си граждански права! А дали е основателно ще реши съда“, заяви пък адвокат Проданов. В съдебната зала защитата на Нели Сукова представи като доказателства осем публикации от различни печатни и електронни издания, в които също е тиражирана тази хипотеза. Свидетелят Халил Хасан, който познава Вълев от затвора от 2012 г. до 2018 г., разказа как той, като научил по телефона за статията от в-к “Борба”, получил нервна криза и през следващите месеци започнал да пие хапчета, назначени от психиатър. “Надзирателите го взеха за подигравка и го наричаха “Ал Капоне”, каза още свидетелят Хасан. Самият той също е осъден до живот и вече лежи 18 години. Той заяви под клетва в съда, че видял как Вълев припада на 10 януари. Адвокатът на Вълев представи на съда ксерокопие на медицински документ от 15 януари за предписани от лекар в затвора медикаменти. Делото бе отложено за 17 май, тъй като съдебният състав ще изиска оригинал на медицинската експертиза, издадена от затвора. Уважено бе искането на Вълев да се изиска справка от Главна прокуратура и НСлС дали има повдигнато обвинение за това, че той е поръчал убийството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Делото на осъдения до живот от Килърите Георги Вълев срещу журналистка продължава през май\t\t\t"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd%d0%b8-%d0%be%d0%b1%d1%80%d0%b0%d1%85%d0%b0-%d0%b8%d0%b7%d0%b2%d0%b5%d1%81%d1%82%d0%bd%d0%b8%d1%8f-%d1%80%d0%b5%d1%81%d1%82%d0%be%d1%80%d0%b0%d0%bd/", "text": "Двама маскирани крадци задигнаха оборота от 8 хил. лева от ресторант „Киш“, който се намира край оживено кръстовище в бургаския ж.к. „Зорница“. Сигналът за кражбата е подаден около 08.00 ч. в Пето Районно управление – Бургас във вторник. Крадците са изкъртили прозорец от алуминиева дограма, разбили са неподвижно закрепена метална каса, където са били парите. Районът е опасан от камери. Записващи устройства има както на самото заведение, така и на всеки вход от жилищната сграда, на чийто партер се намира оборотното заведение. Там има и офис на банка, фитнес зала и други търговски обекти. Заведението е създадено от футболната звезда Радостин Кишишев, но от около година то е отдадено под наем и се стопанисва от предприемача Атанас Дачев, който е собственик на една от известните вериги денонощни магазини за алкохол и цигари в морския град. Припомняме, че обирът е станал в нощта на 9-ти срещу 10-ти април. В последния почивен ден за Великденските празници заведението е било пълно до късно вечерта, когато е краят на работното време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Маскирани обраха известния ресторант “Киш” в Бургас"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bd%d0%be%d0%b2%d0%b0-%d1%81%d0%b5-%d0%b2%d1%80%d1%8a%d1%89%d0%b0-%d1%81-%d0%bd%d0%be%d0%b2%d0%b8-%d1%81%d1%8a%d1%87%d0%b5%d1%82%d0%b0%d0%bd%d0%b8%d1%8f/", "text": "Невяна Владинова се завръща с нови съчетания на световната купа по художествена гимнастика в Пезаро (Италия) този уикенд. Капитанката на националките пропусна последните състезания заради травма. В надпреварата ще се включи и Катрин Тасева, която на турнира в София в края на март спечели 4 медала на уредите. Същевременно Мария Петрова ръководи за първи път жребия за европейското в Гуадалара (Испания) от 1 до 3 юни. В края на миналата година трикратната абсолютна световна шампионка бе избрана за шеф на Техническия комитет на Европейския съюз по гимнастика (УЕГ). Владинова и Тасева попаднаха в силната група „А“, където са по две момичета от Русия и Беларус, както и гимнастичка от Украйна, Италия, Азербайджан. Квотите на нашите не са поименни и според правилата националките могат да бъдат заменени преди състезанието.", "date": "2018.04.11", "title": " Владинова се връща с нови съчетания"}
{"url": "https://trud.bg/%d1%84%d0%b5%d0%b4%d0%b5%d1%80%d0%b0%d1%86%d0%b8%d1%8f%d1%82%d0%b0-%d0%b4%d0%b0%d0%b4%d0%b5-%d1%88%d0%b0%d0%bd%d1%81-%d0%bd%d0%b0-%d1%86%d1%81%d0%ba%d0%b0-%d0%b7%d0%b0-%d1%84%d0%b8%d0%bd%d0%b0%d0%bb/", "text": "Родната федерация по волейбол все пак даде шанс на ЦСКА да играе в собствената си зала „Васил Симов“ финалните плейофи срещу „Нефтохимик 2010“ за титлата на страната. „Червените“ обаче трябва до 16 април да изпълнят две основни условия – да осигурят безопасността в съоръжението, а седящите места да се увеличат с вкарване на подвижни трибуни поне до 800. Специална комисия ще инспектира залата и ще се произнесе дали „червените“ могат да посрещнат двубоите. Утре ЦСКА гостува на „Нефтохимик 2010“ (Бургас) в първи финален плейоф. Двубоят е от 18,30 ч в зала „Младост“.  Срещата ще бъде сантиментална за либерото Теодор Салпаров, който за първи път този сезон ще излезе срещу родния си клуб. „ЦСКА ме изгради като волейболист, имам много хубави спомени – заяви националът пред „Диема спорт“. – Имаше няколко години, в които направихме страхотни мачове в Европа. Пожелавам на отбора да се върне на същия път след всички проблеми. Винаги ми е било носталгично към ЦСКА, но е време да играя срещу тях.“  „Хубавото е, че не променяме методиката – заяви треньорът и президент на „червените“ Александър Попов. – Преминахме през труден период, но направихме така, че ЦСКА да го има, такъв какъвто феновете го заслужават.“", "date": "2018.04.11", "title": " Федерацията даде шанс  на ЦСКА за финала"}
{"url": "https://trud.bg/%d0%ba%d0%be%d0%bd%d1%87%d0%b5-%d1%81%d0%b5-%d1%80%d0%be%d0%b4%d0%b8-%d0%b2-%d0%b1%d0%b5%d0%b4%d1%81%d1%82%d0%b2%d0%b0%d1%89%d0%be%d1%82%d0%be-%d1%81%d1%82%d0%b0%d0%b4%d0%be-%d0%b2-%d0%be%d1%81%d0%be/", "text": "Конче се роди в  . Жребчето е родено днес пред очите на ветеринарни лекари и доброволец, който направил кадри с дрон, предаде  . При едно от редовните си посещения в Осоговската планина ветеринари забелязват, че една от бедстващите доскоро кобили ражда. Оказали помощ на животното, а местен доброволец направил клип с дрон. Жребчето е живо и здраво. Състоянието на останалите коне също вече е добро. Наскоро същият доброволец откри с дрон още около 30 коня, за които се твърди, че са на Пищалов в по-високата част на планината. Двете стада в момента са преместени едно до друго в резервата Църна река в Осоговската планина и се чувстват добре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Конче се роди в бедстващото стадо в Осоговската планина"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8/", "text": "Президентът Румен Радев проведе днес работна среща на „Дондуков“ 2 с представители на български компании, развиващи дейност в сектора на отбранителната индустрия, съобщиха от прессекретариата на държавния глава. По време на разговора бяха обсъдени теми, свързани с актуалното състояние, предизвикателствата и перспективите пред българската отбранителна индустрия. „Необходимо е България да развива високите технологии и производства с висока добавена стойност, каквато е и вашата дейност“, посочи Румен Радев. Според президента, държавата трябва по-активно да стимулира и подпомага работата на фирмите от българския военно-промишлен комплекс. От своя страна представителите на българските компании определиха срещата като изключително навременна и ползотворна. Разменени бяха и мнения, свързани с процесите на модернизация в Българската армия, както и необходимостта те да се развиват успоредно със съответните програми за индустриално сътрудничество. Бяха засегнати и въпроси, свързани с необходимостта от изграждане и обучение на специалисти с подходящи умения и образование. Поставен беше и въпросът за синхронизиране на българското законодателство, за да може да предостави перспективи за участие в европейски проекти на родни компании от военната индустрия. Сред участниците в срещата бяха министърът на икономиката Емил Караниколов, представители на Министерство на отбраната, на Института по отбрана „Професор Цветан Лазаров”, учени от БАН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Румен Радев се срещна с представители на български компании от сектора на отбранителната индустрия"}
{"url": "https://trud.bg/%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%be%d1%82%d0%bd%d0%be%d0%b2%d0%be-%d0%b3%d0%bd%d0%b5%d0%b2%d0%b5%d0%bd-%d0%bd%d0%b0-%d0%b4%d0%bf%d1%81-%d0%b7%d0%b0%d1%80%d0%b0%d0%b4%d0%b8/", "text": "ДПС в Родопите с поредна гнусна провокация – опитва се да строи джамии насила в село Лъкавица, сменя имената на починалите в Доспат. Кмет от ДПС одобрявя проект за строеж на джамия, чийто възложител е негов брат. Казусът се развива в с. Лъкавица, община Лъки, област Пловдив. Постоянно живущите там са 16 човека, но селото е голяма вилна зона. Там няма действаща джамия, съборена е отдавна, останал е месчитът до нея. Селото е било потурчено преди около 200 години, тогава е строена и вече несъществуващата джамия. Имам адресирана до мен молба, подписана от местни жители и собственици на имоти и вили, които не желаят да бъде построена джамия в близост до земите и имотите им. Демонстрираното от кмета на ДПС и брат му нахалство е недопустимо и неприемливо. Жителите на селището са получили обявление с № К-564 от 29.11.2017 г. на общинската администрация на град Лъки, с която се съобщава на същите, че със заповед № 208 от 23.11.2017 г. на кмета на община Лъки е одобрено изменение на околовръстния полигон на с. Лъкавица. Възложител на одобрения от кмета проект е „Мюсюлманско настоятелство“ – гр. Лъки, което е представлявано от Стефан Чавдаров Симеонов – брат на кмета на гр. Лъки, а именно Валентин Чавдаров Симеонов, избран от листата на ДПС. Одобреният и потвърден с решението на същия проект се състои в попълване на кадастралния план на с. Лъкавица с построяване на джамия и прилежащи постройки на същото място. Това се случва със съмнително финансиране от т.нар. „Мюсюлманско настоятелство“. След получаване на обявлението, недоволните се събират и подават две жалби до общината на гр. Лъки и Административен съд – гр. Пловдив, които са с вх. № К-1862/11.12.2017 г., подписана от 21 жители и наследници на земите, и К-1864/11.12.2017 г., подписана от други жители на селото. Жалбата за отмяна на решението на кмета е изпратена до Административен съд – гр. Пловдив с писмо с изх. № К-1864-1/22.12.2017 г. Предвид обстоятелството, че жалбата за съжаление е била оформена неправилно и не се конкретизира правният интерес от тяхна страна, съдът с Определение № 332 от 14.02.2018 г. остава молбата без разглеждане. Предвид това, за известен период от време не може да се подава иск със същия предмет и основание. Това е правната страна на нещата. Но местните хора не желаят да им бъде натрапвана джамия от ДПС. И ги подкрепям напълно. Затова първо ще проверим финансирането на този скандален проект, после всички факти и обстоятелства около него. Да се готвят прокуратура, ДАНС, ДНСК и прочее. Днес пловдивският депутат от ВМРО Александър Сиди бе в селото, за да се срещне с местните хора и да се запознае с обстановката на място. Същевременно получих и сигнал от Доспат, в който се твърди, че ДПС активисти – общински служители, подменят надгробни плочи, като посмъртно „покръстват“ починалите, сменяйки имената им с турско-арабски. Това написа Ангел Джамбазки в социалната мрежа “Фейсбук”, относно опит на ДПС за строеж на джамия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Джамбазки отново гневен на ДПС заради скандален проект за джамия"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d1%88%d0%b5%d1%84%d0%be%d0%b2%d0%b5-%d0%bd%d0%b0-%d0%b6%d0%b5%d0%bb%d1%8f%d0%b7-%d0%b0%d0%bd%d0%b4%d1%80%d0%b5%d0%b5/", "text": "Тримата собственици на фирмата, в която е работил българинът Желяз Андреев, са получили скромни присъди в САЩ за нерегламентирани сделки със Сирия и не е ясно какво са казали на разследващите за ролята на служителите си по случая. Това обясни пред БТВ Петър Петков – приятел на младия мъж, който беше арестуван по искане на американските власти за екстрадиция. „Той е на най-ниската позиция в йерархията, просто трябва да се свързва с клиентите, които му се подават от ръководството и да им предлага тези части, които имат в портфолиото. Не го притесняваше нищо по времето, когато беше там, не е подозирал, че нещо нередно се случва”, обясни Петков. По думите му вероятно нерегламентираната продажба на части за Сирийските авиолинии е станала в края на 2013 г. или началото на 2014 г. През 2016 г. Андреев започнал работа в друга фирма, а преди около година се появило първото съобщение на американското правосъдно министерство, в което се споменава неговото име. „Единствено знам, че в началото беше пълен шок от тази новина. Просто започна да се свързва с различни юристи, които да го посъветват какво да се предприеме в тази ситуация – търси са контакти с различни юристи и в страната, и в Маями”, разказа Петков. Неговият приятел потърсил контакт и с бившите си колеги. „Нямаме никаква информация какви показания са дали собствениците на фирмата. Те са осъдени в Щатите (отново във връзка със сделките със Сирия – б.р.) на 2 години, малко по-малко от 2 години… три различни присъди за двамата братя и сестрата, които са собственици на компанията. Смятаме, че са сключили сделка с прокуратурата, защото присъдите са много ниски в сравнение дори с минималните присъди, които се дават за тези обвинения”, подчерта Петър Петков. По думите му нашите институции не са търсили контакт с Желяз до ареста му преди дни, когато е подмамен от цивилни полицаи да свидетелства за пътнотранспортно произшествие. Петков не познава другите обвинени българи: „Всички те са с ръководни функции – мениджър офис, мениджър отдел, мениджър логистика…”. Петков е категоричен, че Андреев не е ходил нито в САЩ, нито в страни от Близкия Изток. Добричкият съд освободи днес Желяз с мярка „Подписка”. Неговите близки и приятели обаче далеч не смятат, че с това проблемът е разрешен. „Протестът (насрочен за утре) ще се състои в Добрич и в София, а най-вероятно и в Лондон”, категоричен беше Петър Петков. Получили са подкрепа от всякакви хора, включително и от други, които са били в положението на Желяз Андреев. „В момента правим опити и да се свържем с адвокат в Маями. Нашата главна идея е да прекратим изцяло искането от Щатите. Ще заминат доста средства в тази посока, но за нас това е вариантът, няма какво да се направи”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Американските шефове на Желяз Андреев сключили сделка с прокуратурата, предполага негов приятел"}
{"url": "https://trud.bg/%d0%b6%d0%b5%d0%bd%d0%b0-%d0%bd%d0%b0%d0%bf%d0%b0%d0%b4%d0%bd%d0%b0-%d1%81-%d0%bc%d0%b5%d1%82%d0%bb%d0%b0-%d0%bf%d0%be%d0%bb%d0%b8%d1%86%d0%b0%d0%b9-%d0%b2-%d1%81%d1%82%d0%be%d0%bb%d0%b8%d1%87%d0%bd/", "text": "Софийска районна прокуратура внесе обвинителен акт срещу жена, нападнала с метална пръчка от метла полицай, проверявал магазин. На 4 април, В. Н. и Г. – инспектори сектор “Противодействие на икономическата престъпност” към 09 РУ-СДВР, около 14 часа, получили сигнал за лице, което държи и разпространява акцизни стоки без бандерол в магазин за хранителни стоки в София, ж.к. “Люлин”, бл. 765, вх. “Б”, партер. Те пристигнали пред обекта около 14 и 10 часа със служебен автомобил, където установили че се намира Албена Борисова. След като забелязала пристигането на полицейския автомобил, тя влязла в търговския обект и заключила вратата за едно от помещенията, като прибрала ключовете за него в джоба си, съобщават от прокуратурата. Полицейските служители се легитимирали и започнали проверка, а Борисова им заявила, че е управител на търговския обект. След като свидетелите й поискали документ за самоличност и документи относно дейността на магазина, тя започнала да се държи агресивно, като на висок тон ги питала кои са и на какво основание я проверяват. Полицаите повторно се легитимирали, но тя заявила, че “й е омръзнало от проверки” и отказала да даде документ за самоличност, като казала трите си имена и годината на раждането си. Разпоредили на Борисова да осигури достъп до заключеното от нея помещение, но тя категорично отказала, като изхвърлила връзката с ключове зад хладилна витрина, до входа на търговския обект. В. повторно й разпоредил да отключи помещението, но Борисова взела метална пръчка от метла и посегнала да му нанесе удар, като на висок глас отправяла закани към полицейските служители. Непосредствено след това Борисова замахнала повторно към лицето на В. и нанесла удар по ръцете му, с които той инстинктивно се опитал да прикрие главата си. След поредно нареждане да осигури достъп до помещението, Борисова го отключила и влязла вътре. Там били установени 60 кутии с цигари без бандерол, които били предадени с протокол за доброволно предаване. Албена Борисова била задържана за срок от 24 часа и отведена в сградата на 09 РУ-СДВР, а по случая е образувано досъдебно производство. В хода на това производство, на Борисова е повдигнато обвинение нанасяне на телесна повреда на длъжностно лице, при изпълнение на служебните му задължения. Разследването е приключено под ръководството и надзора на Софийска районна прокуратура, като на 11 април е внесен обвинителен акт срещу Борисова за описаното по-горе деяние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Жена нападна с метла полицай в столичния квартал “Люлин”"}
{"url": "https://trud.bg/%d1%81%d1%82%d1%80%d0%b5%d0%bb%d0%b1%d0%b0-%d0%b2-%d1%81%d0%b0%d0%bd%d0%b4%d0%b0%d0%bd%d1%81%d0%ba%d0%b8-%d0%bd%d0%b0-%d0%b3%d0%bb%d0%b0%d0%b2%d0%bd%d0%b0%d1%82%d0%b0-%d1%83%d0%bb%d0%b8%d1%86%d0%b0/", "text": "Посред бял ден в Сандански проехтяха куршуми на главния булевард “Свобода“. Стрелбата е била по криминално проявения Димитър Саботанов. Той е невредим. Около 15 часа Саботанов се е движел с джипа си, когато усетил, че се стреля по колата му. Спрял, слязъл и се скрил зад дърво. Мъжът останал невредим, но по колата му личали дупките от куршуми, разказват свидетели. Полицията веднага е сигнализирана за стрелбата. 36-годишният Саботанов е закаран в полицията, а извършителите на стрелбата се издирват. По неофициална информация стрелецът е мъж с прякор Фараона. Той и Саботана имали стара вражда, преди месеци имаше въргал  пред дискотека в Сандански. Тогава  Саботана бе наръган с нож в корема и оцеля след операция. За екшъна бе задържан и Фараона. Официално полицията не дава информация по случая. Стрелбата се случва ден преди празника на община Сандански, когато очакват в града да пристигне председателят на Народното събрание Цвета Караянчева.", "date": "2018.04.11", "title": " Стрелба в Сандански на главната улица посред бял ден"}
{"url": "https://trud.bg/%d1%81%d0%b2%d0%b5%d1%82%d0%bb%d0%b8%d0%bd-%d1%80%d1%83%d1%81%d0%b5%d0%b2-%d0%bf%d0%be%d0%ba%d0%b0%d0%b7%d0%b2%d0%b0-%d0%bf%d0%be%d1%80%d1%82%d1%80%d0%b5%d1%82-%d0%bd%d0%b0-%d0%b2%d0%b0%d0%bd%d0%b3/", "text": "Над 50 картини на академик Светлин Русев са изложени от завчера в галерията на именития скулптор Зураб Церетели в Москва. Експозицията е част от културната програма в руската столица, съпътстваща българското председателство на Европейския съвет. Организатори на „Живопис. Избрано. 1988 – 2018 г.“ са Руската академия за изобразително изкуство и българското посолство със съдействието на Българския културен институт. Посетители могат да я разгледат до 13 май. Сред подбраните лично от академик Русев картини е и портрет на Ванга. „Има и платна, които по Закон божи са важни за мене, сподели академикът пред БНР – един портрет на Ванга включих, дори до последно не бях я включил в списъка, но си казах: В Русия изложба без Ванга – това не е възможно, това ще е сериозен пропуск”. Картините, които са създадени за над 30 годишен период. “Търсил съм да бъда аз, заедно с това познаваем и от друга страна пък и различен”, обясни акад. Русев критериите, според които е избрал творбите, включени в експозицията в руската столица: “Държах от последните 20-30 години да подбера неща, които са важни за мен първо. Това означава, че ще са някои от най-сериозните неща, които съм правил – големите композиции, които бяха важни за мен и заедно с това аз работя и камерни неща – пейзажи, портрети, като също не беше без значение да включа и такива. Освен това включих и няколко неща, рисувани върху камък – имах преди седем-осем години една изложба изцяло живопис върху камък. Исках едно по-цялостно представяне – от една страна тази изложба да звучи като моя изложба, от друга страна пък наистина да покрива различни направления, в които съм работил, и на трето място – неща, които чисто психологически и емоционално са важни за мен – например една голяма картина “Размисъл” и една друга – “Цивилизационен избор”, която по определен повод беше правена, както и други – “Сънища” от 1988 година, тогава имах доста неприятности, друга “Старческият дом”. Повечето от големите неща са правени по определен повод и носят внушението и състоянието на вълнението от това време.", "date": "2018.04.11", "title": " Светлин Русев показва  портрет на Ванга в Москва\t\t\t"}
{"url": "https://trud.bg/%d0%b1%d0%b5%d1%80%d0%bb%d0%b8%d0%bd-%d0%be%d0%b1%d0%b2%d0%b8%d0%bd%d0%b8-%d0%bc%d0%be%d1%81%d0%ba%d0%b2%d0%b0-%d0%b7%d0%b0-%d0%ba%d0%b8%d0%b1%d0%b5%d1%80%d0%b0%d1%82%d0%b0%d0%ba%d0%b0-%d1%81%d1%80/", "text": "Ръководителят на германското вътрешно разузнаване заяви, че е много вероятно руското правителство да стои зад кибератака срещу германски компютърни мрежи, въпреки че според признанието му е трудно да има стопроцентова сигурност, предаде Ройтерс. Ханс-Георг Маасен каза пред репортери, че германските власти внимателно са проучили атаката след откриването й през декември и тя не е причинила щети. Маасен съобщи, че няма данни за връзка с АРТ28 – руска хакерска група, обвинявана за атаката през май 2015 г. срещу долната камара на германския парламент и националния комитет на Демократическата партия в САЩ преди американските избори през 2016 г. Въпреки това Маасен посочи, че атаката е смятана за “постоянна заплаха в напреднала фаза” – термин, използван от специалистите за описване на толкова усъвършенствана и сложна кибератака, която може да бъде извършена само от правителствена структура. “Възприехме я като кибератака с руски произход”, каза Маасен. “Стопроцентова сигурност, че извършителят е в Москва, не е възможна, но можем да говорим за голяма вероятност”, добави той. Маасен каза, че т.нар. операция под “фалшив флаг”, целяща подвеждане на властите за това коя държава носи отговорност, не може да бъде напълно изключена, но изтъкна: “Приемаме, че е с руски произход”. Германската федерална прокуратура също разследва кибератаката като вероятен случай на шпионаж.  Източници, дали информация за случая, казаха, че той е бил установен за първи път през декември, но може да е започнал и година по-рано. Руското правителство отхвърли предположението, че руски хакери стоят зад кибератаката. Говорител на германското вътрешно министрество каза миналия месец, че засегнатата компютърна мрежа IVBB е била използвана за обмен на документи с гриф “само за правителствена употреба”, но те не са съдържали информация с висок гриф на секретност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Берлин обвини Москва за кибератака срещу германското правителство"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba/", "text": "Министър-председателят Бойко Борисов ще се срещне с Христос Стилианидис – европейски комисар по въпросите на хуманитарната помощ и управлението при кризи, утре, 12 април, съобщиха от правителствената информационна служба. Двамата ще обсъдят приоритетите в сферата на хуманитарната помощ и реакцията при кризи, като акцент ще бъде поставен върху инициативата rescEU – предложението на Европейската комисия за нова европейска система за справяне с природните бедствия, което ще допълни и подсили Механизма за гражданска защита на Съюза. В срещата ще участва и министърът на вътрешните работи Валентин Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Бойко Борисов ще се срещне с европейския комисар по въпросите на хуманитарната помощ"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b5%d0%bb%d0%b5%d0%bd%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8%d0%b5-%d0%bf/", "text": "Общинско състезание по риболов ще се проведе на язовир „Палици“ в Еленския балкан и е поредната проява от спортно-туристическия календар на община Елена за 2018 година.  Затоплянето през последните дни раздвижи рибата във водното езеро, което предполага добър улов за мераклиите в надпреварата. Състезанието ще се проведе на 21 април и в него може да участва всеки, който отговаря на две условия – да има редовен риболовен билет и да е жител на община Елена. Състезателите ще бъдат разпределени в три категории – деца и младежи от 10 до 18 години, мъже и жени. Всеки участник трябва да има живарник, кеп и кукоизваждач. От 8.30 до 9 часа в съботния ден е времето за потвърждаване на участие, жребий, регламент и инструктаж. Следва половин час за настаняване и захранване. От 9.30 ч. е официалното откриване и стартът на състезанието, което ще продължи два часа. След измерване на улова ще бъдат обявени резултатите и наградени победителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Община Елена организира състезание по риболов"}
{"url": "https://trud.bg/%d0%bd%d0%b5%d0%b7%d0%b0%d0%b1%d1%80%d0%b0%d0%b2%d0%b0-%d0%b7%d0%b0-%d1%82%d0%be%d0%bd%d1%87%d0%be-%d1%80%d1%83%d1%81%d0%b5%d0%b2/", "text": "След кратко боледуване на 85 години ни напусна Тончо Русев. Това съобщиха от семейството на големия композитор късно във вторник вечер в социалните мрежи. Написал над хиляда песни, спечелил десетки престижни награди на български и международни музикални конкурси, Тончо Русев оставя ярка диря в българската естрадна музика. Голям музикант, но преди всичко той беше и голям човек. Тончо Русев е роден на 20 април 1932 г. в Бургас, в семейството на локомотивния машинист Руси Тончев и служителката в българските държавни железници Тодорка Русева. Баща му свири на акордеон и мандолина. След като установява музикалните наклонности на сина си в училищния оркестър, той продава часовника си, за да му купи тромпет. Още от детството си младият Тончо, заедно с брат си Иван, е дълбоко впечатлен от морето, което той по-късно пресъздава в своите песни. Завършва Музикалната академия, специалност „Тромпет”, в класа на професор Кърпаров през 1955 г.  В продължение на повече от четири десетилетия неговите песни са изпълнявани от повечето известни български певци и певици, като особено близко е сътрудничеството му с Лили Иванова, Васил Найденов и Веселин Маринов. Неговите песни се изпълняват с успех и от чуждестранни певци, между които София Ротару, Филип Киркоров, Дагмар Фредерик, Фара Мария и др. Повечето от песните му са създадени по текстове на български поети като Елисавета Багряна, Иван Вазов, Ваньо Вълчев, Дора Габе, Атанас Далчев, Дамян Дамянов, Калин Донков, Георги Джагаров, Петя Дубарова, Евтим Евтимов, Павел Матев, Христо Фотев, Борис Христов. : Скъпи Тончо, толкова незабравим и отдаден на българската музика! Поклон, да e светла паметта ти! : Печална вест долетя току-що от България – великият български композитор Тончо Русев вече не е сред нас. Именно той беше авторът на моите първи песни, донесли ми първите успехи и популярност – „Синдбад Мореплавателя” и, разбира се, моята най-любима и скъпа за мен, донесла ми най-голям успех и любовта на милиони поклоници в далечната 1990 г. „Ти, Ти, Ти”! Благодаря ти, драги Тончо!!! : Неговите песни още дълго ще се пеят! Красиви, откровени, истински. Почивай в мир, маестро! : Тончо Русев бе музикален продуцент на албума на „Хадес” от 1994 г. Давал ми е много творчески кураж. Светла ти памет, маестро… Нека е леко пътуването нататък. : Голям поклон пред таланта и живота на Маестрото на българската песен! : Снощи Марги [Хранова] изпя прощално „Незабрава”… на Тончо Русев, уникалния… : Загубихме легенда, но сме богати с творчеството му! Дълбок поклон и вечна памет за големия и незабравим Тончо Русев!", "date": "2018.04.11", "title": " Незабрава за Тончо Русев\t\t\t"}
{"url": "https://trud.bg/%d0%bf%d0%be-%d0%bf%d0%be%d0%ba%d0%b0%d0%bd%d0%b0-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0/", "text": "По покана на премиера Бойко Борисов на официално посещение в България на 12 и 13 април ще бъде председателстващият Съвета на министрите на Босна и Херцеговина Денис Звиздич. Разговорите между двамата правителствени ръководители са в петък. Ще бъдат обсъдени развитието на отношенията между България и Босна и Херцеговина, както и политически и икономически въпроси от регионален характер. В рамките на визитата си у нас Денис Звиздич ще проведе срещи с президента Румен Радев и с председателя на Комисията по външна политика към Народното събрание Джема Грозданова. В делегацията, придружаваща председателстващия Съвета на министрите на Босна и Херцеговина Денис Звиздич са министрите на транспорта и съобщенията, на правосъдието и на сигурността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " По покана на премиера Бойко Борисов на посещение в България ще бъде председателстващият Съвета на министрите на Босна и Херцеговина Денис Звиздич"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b0%d0%bd%d0%b8%d1%8f%d1%82%d0%b0-%d0%bd%d0%b0-%d0%b7%d1%83%d0%ba%d1%8a%d1%80%d0%b1%d1%8a%d1%80%d0%b3-%d0%bf%d1%80%d0%b5%d0%b4-%d1%81%d0%b5%d0%bd%d0%b0%d1%82%d0%b0/", "text": "Снощните близо 4-часови показания на Марк Зукърбърг пред две комисии на Сената на САЩ и неговото извинение, че не е успял да защити личните данни на потребителите на Фейсбук бяха възприети позитивно от инвеститорите на Уолстрийт. Въпреки че той беше подложен на серия пиперливи въпроси около скандала с предоставяне на лични данни на милиони потребители на “Фейсбук” на компанията Cambridge Analytica, спокойното и нетипично за Зукърбърг сериозно поведение по време на изслушването пред американските сенатори помогна за поскъпване на акциите на водещата социална интернет медия с 4,5% в края на търговията във вторник. Акциите на “Фейсбук” приключиха вчерашната търговия на ниво от 165,04 долара, което беше най-високата им цена на затваряне от 21-ви март насам. С поскъпването от 4,5% компанията увеличи пазарната си капитализация само в рамките на няколко часа с над 20 млрд. долара, като 3 млрд. долара от тях влязоха директно в джобовете на Марк Зукърбърг. Въпреки това повишение акциите на “Фейсбук” са все още с 6,5% под техните нива в началото на годината, докато в същото време фондовият индекс S&P500 се радели с едва 0,6% от стойността си. На днешната извънборсова търговия акциите на “Фейсбук” се понижават слабо с 0,35% към 164,46 долара. “В момента казусът с Фейсбук, около който се шуми, е малко прах в очите на самите потребители и на бизнесите. Всички тези неща, които от Фейсбук са правили и излизат наяве, те ги правят от години. Един такъв скандал, примесен с политика, разкри какво прави Фейсбук с данните на потребителите. /…/ Имало е много такива предишни „изтичания“ на информация, които са били пряко свързани с бизнеса, а не с политиката”, коментира пред   Стилиян Запорожанов, специалист по дигитален маркетинг. Очакват се големи промени за бизнесите, не толкова за самите потребители, прогнозира Запорожанов. Очаква се спирането на достъпа до данни от трети лица, които Фейсбук не е оторизирал да ги използва. Специалистът смята, че социалната мрежа ще ограничи до максимум рекламите, свързани с политика. Бъдещето на социалните мрежи е да бъдат по-близо до бизнеса, не до потребителите, категоричен е Стилиян Запорожанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Показанията на Зукърбърг пред Сената докараха на “Фейсбук” печалба от 3 млрд. долара"}
{"url": "https://trud.bg/12-%d0%bd%d0%be%d0%b2%d0%b8-%d1%87%d0%bb%d0%b5%d0%bd%d0%be%d0%b2%d0%b5-%d0%b2%d0%bb%d0%b8%d0%b7%d0%b0%d1%82-%d0%b2-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d0%bd%d0%b8%d1%8f-%d1%81%d1%8a/", "text": "В Управителния съвет на Конфедерацията на работодателите и индустриалците в България (КРИБ) влизат 12 нови членове. Това решиха членовете на организацията по време на общото събрание, което се проведе в София. От общо 29 членове на УС, 12 вече са с изтекли два последователни мандата. „Смятам, че доста полезни неща се случиха през 2017 г., които станаха на база на инициативите на КРИБ. Виждате, че с един приличен диалог и с правителството и с парламент и с общини успяхме да постигнем важни цели и да стигнем до определени реформи“, коментира Кирил Домусчиев, председател на КРИБ. „Относно реформите – някои от тях се случват, някои предстои да се случат. Виждате в енергетиката колко деен е КРИБ като организация, в стремежа си да не допуска нови изкривявания“, допълни той и коментира, че вече вървим към либерализация на пазара на електроенергия, което е и една от основните препоръки на Световната банка. Относно реформите, Домусчиев коментира, че има много поправки, които са се направили в различни закони, една от тях е възможността за по-лесен внос на чужди работници, която се случи благодарение на инициативността на организацията. По думите му, тази година ще бъде по-успешна от предишната и ще има добри условия за правене на бизнес в България. „Инвестиционният климат в страната ни става все по-добър и все повече хора разширяват предприятията си, производството си, затова недостигът на работна ръка не е случаен. Безработица няма, заплатите растат и то със сериозни темпове“, коментира председателят на КРИБ. Той добави, че „като представляващи един сериозен процент от тези, които правят брутния вътрешен продукт на България сме доволни от това, което сме свършили, и можем да се поздравим“. На въпрос как КРИБ оценява външната политика на премиера Бойко Борисов, Домусчиев уточни, че след като повече българи я одобряват и „ние като бизнес е нормално да я одобряваме, тъй като чрез тези бизнес делегации се отваря една възможност за много наши фирми да направят съответните контакти, както се случи и в Саудитска Арабия“. „България има все по-добро лице навън, не говоря само за Европа, но и Азия давам за пример. Това може само да бъде полезно за нашия бизнес и за привличането на инвестиции от тези по-богати държави“, допълни Домусчиев.", "date": "2018.04.11", "title": " 12 нови членове влизат в управителния съвет на КРИБ\t\t\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d1%83%d0%bc%d0%bd%d0%b8%d1%82%d0%b5-%d1%80%d0%b0%d0%ba%d0%b5%d1%82%d0%b8-%d1%82%d1%80%d1%8f%d0%b1%d0%b2%d0%b0/", "text": "“Умните ракети” трябва да летят срещу терористи, а не срещу законно правителство, заяви днес говорителката на руското външно министерство Мария Захарова, цитирана от ТАСС. С това тя реагира на   “Умните ракети трябва да летят срещу терористи, а не срещу законно правителство, което от години се бори срещу международния тероризъм на своя територия”, написа във Фейсбук Захарова. Тя добави, че ракетен удар по Сирия може да унищожи всички доказателства по случая с предполагаемата употреба на химически оръжия в Източна Гута. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Мария Захарова: “Умните ракети” трябва да летят срещу терористи, а не срещу законно правителство"}
{"url": "https://trud.bg/m%d0%b5%d0%b4%d0%b8%d1%86%d0%b8-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%b4%d0%b0-%d0%bf%d0%b0%d0%b4%d0%bd%d0%b5-%d0%bb%d0%b8%d0%bc%d0%b8%d1%82%d1%8a%d1%82-%d0%b7%d0%b0-%d0%b1%d0%be/", "text": "Здравната каса да премахне лимитите за болнично лечение на деца, настояват от МБАЛ “Майчин дом – Варна”.  Въпреки че в Националния рамков договор за 2018 г. стойностите на клиничните пътеки в педиатрията бяха увеличени средно с 50-150 лв., те все още остават ниски . В добавка Надзорният съвет на НЗОК е определил болниците да получат за април толкова, колкото са им били преведени за извършена дейност през февруари. Освен че месецът е по-къс, тогава в сила бяха старите цени на клиничните пътеки, което на практика означава свиване на лимита, биха преди ден тревога и от Българския лекарски съюз. За “Майчин дом-Варна” това решение ще доведе до нови загуби и до ограничаване на плановия прием, коментираха от ръководството на болницата. От 30 декември 2016 г. тя работи по направленията  “Акушерство и гинекология”, “Неонатология”, “Педиатрия”, “Ортопедия”, “Урология” и ОАИЛ, а от 6 юни 2017 г. има сключен договор с РЗОК-Варна за 15 нови клинични пътеки по педиатрия и ортопедия, за всяка от които първоначално средно са били определени по 262 лв. Увеличение на стойностите болницата получила чак през октомври, но и след това се е налагало всеки месец към 20-о число да спира плановия прием и да обслужва само спешни случаи поради изчерпан лимит. Така за 2017 г. извършената и незаплатена дейност е достигнала до 277 674 лв., а до края на февруари тази година – 290 620 лв. За да работим нормално, прогнозните стойности трябва да се коригират минимум с 30%, а вместо това сега касата отново ни налага рестрикции, въпреки че повечето ни пациенти са деца в спешно състояние, онкоболни жени, както и пациенти с травми, които се нуждаят от неотложна помощ, обясниха от “Майчин дом-Варна”. “Проблемът е най-тежък с най-малките пациенти. Не е морално, нито етично да върнем дете в спешно състояние, защото лимитът ни е свършил. Затова настояваме той да бъде премахнат за клиничните пътеки по педиатрия – така, както е с ражданията и химиотерапията”, заяви медицинският управител на болницата д-р Максим Яков. От “Майчин дом-Варна” нееднократно са писали до здравната каса писма с искане да им посочат аргументи как да отказват лечение на тежкоболни деца и да пренасочват спешни случаи. Отговор до този момент няма. Договорените по-високи ставки за някои от клиничните пътеки не са решение на проблема, особено предвид икономиите, които касата се готви да направи с лимитите за април, категорични са от “Майчин дом-Варна”.   “Ако искаме да има здрави деца в България, наистина трябва да се грижим за тях. Ако искаме лекарите да остават в България, а не да заминават да работят в чужбина, трябва да се грижим за тях. Истината за българското здравеопазване трябва да се знае”, апелират от болницата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Mедици предлагат да падне лимитът за болнично лечение на деца"}
{"url": "https://trud.bg/%d0%b6%d0%b5%d0%bb%d1%8f%d0%b7-%d0%b0%d0%bd%d0%b4%d1%80%d0%b5%d0%b5%d0%b2-%d0%bd%d1%8f%d0%ba%d0%be%d0%b9-%d0%b8%d1%81%d0%ba%d0%b0-%d0%b4%d0%b0-%d1%81%d0%b8-%d0%b8%d0%b7%d0%bc%d0%b8%d0%b5-%d1%80%d1%8a/", "text": "Някой иска да си измие ръцете с мен. Това каза  Желяз Андреев, който беше задържан на 7 април в родния си град Добрич по искане на прокуратурата в Маями. Арестът е във връзка с водено разследване във Флорида срещу 11 души, които са обвинени, че са нарушили ембаргото за търговия на САЩ със Сирия. „Моите задължения бяха елементарни – просто трябваше да провеждам ежедневни телефонни разговори с клиентите и да им изпращам имейли с нашата оферта. Не съм подписвал документи, не е знаел за търговия с авиочасти с двойна употреба. Нашите задължения бяха да продаваме на търг части за цивилната авиация”, казва младият мъж. Желяз мъж все още няма отговор на въпроса кой точно иска да си измие ръцете с него. Той очаква подкрепата на обществото. Всеки млад българин може да изпадне в тази ситуация, коментира 29-годишният мъж. Днес съдът в Добрич реши той да бъде освободен. Магистратите замениха ареста с мярка за неотклонение подписка. Според съда опасността Желяз да се укрие или да извърши друго престъпление до депозиране на молбата за екстрадцията му е изключително ниска. Той има постоянна работа по трудов договор и не е напускал страната. Съдът отчита и че младият мъж сам се е явил в полицията, без да е бил призоваван. Според близките на Желяз, тепърва им предстои по-тежкото – да не се стигне до екстрадирането му в Съединените щати. „Всъщност предстои ни истинската битка сега. Това не беше тя, която мина и спечелихме, това не беше битка толкова голяма, колкото ни предстои. Вярвам, че вярата ми няма да бъде сломена и в края на основното дело, което предстои”, коментира приятелката му Милена Здравкова. Решението на съда може да бъде обжалвано в три дневен срок. От прокуратурата заявиха, че все още нямат решение дали ще го направят. Утре в София и Добрич ще има протести срещу евентуално екстрадиране на Желяз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Желяз Андреев: Някой иска да си измие ръцете с мен"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%b1%d0%b8-%d0%bb%d0%be%d1%88%d0%be-%d1%86%d1%81%d0%ba%d0%b0-20/", "text": "“Левски” направи огромна крачка към финала за Купата на България, като в първи полуфинален мач надделя като гост над ЦСКА с 2:0. И двата гола отбеляза Сержиу Буш – по един в началото и на двете полувремена. “Сините” можеха да победят и с по-голяма разлика. “Червените” покзаха малко идеи и много хаос в играта си. Очаквайте подробности", "date": "2018.04.11", "title": " “Левски” би лошо ЦСКА – 2:0"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%87%d0%b5%d1%82%d0%b2-13/", "text": "Походът на Европейския съюз срещу фалшивите новини се отлага. Европейската комисия няма да използва в бъдеще придобилото популярност словосъчетание “фейк нюз”  (fake news, англ. – фалшиви новини, б.р.). Вместо това най-вероятно фалшивите новини ще се определят като “дезинформация”. Това е работната дума, която ще замества “фейк нюз” в бъдещите документи. Предложенията за промени в начина на работа на ТЕЛК-комисиите у нас, целят да се направи така реформа, че да остава повече ресурс за хората с увреждания. Това заяви премиерът Бойко Борисов в Министерския съвет в сряда по повод провелия се многохиляден национален протест на хората с увреждания. По различни данни в него участие са взели между 4000 и 6500 души.   Петима нови генерали ще има за Гергьовден, а двама, които вече имат знанието, ще бъдат повишени. Това предвиждат промените, които правителството и президентът Румен Радев готвят. МС предложи на държавния глава да издаде укази за нови назначения, а началникът на отбраната генерал-лейтенант Андрей Боцев да бъде удостоен с висшето офицерско звание “генерал”.   ЧЕЗ иска увеличение с 51% на нощната и с 5% – на дневната тарифа на тока от 1 юли. Това показва заявлението на енергийното дружество, внесено в Комисията за енергийно и водно регулиране на 30 март 2018 г. Документът беше показан от лидера на БСП Корнелия Нинова във фейсбук, след като го получи от председателя на КЕВР Иван Иванов.   Геомагнитни бури ни тормозят от няколко дни и ще продължат да ни влияят до петък включително. Плазмените частици от последното слънчево изригване са достигнали Земята и това е причината за смущенията.     Тази манипулация бе в основата на организираните от тях протести – коментар на “Труд”       Медийната военна машина беше задействана, врагът беше локализиран и излизащите на бял свят факти само пречеха на медийната канонада – анализ на Димитър Гърдев     Интервю с проф. Иво Петров, национален консултант по инвазивна кардиология       Крайният срок за подаване на годишните данъчни декларации за доходите е 30 април. Затова в две поредни статии от рубриката на „Труд” „Данъчен консулт” представяме какви облекчения може да се ползват чрез подаване на данъчната декларация.      ", "date": "2018.04.11", "title": " Вижте акцентите от броя на “Труд” в четвъртък, 12 април 2018"}
{"url": "https://trud.bg/%d1%83%d1%87%d0%b5%d0%bd%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%b2%d1%82%d0%be%d1%80%d0%be-%d0%bc%d0%b0%d0%b3%d0%bd%d0%b8%d1%82%d0%bd%d0%be-%d0%bf%d0%be%d0%bb%d0%b5-%d0%bd%d0%b0-%d0%b7/", "text": "Учени откриха второ магнитно поле на Земята, което е 20 хиляди по-слабо от известното ни досега, съобщава сайтът на Европейската космическа агенция /ЕКА/. Откритието е било направено след 4-годишни наблюдения на магнитосферата от страна на европейските учени. Второто, крайно слабо магнитно поле, се намира във водите на Световния океан. По думите на учените магнитното излъчване се създава от милиарди електрически заредени частици, които се намират във водата. Йоните, разтворени във водата, често се наблюдават в силните течения, а също така и по време на приливи и отливи. С помощта на наблюдения със спътника Swarm, учените са успели да съставят подробна триизмерна карта на движението на слабите магнитни полета в огромните маси вода на планетата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Учени откриха второ магнитно поле на Земята"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d0%bd%d0%be%d0%b2%d0%b8%d1%8f-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d0%b5%d0%bd-%d1%81%d1%8a%d0%b2%d0%b5%d1%82-%d0%bd%d0%b0-%d0%ba%d1%80/", "text": "Избраха новия управителен съвет на КРИБ. В него влизат професор д.т.н. инж Николай Вълканов от Минстрой Холдинг, Доминик Хамерс от “Геотехмин” ООД, Любомир Пейновски от “Клийнтех България” ООД, инж. Боряна Манолова „Сиеменс“, Стоян Мавродиев, изп. директор на Българска банка за развитие, Атанас Добрев, изпълнителен директор на Виваком, Андрей Евтимов, изпълнителен директор на “Доверие Брико” АД (Mr. Bricolage), Любомир Минчев, основател на “Телелинк България“, Борис Балев, Изпълнителен директор на „БМФ Порт Бургас“, Петя Славова, Инвестбанк АС, Зарина Генчева от „Моушън Артс“, Иван Папазов от „БП Брандс Интернешънъл“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Избраха новия управителен съвет на КРИБ"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%ba%d0%be%d0%bd%d1%82%d1%80%d0%be%d0%bb-%d1%89%d0%b5-%d0%be%d1%81/", "text": "Предложенията за промени в начина на работа на ТЕЛК-комисиите у нас, целят да се направи така реформа, че да остава повече ресурс за хората с увреждания. Това заяви премиерът Бойко Борисов в Министерския съвет в сряда по повод провелия се многохиляден национален протест на хората с увреждания. По различни данни в него участие са взели между 4000 и 6500 души. 1,7 млрд. лв. отиват за социални плащания за хора с увреждания и един по-добър контрол над разходването на тези средства ще е от полза за всички, посочи министър-председателят като призова страните за диалог. Борисов припомни, че има споразумение с коалиционните партньори да се направи всичко възможно да се преустанови източването на средства за хора, които злоупотребяват. Според него за затягане на контрола трябва да се използват всички ресурси на държавата. От години работим прекрасно с всички организации, представляващи хората с увреждания и те са наши  съюзници, увери премиерът. Във вторник по негово разпореждане предлаганите промени  в системата за медицинската експертиза – ТЕЛК комисиите, бяха изтеглени от Министерство на здравеопазването. Въпреки това 18 неправителствени организации проведоха протест вчера с искания за възможности за работа и включващо образование, условия за достоен и пълноценен живот, достъп до архитектурна, транспортна и комуникационна среда, интеграционните добавки на хората с увреждания да са обвързани с минималната работна заплата. Страховете им са, че промените ще орежат инвалидните им пенсии и ще ограничат възможността им да работят. Вицепремиерът Валери Симеонов вече е започнал съвместна работа с екип от различни експерти и министри. Целта е не да се ощетяват хората с реални проблеми, а пресичайки фалшивите ТЕЛК решения и източването на финанси, да остане за тези, които действително имат нужда. През следващите дни министрите на здравеопазването и на социалната политика, както и вицепремиерът ще проведат срещи с протестиращите, за да обсъдят с тях точка по точка исканията им и възможностите за решения на проблемите в сектора.  Темата с реформата в системата на ТЕЛК да бъде подложена на широко обсъждане, докато се постигне обществено съгласие. Това заяви в позиция по случая вицепремиерът и министър на отбраната Красимир Каракачанов. Той се обяви за затягане на контрола при издаването на решения за инвалидните пенсии  По думите му трябва да се въведе електронно досие и електронна здравна карта, както и т.нар. обслужване на едно гише, чрез които лесно може да се контролира целият процес. “Промените трябва да се направят така, че да бъде засилен контролът както на отпусканите средства, така и на самата процедура по определяне на здравния статус и нетрудоспособността на болните. Това не означава отнемане на парите на хората с реални увреждания, а спирането на парите към онези, които лъжат държавата”, категоричен е Каракачанов.", "date": "2018.04.11", "title": " Премиерът Бойко Борисов: Контрол ще осигури повече пари за ТЕЛК\t\t\t"}
{"url": "https://trud.bg/%d0%be%d0%ba%d0%be%d0%bb%d0%be-30-%d0%bf%d1%80%d0%be%d1%86%d0%b5%d0%bd%d1%82%d0%b0-%d0%be%d1%82-%d0%bf%d0%be%d0%bb%d0%b5%d1%82%d0%b8%d1%82%d0%b5-%d0%bd%d0%b0-%d0%b5%d1%80-%d1%84%d1%80%d0%b0%d0%bd/", "text": "Около 30 процента от полетите на Ер Франс (Air France) се очаква да бъдат отменени днес, през седмия ден от стачката на персонала с искане за 6-процентово увеличение на заплатите, предаде Асошиейтед прес. По данни на синдикатите стачките вече са стрували на авиокомпанията 200 милиона евро. Около 40 процента от полетите на дълги разстояния и 25 процента от полетите на къси разстояния се очаква да бъдат засегнати от и до парижкото летище Орли и френските региони. Няколко синдиката се съгласиха утре да участват в предложените от ръководството преговори, но без да отменят стачните предупреждения, съобщи Франс прес. След вчера и днес, новите дати за стачки в авиопревозвача са насрочени за 17, 18, 23 и 24 април. Общата конфедерация на труда (Се Же Те – CGT) не е сигурна дали ще участва в преговорите. Според нейната говорителка Карин Монсегю “предпоставка за всякакви дискусии е 6-процентово увеличение на заплатите”. Вчера ръководството на френския национален въздушен превозвач съобщи, че е повишил предложението си за увеличаване на заплати в опит да се сложи край на стачките, удвоявайки предложеното първоначално 1-процентно увеличение на заплатите с незабавно действие и призовавайки да започнат разговори за споразумение за периода 2019-21 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Около 30 процента от полетите на Ер Франс са отменени през седмия ден от стачката на персонала"}
{"url": "https://trud.bg/%d1%8e%d0%bb%d0%b8%d1%8f-%d1%81%d0%ba%d1%80%d0%b8%d0%bf%d0%b0%d0%bb-%d0%b5-%d0%be%d1%82%d1%85%d0%b2%d1%8a%d1%80%d0%bb%d0%b8%d0%bb%d0%b0-%d1%80%d1%83%d1%81%d0%ba%d0%be%d1%82%d0%be-%d0%bf%d1%80%d0%b5/", "text": "Юлия Скрипал е отхвърлила руското предложение за консулска помощ след нейното и на баща й отравяне с нервнопаралитично вещество на 4 март във Великобритания, посочи днес британското външно министерство, цитирано от Франс прес. “Ние изпратихме на Юлия предложението за консулска помощ от руското посолство” в Лондон, каза говорител на министерството. “Тя е свободна да реши дали иска да го приеме или не, и както разбираме, тя досега не е казала”, добави той. В края на март Лондон каза, че проучва искане от Русия да получи консулски достъп до Юлия Скрипал, като подчерта, че уважава желанията на 33-годишната жена, която се възстановяваше от отравянето след лечение в болницата в Солсбъри – града, където двамата с баща й бяха отровени.    АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Юлия Скрипал е отхвърлила руското предложение за консулска помощ"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81-%d1%80%d1%83%d1%81%d0%ba%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%b5-%d0%b1%d0%b8%d0%bb-%d0%be%d0%b1%d1%81%d1%82%d1%80/", "text": "Неизвестни лица са обстреляли автобус с руски журналисти в Сирия. Трима души са ранени, съобщи руското министерство на отбраната, цитирано от ТАСС. Автобусът с руските журналисти се връщал тази вечер след подготовка на репортаж за положението в Източна Гута, когато неизвестни лица открили по него огън от стрелково оръжие.  С леки рани на краката са кореспондентът на тв канала НТВ Алексей Ивлев, операторът на канала “Россия 1” Михаил Виткин и операторът на тв канала “Звезда” Владислав Додонов. Лекари от руския Център за помирение на враждуващите страни в Сирия незабавно са оказали на място цялата необходима помощ на всички журналисти и няма опасност за живота им. В момента пострадалите журналисти се евакуират в болница за продължаване на необходимото лечение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Автобус с руски журналисти е бил обстрелян на връщане от Източна Гута в Сирия\t\t\t"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d0%b1%d0%b8-%d0%be%d1%82%d0%b1%d0%be%d0%b9-%d0%b7%d0%b0-%d1%84%d0%b0%d0%bb%d1%88%d0%b8%d0%b2%d0%b8%d1%82%d0%b5-%d0%bd%d0%be%d0%b2%d0%b8%d0%bd%d0%b8/", "text": "Походът на Европейския съюз срещу фалшивите новини се отлага. Европейската комисия няма да използва в бъдеще придобилото популярност словосъчетание “фейк нюз”  (fake news, англ. – фалшиви новини, б.р.). Вместо това най-вероятно фалшивите новини ще се определят като “дезинформация”. Това е работната дума, която ще замества “фейк нюз” в бъдещите документи. Идеята е да се даде общоевропейско определение за дезинформация на хората, а именно “невярна информация, която умишлено вреди на обществото”, отбелязаха високопоставени чиновници от Брюксел в сряда. Неофициално от там признаха, че общоевропейско законодателство срещу “фейк нюз” се е оказало “мисия невъзможна” заради различните нагласи в страните членки, както и отделните политически семейства в Европейския парламент. Стопирането на законодателната инициатива се коментира и като наложителна крачка заради предстоящите европейски избори през 2019 г. Институциите в Брюксел вече са получили и много упреци, че със законодателство срещу фалшивите новини ще  “отнемат най-ценното право на европейските граждани – свободата на словото”. Опасенията са, че опитите за по-стриктна регулация ще се използваш от популистки партии и движения, които умело използват антиевропейската тематика в своите политически послания. Търсят се варианти за мобилни екипи, които да подават информация кои новини са дезинформиращи и кои – не.  По-късно през деня на въпрос на “Труд” дали  ЕК по този начин не отстъпва пред проблема “фейк нюз”, еврокомисарят ни Мария Габриел с ресор Цифрова икономика и цифрово общество заяви: „Няма никакво отстъпление. От първия момент, в който съм поела инициативата да се атакува на европейско ниво този проблем с фалшивити новини, съм го заявила много ясно. За да приложиш законодателство, трябва да знаеш какво да регулираш. Ние нямаме обща дефиниция за дезинформация онлайн. Изразът фалшиви новини не дава представа за мащабите на феномена дезинформация онлайн – това е всяка информация, която има явно намерение да нанесе политическа, икономическа или обществена вреда – тя е фалшива, тя е неточна”. За мен е неприкосновена свободата на изразяване и правото на достъп на информация – това са наши ценности, от които няма да отстъпваме”, допълни Габриел. По думите й фалшивите новини все повече и повече са инструментаризирани като израз от политиците, за да дискредитират всеки, който не им е удобен – медия или политически противник. Тя цитира обществено допитване от ЕК, според което медийният сектор е отслабен от онлайн платформите, а голяма част от анкетираните смятат, че чрез фалшивите новини се засяга демократичното общество.  Пред български журналисти в ЕК Габриел коментира и скандал с Фейсбук и защитата с личните данни. Българският еврокомисар заяви, че до края на месец май от ЕК ще излязат с доклад по случая, в който ще стане ясно дали е имало пропукване в базата данни, имало ли е измама или използването на лични данни за изборни цели.  В допитване до европейските граждани, извършено през последните месеци на 2017 г., мнозинството от респонденти отговаря, че най-малко доверие има в социалните медии, онлайн блоговете и онлайн медиите. Използваните информационни канали варират в зависимост от възрастта на респондентите. Гражданите над 50 години използват по-малко социални медии за новините (59%), отколкото по-младите (72%). Повече от 99% твърдят, че са се сблъскали с фалшиви новини. Най-високо остава доверието в традиционните вестници и списания, специализирани уебсайтове и онлайн издания, информационни агенции и публични агенции (с над 70% одобрение). Възприемането е, че разпространението на фалшиви новини чрез социалните медии е лесно, защото фалшивите новини обслужват емоциите на читателите – 88%. А 65% от тях са измислени да генерират приходи, според анкетираните.   Важен форум за бъдещето със суперкомпюрите ще се проведе на 18 и 19 април в София в рамките на европредседателството ни на Съвета на ЕС. Конференцията се организира от ведомството на министър Лиляна Павлова, МОН и Еврокомисията. Срещата е под надслов “Формиране на дигиталното бъдеще на Европа: Високопроизводителни изчисления за научни и  промишлени приложения в изключителен мащаб”.  Дебатите ще бъдат за въздействието на високопроизводителните изчисления върху развитието на научните изследвания и иновациите в полза на обществото и икономиката. Ще се коментират и възможностите за повишаване на конкурентоспособността на страните от Южна и Източна Европа, посредством суперкомпютрите.  Очаква се в конференцията да се включат представители на институциите на ЕС, национални, регионални, местни публични органи, представители на академичните среди, инвеститори и др.  В рамките на последните 3 г. системите на Европейската комисия са били обект на киберзаплахи приблизително 1200 пъти. Това сочи неофициална справка на Комисията относно сигурността на дигиталната комуникация. В рамките на 3 г. сме записали 400 инцидента годишно, като 20% от тях са фалшиви, признават  IT-  експерти. Бюджетът срещу кибератаките на ЕК е 140 млн. евро. Често обхватът на компютърните зарази засяга не повече от два компютъра, дават пример със свръхсистемата за сигурност специалистите.  В резултат на зачестилите атаки бюджетът за сигурността ще бъде завишен. На изслушване в US Сената основателят и изпълнителен директор на “Фейсбук” Марк Зукърбърг заяви, че неговата компания е в постоянна битка с руските оператори, които искат да експлоатират социалната мрежа, съобщи Би Би Си. “Това е истинска оръжейна надпревара. Те ще продължат да стават все по-добри”, каза Зукърбърг на продължилото близо 5 часа изслушване пред сенатори от комисиите по търговия и юридически въпроси. То бе организирано след скандала с британската анализаторска компания “Кеймбридж аналитика”, която събрала данните на 87 милиона потребители на Фейсбук и ги използвала за влияние върху изборни процеси, включително президентския вот в САЩ през ноември 2016 г. “Не преценихме достатъчно добре отговорностите си. Аз създадох “Фейсбук”, аз съм отговорен за това, което се случва. Това беше голяма грешка, това беше моя грешка, за която съжалявам и се извинявам. Днес е очевидно, че не сме направили достатъчно, за да попречим тези инструменти да бъдат използвани недобросъвестно”, каза Зукърбърг по повод течовете на данни чрез различни приложения и реклами във фейсбук. По същия въпрос Зукърбърг намекна, че компанията му обмисля вариант за платена версия на социалната мрежа, в която няма да бъдат допускани реклами, като сегашната безплатна ще се запази.  Пред сенаторите Зукърбърг потвърди, че компанията му съдейства на екипа на US спецпрокурора Робърт Мълър, който разследва предполагаемата руска намеса в изборите в САЩ, но не уточни по какъв начин сътрудничи. Шефът на “Фейсбук” не скри, че е противник на ново законодателство в областта на функционирането на социалните мрежи, което да затегне контрола. След заканата на сенатора демократ Бил Нелсън “ако фейсбук и другите социални мрежи не решат или не пожелаят да решат проблема с намесата в личния живот, ще го направим ние в Конгреса”, Зукърбърг посочи, че ако регулацията е добра, би я подкрепил.  #", "date": "2018.04.11", "title": " Брюксел  би отбой за фалшивите новини\t\t\t"}
{"url": "https://trud.bg/%d0%b2-%d0%b7%d0%be%d0%be%d0%bf%d0%b0%d1%80%d0%ba%d0%b0-%d0%b2-%d0%b4%d0%be%d0%b1%d1%80%d0%b8%d1%87-%d1%81%d0%b5-%d1%80%d0%be%d0%b4%d0%b8-%d0%bf%d0%be%d0%bd%d0%b8/", "text": "За първи път в Центъра за защита на природата и животните в Добрич се роди пони. Бебето е от породата шотландско пони, с черна окраска и е рожба на двойката Маша и Некропол. Малкият красавец се радва на добро здраве и може де се види от посетителите в зоопарка. Породата шотландско пони е кръстена на островите, от които произлиза и сега е една от най-известните породи понита в света. Цветът му се променя в зависимост от сезона, като най-често e черен и тъмно кафяв. Понитата са любима атракция за децата, защото са внимателни, добронамерени и интелигентни по природа. Центърът за защита на природата и животните в Добрич е уникален както за България, така и за Източна Европа. Той е създаден по българо-швейцарски проект с богата дървесна и храстовидна растителност, удобен транспорт и пешеходни връзки. Обитателите на Зоопарка са над 250. Сред тях са лами, кози муфлони, коне на Пржевалски, Европейски бизон и голямо разнообразие от птици. Мечките Берна и Константин се събудиха от своя зимен сън и са готови за нови приключения и игри. Първите бебета през тази година в добричкия зоопарк са камерунски козлета, родени през януари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " В зоопарка в Добрич се роди пони"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b2-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%b8%d1%81%d1%82%d0%be%d1%80/", "text": "Изложба представи в Народното събрание историята на читалище „Надежда – 1869“ и дейността на Клуба по битова култура. Експозицията „Великотърновското читалище „Надежда – 1869“ – пазител на държавната и духовна традиция“ имаше за цел да популяризира както самото културно средище и ролята му в обществения живот на Велико Търново и България, така също съхранението на традициите и нематериалното културно наследство. Изложбата включваше две части. В първата седем пана под формата на летопис разказваха за историята на читалище „Надежда – 1869“, за четирите от общо седем Великите народни събрания, заседавали в историческата сграда, за първия председател на читалищното настоятелство – Димитър хаджи Павли Иванов. Акцент бе поставен и върху прочутия надпис „Съединението прави силата“, който е изписан първо на фасадата на читалището – това се случва още през 1911 година. Върху сградата на Народното събрание мъдрата сентенция се появява през 1930 г. В отделна витрина бяха подредени документи с исторически факти за културното средище, както и четири книги от старопечатния фонд, издадени в периода 1850-1860 година. Литературата включваше поредици за Петко Р. Славейков и д-р Петър Берон, както и Търговски законник. Втората част на експозицията също включваше седем пана, в които бяха изложени плетива, карета, шевици, колани, гайтани и други изделия, сътворени от дамите в Клуба по битова култура. Също във витрина бяха подредени ръкоделия, коледни венци и други саморъчно изработени творби. Изложбата бе открита от заместник-председателя на Народното събрание Явор Нотев и от председателя на читалищното настоятелство – арх. Донка Колева. Организацията й бе дело на ръководителката на Клуба по битова култура Павлина Владева. Присъстваха и редица народни представители както от Великотърновски регион, така и други. Изложбата е посветена и на европейската година на културното наследство – 2018. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Изложба представи в парламента историята на читалище „Надежда“ и Клуба по битова култура в Търново"}
{"url": "https://trud.bg/%d1%89%d0%b0%d1%82%d1%8a%d1%82-%d0%b2%d0%b8%d1%80%d0%b4%d0%b6%d0%b8%d0%bd%d0%b8%d1%8f-%d1%89%d0%b5-%d0%bf%d1%80%d0%b8%d0%b7%d0%bd%d0%b0%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "След Мериленд и друг американски щат, Вирджиния, включва българския като чужд език в дипломите за средно образование. Това съобщиха от Дирекция “Пресцентър” на Министерството на външните работи. Езиковият тест по български език, провеждан от Департамента за езиково обучение (ДЕО-ИЧС) при СУ “Св. Климент Охридски”, е признат и включен в програмата “Сертификат за двуезичност” (Seal of Biliteracy) на този щат. Решението беше взето на 10 април, на извънредно заседание на Управителния съвет на Департамента по образование във Вирджиния, проведено по молба на посолството на България във Вашингтон. В резултат на предприетите действия от страна на дипломатическата ни мисия преди седмица и в щата Мериленд беше признат езиковият тест по български език, провеждан от Департамента за езиково обучение (ДЕО-ИЧС) при СУ “Св. Климент Охридски”. Още тази година завършващите гимназия ученици във Вирджиния ще могат да положат дистанционно изпит по български език и да получат “Сертификат за двуезичност”. Департаментът по образование в щата ще включи директна препратка към теста на електронната си страница в срок до две седмици. Сертификат ще бъде издаван при успешно полагане на теста – минимум ниво В 1. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Щатът Вирджиния ще признава българския като чужд език в дипломите за средно образование"}
{"url": "https://trud.bg/200-%d0%b4%d0%b5%d1%86%d0%b0-%d0%b2-%d1%80%d0%be%d0%bb%d1%8f%d1%82%d0%b0-%d0%bd%d0%b0-%d0%bb%d0%b5%d1%81%d0%be%d0%b2%d1%8a%d0%b4%d0%b8-%d0%b7%d0%b0-%d0%b4%d0%b5%d0%bd/", "text": "Близо 200 деца от II ОУ “Д-р Петър Берон” и III ОУ “Димитър Благоев” в Шумен се включиха в сряда в екоинициативата “Лесовъд за един ден”, която традиционно се провежда веднага след Седмицата на гората. Празникът беше организиран от Североизточното държавно предприятие, ДГС-Шумен, РДГ-Шумен, Природен парк “Шуменско плато” и горски педагози от ШУ “Епископ Константин Преславски”, ДГС-Смядово и ДЛС-Паламара. Директорът на Регионалната дирекция по горите инж. Емил Гелов пожела на децата да се забавляват, но и да научат много нови неща за гората и нейните обитатели, и в края на деня децата наистина оживено коментираха новите знания. Малките ентусиасти първо се разделиха на 6 отбора, които последователно минаха през различни научни и спортни центрове. Имаха възможност да опознаят горските животни, да разберат как живеят обитателите на пещерите и да участват в състезателни игри, които ще им помогнат при следващи походи в планината. Всеки от малчуганите имаше възможност да си изработи медальон от дърво, на който да изпише името си, да нарисува любимото си животно, цвете или дърво от природния парк. Децата правиха и картички от естествени материали – цветя, листа, клонки и камъчета, които ще бъдат дар за родителите. В края на празника малките участници се сдобиха с ранички с лакомства. Те ще им бъдат полезни и когато един ден поемат по горските пътеки. До края на седмицата “Лесовъд за един ден” ще събере още деца от региона на СИДП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " 200 деца в ролята на лесовъди за ден"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%bf%d1%80%d0%be%d0%bf%d0%b0%d0%b4%d0%bd%d0%b0%d0%bb-%d0%bf%d1%8a%d1%82%d0%b5%d0%bd-%d1%83%d1%87%d0%b0%d1%81%d1%82%d1%8a%d0%ba-%d0%ba/", "text": "В рамките на един месец ще бъде ремонтиран пропаднал участък от общинския път между Велико Търново и с. Леденик. Щетите върху шосейната инфраструктура са причинени от голямото количество подпочвени води. Възложено е спешно проектиране на необходимите строителни и укрепителни дейности, а средствата ще бъдат осигурени от общинския бюджет. В района на пропадането ще бъде изграден нов водосток, ще бъдат оформени и канавки. В най-ниската част водите ще бъдат отведени в естествен водоприемник. В участъка пътната основа ще бъде изградена наново чрез насипване на фракция и валиране, а след оформянето на отводняването ще бъде положена нова асфалтова настилка. Продължава и работата по изграждането на новия мост, част от общинския път между Велико Търново и с. Шемшево. Строителните работи ще приключат през лятото. Финансирането в размер на 1,1 милиона лева бе осигурено от кабинета „Борисов 3“. Новият мост ще позволи възстановяване на най-пряката транспортна връзка на жителите на селата Шемшево, Леденик, Буковец, Керека и Пушево с Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " Ремонтират пропаднал пътен участък край Велико Търново до месец"}
{"url": "https://trud.bg/%d0%b4%d1%8e%d1%84%d0%b0-%d0%b1%d1%8a%d0%bb%d0%b3%d0%b0%d1%80%d1%87%d0%b5-%d0%b4%d0%b0%d0%b2%d0%b0-%d1%81%d1%82%d0%b0%d1%80%d1%82-%d0%bd%d0%b0-%d0%bc%d0%b5%d0%b6%d0%b4%d1%83%d0%bd/", "text": "ДЮФА „Българче“ ще даде старт на петнадесетото издание на Международно туристическо изложение „Културен туризъм“ 2018, което започва на 19 април във Велико Търново. Специализираният форум за културен туризъм тази година е в нов формат и за първи път ще се проведе в Двореца на културата и спорта „Васил Левски“. Изложението ще бъде открито в 10,00 ч. с изпълнения на открита на детско-юношеският ансамбъл „Българче“, който отбелязана 50-годишнината от създаването си. Още много български фолклор ще звучи от сцената пред ДКС „Васил Левски“ в дните на тазгодишната туристическа борса. На 19 април от 11,00 и 17,00 ч. ще могат да се видят изпълненията на Фолклорен ансамбъл „Палавници“ при НЧ „Жар-2002“-гр. Казанлък. Същия ден от 15,00 ч. и на 20 април от 14,30 ч. ще свирят гъдуларите от музикалната формация “Дзигулица” на СОУ „Емилиян Станев“-Велико Търново. На 20 април от 13,00 ч. посетителите на изложението и жителите на града ще могат да се докоснат до най-красивите и обичани песни и танци от Югозападна България изпълнени от Фолклорен ансамбъл „Пирин“. На следващия ден, 21 април, от  11,30 ч. автентичния танцов фолклор от западна България ще представи женската формация „Фиданките“ от гр. Видин. Веднага след това, в 12,00 ч., започва съботна „Хоротека за града“, организирана със съдействието на Търново Runs, клуб „Сръчница“ и клуб „Плетеница“. Международно туристическо изложение „Културен туризъм” е съвместен проект на Община Велико Търново, Общинска агенция по туризъм „Царевград Търнов“, Българската хотелиерска и ресторантьорска асоциация (БХРА) и Асоциацията на българските туроператори и туристически агенции (АБТТА). Провежда се с подкрепата на Министерството на туризма на Република България. В рамките на форума се провежда туристическо изложение, което дава възможност на общини, фирми, информационни центрове, културни институти и неправителствени организации и да представят своя потенциал за развитие на културно-познавателни туристически програми; дискусии по теми, свързани с  иновации, проекти, научни и научно-приложни разработки в областта на опазване и представяне на световното и национално материално и нематериално културно-историческо наследство; X|V Международен Тур Филм Фест-България “На източния бряг на Европа“ за филми и продукции за туристически продукти и дестинации и Националния конкурс „READ & TRAVEL” („ЧЕТИ И ПЪТУВАЙ”), който отличава най-професионални туристически сайтове и мобилни приложения, най-интересни туристически издания и публикации и най-оригинални плакати за събития в областта на културния туризъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.11", "title": " ДЮФА „Българче“ дава старт на Международно изложение „Културен туризъм“ в Търново"}
