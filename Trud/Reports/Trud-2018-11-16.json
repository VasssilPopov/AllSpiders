{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2%d0%b5%d1%82-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%be%d1%81%d1%82%d0%b0%d0%b2%d0%ba%d0%b0%d1%82/", "text": "Премиерът Бойко Борисов прие оставката на заместник министър-председателя по икономическата и демографската политика Валери Симеонов. Това съобщиха от пресцентъра на Министерски съвет. Вицепремиерът депозира днес оставката си, подчертавайки че това е лично негово решение и е свързано с нежеланието му да става повод за напрежение в управлението, гласи информацията. На извънреден брифинг тази вечер Симеонов  , че решението е лично негово и не е взето под натиск. Той каза още, че е обект на кампания, която удря върху рейтинга на правителството и се превръща в пречка за нормалното функциониране на управлението.  „Към настоящия момент считам, че най-правилната стъпка е да не създавам проблеми на правителството на ОП и ГЕРБ. Това налива вода в мелницата на едни повсеместни протести. Целта на моята постъпка е да ги лиши от тяхното основание, поне частично. Да видим сега дали ще продължат тези протести“, каза Валери Симеонов.", "date": "2018.11.16", "title": " Министерски съвет потвърди: Оставката на Валери Симеонов е лично негово решение"}
{"url": "https://trud.bg/%d0%bc%d1%80%d1%80%d0%b1-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b0%d1%82%d0%b0-%d1%83%d0%b8%d0%ba%d0%b5%d0%bd%d0%b4-%d0%b2%d0%b8%d0%bd%d0%b5%d1%82%d0%ba%d0%b0-%d1%89%d0%b5-%d1%81/", "text": "10 лв. ще струва електронната уикенд винетка за леките автомобили, която ще влезе в сила от 1 януари 2019 г. Това предвиждат публикуваните за обществено обсъждане предложения за изменение и допълнение в Тарифата за таксите, които се събират от Агенция „Пътна инфраструктура”, съобщиха от МРРБ. Промените са свързани с влезлите в сила промени в Закона за пътищата, които предвиждат от 1 януари 2019 г. да има още един вид винетка за леките автомобили, както и заплащането на компенсаторна такса от всички видове превозни средства, които ползват пътната мрежа без платена такса. Електронната уикенд винетка ще важи от 12,00 ч. в петък до 23,59 ч в неделя.  Очаква се уикенд винетката да бъде предпочитана повече от седмичните и месечните винетки от шофьорите на леки автомобили, които по-рядко пътуват по платената пътна мрежа. В предложените промени в Тарифата е посочен и размерът за компенсаторната такса, която ще се налага на нарушителите, които не са  платили за ползването на републиканската пътна мрежа. За превозни средства над 12 тона тя ще е 175 лв., за превозни средства между 3,5 т и 12 тона – 125 лв., а за леките автомобили до 3,5 т – 70 лв. Предложеният размер на компенсаторната такса за различните категории пътни превозни средства ще има санкционираща функция при заплащането й на място на служителите на пътя на Националното тол управление. С платената такса санкционираният автомобил ще може да продължи пътуването си в рамките на денонощието. Разчетът на експертите, работещи по определяне размера на компенсаторната такса, първоначално предвиждаше размерът й да е по-нисък. Но след направени анализи и по препоръка на консултанта на АПИ – Световната банка, се оформи становището, че по-висока компенсаторна такса е по-ефективна и ще има по-добър дисциплиниращ ефект спрямо шофьорите, които не заплащат дължимите пътни такси. Предвидена е и възможност шофьорите на превозни средства с чуждестранна регистрация да могат да плащат уикенд винетката и компенсаторните такси и в евро.", "date": "2018.11.16", "title": " МРРБ: Електронната уикенд винетка ще струва 10 лв."}
{"url": "https://trud.bg/%d0%bc%d0%b0%d1%80%d0%b8%d0%bd-%d0%bb%d1%8c%d0%be-%d0%bf%d0%b5%d0%bd-%d0%b5%d0%b2%d1%80%d0%be%d0%bf%d0%b0-%d0%b3%d1%80%d0%b5%d1%88%d0%b8-%d1%87%d0%b5-%d0%b2%d0%be%d0%b4%d0%b8-%d1%81%d1%82%d1%83/", "text": "Моделът на управление на Европейския съюз е авторитарен, работи със заплахи и шантаж, а икономическите и социалните резултати са катастрофални. Това заяви Марин Льо Пен лидерът на френските националисти „Национален сбор” по  . „Европейският съюз отслабва, искам да спася Европа – да върна силата й, сигурността на нациите, които съставляват Европа и да създам сдружение между държавите, където свободно, по желание да участват в проекти, защитавайки интересите на народите си. Искам да се спре това заливане от мигранти и ние сами да решим дали искаме да приемаме хора, всеки сам да решава за себе си, а това вече не е възможно заради Европейската комисия”, коментира лидерът на френските националисти. Според нея политиката на ЕС спрямо мигрантите е вредна за държавите-членки, защото Европа няма сили да интегрира всички, бягащи от войната в Близкия Изток. Льо Пен заяви, че във Франция има над 7 млн. души, които са под границата на бедността, а правителството не се е погрижило за тях. „Европейският съюз е колонизиран от немците, всички длъжностни места в Съвета, в Комисията и в Парламента са колонизирани от немците. Какво правят те – защитават своите интереси. ЕС беше мир, сега виждам само конфликти и икономическа война”, заяви Льо Пен.   Марин Льо Пен коментира  я, където хората също са недоволни от високите цени на горивата. По думите й Европейската комисия изисква от правителството да приложи мерки върху покупателната способност, а това оказва влияние върху средната класа. „Цените на горивата е увеличена средно със 70% заради данъци. Французите не могат да се справят вече с това и показват своя бунт срещу това правителство, което прави подаръци на богатите, но изцяло забравя добруването на народа”, каза Льо Пен. Лидерът на френския „Национален сбор” заяви, че не съжалява за заема, който е изтеглила от Русия, защото нито една европейска банка не й е отпуснал такъв. „Аз уважавам Русия, смятам, че Европа греши, че се води Студена война срещу Русия. Всички имаме общия интерес да създаваме икономическа и стратегическа връзка с Русия, Русия не е опасност. Не Русия дойде във Франция да убива хора, а „Ислямска държава”. Аз искам да имам добри взаимоотношения със САЩ, Русия, Китай или Индия, но без да сме под властта на едни или други”, коментира Льо Пен.  ", "date": "2018.11.16", "title": " Марин Льо Пен: Европа греши, че води Студена война срещу Русия"}
{"url": "https://trud.bg/%d0%ba%d0%b0%d1%80%d0%b8%d0%b5%d1%80%d0%b5%d0%bd-%d1%84%d0%be%d1%80%d1%83%d0%bc-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bd/", "text": "Кариерен форум за българи ще се проведе на 29 ноември 2018 г. в Германия. Събитието, насочено към български студенти и млади квалифицирани кадри, се провежда в периода 10:00 – 16:00 часа, в Гьоте университет, град Франкфурт на Майн. Негов организатор e Германо-българската индустриално-търговска камара, съобщиха от социалното министерство. В рамките на форума Службата по трудови и социални въпроси към Министерството на труда и социалната политика организира информационен ден. Гражданите ще бъдат консултирани относно пазара на труда, командированите работници, спецификата на социалната и образователната система. В кариерния форум ще се включат фирмите АББ България ЕООД, Адастра България ЕООД, Ате пласт ООД, Изи Консулт ООД, Херти АД, Кауфланд България ЕООД енд Ко. КД, КИТТНЕР Анлаген- унд Машиненбау ЕООД, ЛИДЛ България ЕООД енд Ко. КД, TELUS International Europe и ТУИ България ЕООД. Кандидатите за работа ще могат да оставят своите автобиографии на организирано CV-бюро.", "date": "2018.11.16", "title": " Кариерен форум за българи в Германия на 29 ноември"}
{"url": "https://trud.bg/%d1%81%d0%bb%d0%be%d0%b2%d0%b0%d0%ba%d0%b8%d1%8f-%d1%83%d0%b4%d0%be%d1%81%d1%82%d0%be%d0%b8-%d1%82%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d1%81-%d0%bd%d0%b0%d0%b9-%d0%b2/", "text": "На специална церемония в посолството на Словакия в София Александър Димитров получи орден „Бял двоен кръст“ – трета степен. Едуард Генов и Валентин Радев бяха удостоени с ордена посмъртно. Това са тримата студенти, които през 1968 година се противопоставят публично на окупацията на Чехословакия, предаде  . Преди 50 години войските на Варшавския договор влизат в Чехословакия, за да сложат край на социализма с човешко лице. Трима български студенти се противопоставят на окупацията. „Ако можеше да се гласува срещу инвазията на Варшавския пакт в Чехословакия, щях да гласувам, нямаше да хвърлям позиви. Обаче не можеше да се гласува и това ни принуди да нарушим закона. Нямаше друг избор“, разказа един от тях – Александър Димитров. „Припомняне на събития като окупацията на Чехословакия от войските на Варшавския договор преди 50 години е тъжно, но все пак е нужно“, посочи в словото си на церемонията посланикът на Словакия в България Мануел Корчек. „Историята на тримата български студенти все пак вдъхва надежда, че както гласи мотото на първия чехословашки президент, „истината побеждава“. Нейната победа обаче не бива да приемаме като нещо безспорно покрай смелостта, която не е присъща само на младите. Нужна е и отговорност и желание да се учим от историята“, каза той.", "date": "2018.11.16", "title": " Словакия удостои трима българи с най-високото си отличие"}
{"url": "https://trud.bg/o%d1%82%d0%b1%d0%b5%d0%bb%d1%8f%d0%b7%d0%b2%d0%b0%d1%82-130-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%be%d1%82-%d1%80%d0%be%d0%b6%d0%b4%d0%b5%d0%bd%d0%b8%d0%b5%d1%82%d0%be/", "text": "В благоевградската зала „22 септември“ бе открита научна сесия по повод 130-годишнината от рождението и 70 години от мъченическата смърт на митрополит Борис Неврокопски. Форумът бе открит от Негово високопреосвещенство Неврокопски митрополит Серафим, като бе отслужен молебен. В зала „22 септември“ се събраха представители на Българската православна църква от цяла България. На научната сесия присъстваха Негово високопреосвещенство Великотърновски митрополит Григорий, Негово високопреосвещенство Врачански митрополит Григорий, Адрианополски епископ Евлогий – игумен на Рилски манастир, Архимандрит Василий – протосингел на Софийска Света митрополия, зам.-областния управител Иван Стоянов, ректорът на ЮЗУ „Неофит Рилски“ проф. Борислав Юруков, доц. д-р Александър Гребенаров, председател на Македонския научен институт, духовници, историци, общественици и граждани. Това съобщиха от пресцентъра на Община Благоевград. Зам.-кметът Иво Николов отправи приветствие от името на кмета на Благоевград д-р Атанас Камбитов: „Длъжни сме да помним и предаваме историята, такава каквато е! Неслучайно Неврокопски митрополит Борис е наричан „Съвестта на българската църква“. Известно е, че делото на митрополит Борис продължава, и след септември 1944 година, когато настъпват нелеки дни за Българската православна църква. Той не отстъпва от своите принципи и продължава да защитава същността на духовенството. Фактите говорят за непоколебимия дух, решителност и кураж, които митрополит Борис е притежавал. Именно затова хора, като него са пример за нас и нашите деца.“, се казва в част от словото. Днес от 17:30 часа ще бъде представена историко-документална изложба, а от 18:00 часа ще бъде прожектиран филмът “Път към Голготата“.  На 17 ноември /събота/ от 09:00 часа ще бъдат извършени литургия и панихида в храм „Въведение Богородично” на гроба на Неврокопския митрополит. На 8 ноември 1948 година, след като отслужва Света литургия за освещаване на храма „Свети Димитър” в село Коларово, митрополит Борис е убит от низвергнатия свещеник Илия Стаменов- комунистически агент. Убийството е част от засиления натиск на комунистическия режим върху Българската православна църква и има за цел и сплашването на останалите архиереи. Митрополит Борис Неврокопски е опят и погребан в църквата „Въведение Богородично” в Благоевград. Организатори на събитието са Неврокопска света митрополия съвместно с Община Благоевград, Югозападен университет „Неофит Рилски” и Македонски научен институт- София.", "date": "2018.11.16", "title": " Oтбелязват 130-годишнината от рождението и 70 години от мъченическата смърт на митрополит Борис Неврокопски"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b4%d0%be%d0%ba%d0%b0%d1%82%d0%be-%d1%81%d1%8a%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d1%8f%d0%bc%d0%b0-%d0%b4%d0%b0/", "text": "Етикетът „стабилност“ на това управление вече не върви –  нито една система не е стабилна. Това заяви лидерът на БСП Корнелия Нинова пред Нова ТВ. Тя обясни, че когато е представяла Алтернативния бюджет на БСП и сравнението му  с бюджета на управляващите в Северозападна България, хората са й казали едно изречение, което събира цялата философия: „Бюджетът си е бюджет, но гладът си е глад“.  „Това показва цялата картина не само в Северозапада, но и на други места в страната ни „, обобщи тя. Председателят на БСП заяви, че е важно да се замразят заплатите на политиците, за да има справедливост,  както и икономическа, политическа и морална логика. „Заплатите на депутати, президент, министри, омбудсман растат автоматично с ръста на средната заплата. Никъде по света на работещ човек заплатата не се определя по този начин“, коментира тя. Лидерът на БСП посочи, че управляващите залагат увеличаване на доходите, но то не се разпределя справедливо спрямо нуждите. „За младите семейства – обезщетението за отглеждане на дете между 1 и 2 години е замразено, помощта за първокласници също е замразена. Общо 12 социални плащания са замразени. Пенсионерите ще получат само 5% увеличение. Увеличават се доходите на определени групи, но ние смятаме че не е справедливо това разпределение и то има предизборен елемент“, каза още тя. На въпрос за миналото заседание на НС на БСП, Нинова заяви, че вътрешната дискусия трябва да протича вътре в партията, а не в медиите. „Има само две неща, които трябва да се знаят, защото касаят не само БСП, но и държавата. Докато съм председател на БСП, голяма коалиция с ГЕРБ няма да има и ще се боря срещу икономически или каквито и да било съюзи между двете партии. Ще положа всички усилия да не се върне старият устав и да останат мандатите – 3 мандата за депутат, 2 мандата за председател и той да се избира от всички членове. Това е основа на демокрацията в партията, която може да се прехвърли, като начин на управление, в държавата“, заключи Корнелия Нинова.      ", "date": "2018.11.16", "title": " Нинова: Докато съм председател, няма да има коалиция с ГЕРБ"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%bd%d0%b0%d0%b7%d0%bd%d0%b0%d1%87%d0%b8-%d0%bd%d0%be%d0%b2-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d1%82%d1%80%d1%83/", "text": "Двама нови министри се присъединиха днес към кабинета на британския премиер Тереза Мей. Бившият министър на вътрешните работи Амбър Ръд е назначена на поста министър на труда и пенсиите, съобщи Sky News. Ръд сменя на поста Естър Маквей, която подаде оставка, след като правителството съгласува проектоспоразумението за излизането на Великробритания от структурите на Общността. Новият министър по Брекзит ще бъде малко известния евроскептик Стивън Баркли, досегашен заместник-министър на здравеопазването. Бившият адвокат по застрахователно право е третото лице, което ще поеме поста след решението на Обединеното кралство да излезе от структурите на Общността. Предходните двама министри напуснаха поста в знак на протест срещу подхода на Мей към Брезит.  Междувременно Лондон опроверга информацията за оставката на министъра на образованието на Великобритания Майкъл Гоув.  ", "date": "2018.11.16", "title": " Тереза Мей назначи двама нови министри"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8-%d1%83%d0%b1%d0%b8%d1%85%d0%b0-%d0%bf%d1%8a%d1%82%d0%bd%d0%b8%d0%ba-%d0%b2%d1%8a%d0%b2-%d0%b2%d0%bb%d0%b0%d0%ba-%d0%be%d0%b1%d0%b7%d0%be%d1%80/", "text": "Окървавеният нож е намерен Брат и сестра цигани от Ихтиман бяха задържани за убийство на пътник от бързия влак  София – Истанбул. Причината за клането – човекът направил забележка на мургавите да не си опъват краката по седалките. Екшънът се разиграл около 7,55 ч днес, когато влакът наближавал гара Вакарел. Във втория вагон 38-годишен циганин, сестра му на 47 г. и нейно дете от ихтиманския клан Мутафчиеви се скарали люто с 50-годишния Ангел от софийския квартал “Толстой”. В купето започнал бой, при който братът извадил нож и го забил в гърба на столичанина. Влакът спрял на гара Вакарел, линейка пристигнала за 16 минути и откарала ранения. Той обаче издъхнал по пътя към болница “Св. Анна”, тъй като острието било засегнало сърцето му. Циганите слезли от влака, изхвърлили ножа и се опитали да избягат, но полицията успяла да ги залови. Хладното оръжие е намерено. След изследване криминалистите ще установят със сигурност кой е нанесъл смъртоносният удар, той като засега не е изключено това да са били жената или детето. Във международния влак са пътували 120 души, които са се прикачили в следващата композиция за Пловдив след по-малко от час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.11.16", "title": " Цигани убиха пътник във влак (обзор)\t\t\t"}
{"url": "https://trud.bg/cnn-%d1%81%d0%bf%d0%b5%d1%87%d0%b5%d0%bb%d0%b8-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%b1%d0%b5%d0%bb%d0%b8%d1%8f-%d0%b4%d0%be%d0%bc-%d0%b7%d0%b0-%d0%be%d1%82%d0%bd/", "text": "Победа на телевизия CNN срещу президента на САЩ Доналд Тръмп. Съдия във Вашингтон нареди на Белия дом незабавно да върне  а на кореспондента на медията Джим Акоста, предаде  . Той беше лишен от нея заради спор с Тръмп на пресконференция след междинните избори. Решението на съдията е в спешен порядък, докато разгледа жалбата на CNN по случая за нарушаване на свободата на словото.", "date": "2018.11.16", "title": " CNN спечели делото срещу Белия дом за отнетия пропуск на репортер"}
{"url": "https://trud.bg/%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%ba%d0%b0%d1%81%d0%b0-%d1%81-680-%d0%bb%d0%b2-%d0%be%d1%82-%d0%be%d1%80%d1%8a%d0%b6%d0%b5%d0%b5%d0%bd-%d1%81%d0%ba%d0%bb%d0%b0%d0%b4-%d0%be/", "text": "Полицията издирва трима маскирани мъже, задигнали метална каса от склад за газови, въздушни и ловни оръжия в софийския квартал “Дружба”. Пушки, пистолети, както и боеприпаси не са били откраднати, уточниха вчера от Столичната дирекция на вътрешните работи. Сигналът за обира е бил подаден около 6 ч призори вчера. Пристигналите криминалисти и собственикът на обекта изгледали записите от 5 камери – 4 отвън и една вътре. На тях ясно се виждало как тримата бандити спират с автомобил пред вратата. Двамата разбили входа и метална щора. След като проникнали в помещението, грабнали сейфа и се върнали в колата. Шофьорът им настъпил газта и автомобилът отпрашил. Нападението продължило около 40 секунди. В касата имало само 680 лева, а самата каса дори била по-скъпа – 700 лева. Шефът на склада обаче държал вътре и документи, за изчезването на които съжалява не по-малко, отколкото за парите и сейфа. По случая се води досъдебно производство за кражба с взлом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Задигнаха каса с 680 лв. от оръжеен склад (обзор)\t\t\t"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d0%bf%d0%b5%d1%86%d1%81%d1%8a%d0%b4-%d0%b2%d1%8a%d1%80%d0%bd%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b4/", "text": "Апелативният специализиран наказателен съд остави в ареста бившата кметица на „Младост“ Десислава Иванчева и заместничката й Биляна Петрова. По-рано днес Специализираният наказателен съд   за неотклонение на двете от „задържане под стража“ в „домашен арест“, но Спецпрокуратурата   решението. Тази вечер апелативният съдебен състав спря изпълнението на определението на първоинстанционният състав. Причината са неизпратените доказателства по делото, въз основа на които съдът е преценил, че се налага промяна на мерките за неотклонение, аргументите, за което се съдържат в пълния протокол от заседание на 16 ноември 2018 г. пред първоинстанционния съд, който не е предоставен на въззивната инстанция в цялост, се посочва в съобщение на АСНС. Отделно от това, с определение на друг съдебен състав на апелативния съд от 1 ноември 2018 г., са потвърдени мерките за неотклонение „задържане под стража“ на подсъдимите Иванчева и Петрова, което налага задълбочена преценка на всички обстоятелства, имащи значение за мерките за неотклонение. Въззивният съд ще се произнесе по мерките за неотклонение на подсъдимите, гласи още информацията. Иванчева и Петрова бяха задържани на 17 април пред Спортната палата при акция на спецпрокуратурата.", "date": "2018.11.16", "title": " Апелативният спецсъд върна в ареста Десислава Иванчева"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b4%d0%b5%d0%bf%d0%be%d0%b7%d0%b8%d1%80%d0%b0-%d0%be%d1%81%d1%82%d0%b0%d0%b2%d0%ba%d0%b0/", "text": "Вицепремиерът Валери Симеонов е депозирал оставка, научи „Труд“. Очаква се изявление в Министерския съвет. Тази сутрин от ВМРО разпространиха като позиция на партията изявление на депутата Александър Сиди, с което   за протестите на майките на деца с увреждания. Следобед „Обединени патриоти“ са имали заседание, на което са взели решението за оставката. „Валери Симеонов е председател на партия в коалиционния съвет. Валери Симеонов не е само вицепремиер. Ако Валери Симеонов беше само вицепремиер, а не беше председател на НФСБ, аз щях да бъда неотстъпчив за неговата оставка“, каза вчера  . Очаквайте подробности.  ", "date": "2018.11.16", "title": " Валери Симеонов депозира оставка"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%bf%d1%80%d0%be%d0%b8%d0%b7%d0%b2%d0%b5%d0%bb%d0%b8-%d0%b4%d1%80%d0%b5%d1%85%d0%b8-%d0%b7/", "text": "Осигуряват работа на над 100 хиляди души Над 5000 български предприятия са произвели обувки и дрехи за 3 млрд. лв. през 2017 г. Това съобщи зам.-министърът на икономиката Александър Манолев по време на национален семинар за сектор текстил, облекло, кожи и обувки. “Редица български предприятия в сектора работят на най-високо ниво и изпълняват поръчки за водещите модни марки в света”, коментира той и отчете, че през изминалата година браншът е формирал близо 8% от общия износ на страната. По думите на Манолев това е един от секторите, които се развиват устойчиво през последните години и е сред традиционните промишлени производства на България. Въпреки добрите им успехи, и в този сектор се оплакват от липсата на кадри. Браншът осигурява заетост на над 100 хил. души, а в производството на текстил и облекло работят над 5000 фирми. Зам.-министърът акцентира, че благодарение на европейските фондове редица предприятия в България са били модернизирани през последните години. “До края на 2018 г. предстои обявяването на процедура “Подобряване на производствения капацитет в малки и средни предприятия” по Оперативна програма “Иновации и конкурентоспособност”, по която могат да кандидатстват и предприятия, които произвеждат текстил и облекло. Общият бюджет на процедурата е 75 млн. евро”, каза още Манолев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Български компании произвели дрехи за 3 млрд. лв.\t\t\t"}
{"url": "https://trud.bg/%d1%85%d0%b0%d0%b9%d0%b4%d1%83%d1%88%d0%ba%d0%b8%d1%82%d0%b5-%d0%b2%d0%be%d0%b9%d0%b2%d0%be%d0%b4%d0%b8-%d0%b8-%d0%bb%d1%8e%d0%b1%d0%be%d0%b2%d1%82%d0%b0-%d0%ba%d1%8a%d0%bc-%d1%81%d0%b2%d0%be%d0%b1/", "text": "Краткият портрет на знаменития войвода Стоян Индже от нашата поредица предизвика интереса на читателите – естествена реакция на всевъзможните писания, силещи се да ни изкарат народ с „робска психика“, хора без чест и достойнство. Народ, чиято най-характерна черта било… предателството! Навикнали на малки и големи изменничества във всекидневието, а и в най-новата ни история, сме склонни да прехвърляме собствените си комплекси и конформизъм на деди и прадеди. Един поглед към миналото показа, че нещата са твърде различни. Христоматийна истина е, че хайдушкото движение е основната форма за съпротива срещу чуждата власт в продължение на онези пет века, белязали историческата ни съдба като народ. Известно е, че най-често поводът за излизането в планините е лично отмъщение за сторена несправедливост от страна на омразната държава, местните дерибеи, закриляни от властта разбойници и т.н. Хайдутите са подкрепяни от обикновените българи християни, а в някои случаи дори и от местните мюсюлмани. Без тази подкрепа, която никак не се вписва в «теорията» за едва ли не задължителните предателства, съществуването на хайдушкото движение би било невъзможно. В нашите земи се прославят десетки хайдушки предводители, превърнали се в герои на предания и песни. Къде ли не, особено в планините, няма „хайдушки пътеки“, „кладенчета“, „пещери“ и тем подобни? Дори и един „Хайдушки манастир“ в Сакар, обновен от войводата Христо от Сливен. Суровата „магия“ на хайдушкия порив за свобода и справедливост е обезсмъртена в нашата литература и изкуство – от огнените стихове на Чинтулов и Ботев до „Козият рог“ на Хайтов. Генезисът на хайдутството определено има връзка с традициите на средновековната българска войска и държавност. Още през 1454 г. султан Мехмед ІІ е трябвало да се справя с „…Радич, български войвода в София…“ Ясно е, че не става дума за хайдушки водач в буквалния смисъл на думата – през онази епоха „воевода“/“войвода“ е название, използвано за военачалниците на Второто българско царство и областните управители. Такава е и официалната титла на владетелите на Влахия, някога васали на търновските царе. Сходна на историята с Радич е и легендата за Станко Кусам, управлявал Ловеч до 1474 г. Когато новите господари решават да сложат край на неговата власт, боляринът с хората си потъва в дебрите в Балкана. В нашите земи се подвизават изумителен брой войводи, на които дори нямаме точен списък. Още през ХV век се говори за „разбойнически“ гнезда в Ихтиманско и Пазарджишко, за „харамии“ в Битолско, Костурско, Кюстендилско, Софийско, Нишко, Видинско, Родопите, Странджа, Стара планина… Има сведения за хайдути, които преминават през Дунава от Влашко, даже и в района на Цариград! В османските документи се споменават имената на предводители, създаващи грижи на властите в продължение на десетилетия. През 1564 г. петима селяни от Прилепско, между които и двама свещеници, бунят местните българи. През 1575 г. войнуци (българи с военни задължения) от Панагюрище, водени от Райко Драгомела, Недко Досин и Неделко Нико, събират хайдушка чета. В края на ХVІ век Толе войвода шета из Битолско. По същото време в поречието на Тимок се появява Баба Новак, прославил се по-късно като пълководец на влашкия владетел Михаил Храбри. Един от известните хайдушки предводители е Вълко Кьосеолу, който през 1615 г. броди из Софийско. Малко по-късно в Битолско войводата Петре Дундар „върши бунт по земята…“. Около 1661 г. в Битолско, Леринско и Костурско шета дружината (истинска малка армия!) на Байо, който води 500 хайдути. Войводата наказва насилниците, контролира данъците, явява се някаква паралелна власт – така ни го е описал очевидецът Евлия Челеби. Прочути войводи от онова време са Карпош от Доспат и Страхил от Ветрен, Пазарджишко, които оглавяват въстаническите действия в Източна Македония и Нишко (1689 г.). Навлезлите през 1689 г. дълбоко в Османската империя австрийци влизат във връзка с „крал“ Карпош. Известното от предания и песни т. нар. Марино въстание в Търново (около 1700 г.) най-вероятно е някаква мащабна хайдушка акция. Хайдушкото движение има своите бележити имена и през ХVІІI–ХІХ век. В началото на ХVІІІ век се изявяват войводите Куртули, Милко и Чокан във Видинско, Каракаш Йован в Леринско, Балчо в Кюстендилско и Нишко, Папазоглу във Врачанско… В края на ХVІІІ – началото на ХІХ век от Странджа до Добруджа шета легендарният Вълчан войвода, който е герой на фантастични предания. Събираното и укривано от него злато, с което да бъде извършено освобождението на България, буди въображението на поколения търсачи на съкровища. На свой ред Делю войвода от днешния Златоград е обезсмъртен в песента, придобила световна известност, като послание на човечеството в далечния Космос… „Златния“ („Алтанлъ“) Стоян от Котел, Индже, Кара Кольо, Генчо, Чакър войвода (закрилник на Рилския манастир), Димитър Калъчлията, Бойчо войвода, „стоте войводи“ от Сливен – всеки български край пази спомен за смели и сурови мъже, които са „естествени лидери“ на своите сънародници. Хайдушките войводи нерядко са имали ясно съзнание за своята мисия. Панайот Хитов предава думите на един стар хайдутин от поколението преди самия него – думи, които отразяват традиционни възгледи: „Ние сме пратени от Бога да вардиме сиромасите и да наказваме злочинците. А, ако е така, то трябва да бъдем честни, правдолюбиви и чистосърдечни. Българският народ няма ни царство, ни покровители, ни защитници. Той трябва да се надее на Бога, на нас и на своята юнашка снага… Хайдутинът трябва да варди честта му, да варди нещастните и вдовиците и да утешава беззащитните…“ Благодарение на поетичния гений на Христо Ботев, първото име на хайдушки войвода, което изпъква в съзнанието на поколения българи, е „Чавдар“: „…Кой не знай Чавдар войвода // кой не е слушал за него…“ Изненадващото е, че става дума за повече от една личност с това име. Най-ранното споменаване е от Битоля през 1638 г., когато е осъден на смърт заловеният „…Константин, наречен Чавдар войвода…“ През 1705 г. по същите места се подвизава друг Чавдар, а след петнадесет години срещаме трети, който броди „…с байрак из Софийската каза и други места…“ Според някои изследователи името „Чавдар“ се е превърнало в своеобразен „код“ за определен тип хайдушки войвода. В преданията, издирвани от Георги Раковски, Любен Каравелов и Петко Р. Славейков, се мяркат имената на още „вехти войводи“: Цеко, Стоян, „капитан“ Пройчо и много други. През 1856 г. Константин Миладинов се среща с вече „пенсиониралата се“ осемдесетгодишна Сирма войвода. Тя е едно от имената на увековечените в народната памет жени (Еленка, Румяна, Тодорка и др.), предвождали хайдушки чети. Потенциалът на хайдушкото движение провокира Раковски да го превърне в оръдие на националната революция, а неговите последователи не без гордост се самоопределят като „политически хайдути“. Същият стереотип се проявява и в борбите на македонските българи и Вътрешната Македоно-Одринска революционна организация в новата ни история. Хайдушкото движение е самобитна военна, политическа и психологическа „школа», подготвила поколения за съпротива и борба за освобождението на България. Ето как е запечатана хайдушката традиция в спомените на Панайот Хитов, един от легендарните „вехти войводи“, пренесли натрупания опит в организираното национално-освободително движение: „До 1800 г. у нашите места по Стара планина, Средна гора, Доспатската планина (Родопите) и другаде непрекъснато са ходели през лятно време не по-малко от 100 хайдушки чети… Имало най-малко от хиляда до две хиляди воуръжени българи, които, накъсани на чети, са ходели по турската държава да мъстят…“ Надали може да има спор, че в хайдушкото движение се вплитат бунтарство, авантюризъм, честолюбие, патриотизъм… Именно така обаче се създават силни характери, ярки, митични фигури, които на свой ред оказват влияние върху хиляди българи. В края на ХVІІІ век английският пътешественик Уилям Хънтър е сметнал за необходимо да отбележи: „Макар и потискани към покорство, вродената любов към свободата още живее у българите (…) Българският народ страстно желае възмездие и копнее горещо за освобождение, и, ако дойде подходящ момент, неочакваният пламък на гневната ярост ще въодушеви сърцата…“          ", "date": "2018.11.16", "title": " Хайдушките войводи и любовта към свободата\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b8%d0%b7%d0%b4%d0%b8%d1%80%d0%b2%d0%b0-12-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5/", "text": "По молба на родителите полицията издирва 12-годишния Даниел Ангелов Дехтеров. Той е излязъл от дома си в град Стамболийски тази сутрин и оттогава е в неизвестност. Има информация, че за последен път е бил забелязан на автогара Север в Пловдив днес след обяд, съобщиха от МВР. Момчето е високо 150 см, с кестенява коса и кафяви очи. Било е облечено със син анцуг, черно шушляково яке и сини гуменки. По данни на родителите, леко заеква, има проблеми с ориентацията за време и пространство. Хората, които разполагат с информация за издирваното дете, могат да сигнализират на тел.: 112, 033963311 в РУ Стамболийски или в най-близкото поделение на МВР.", "date": "2018.11.16", "title": " Полицията издирва 12-годишно момче"}
{"url": "https://trud.bg/%d0%bb%d1%8c%d0%be%d0%b2-%d0%bc%d0%bb%d0%b0%d0%b4%d0%b8%d1%82%d0%b5-%d0%b8%d0%bc%d0%b0%d1%82-%d0%b3%d0%be%d0%bb%d1%8f%d0%bc-%d0%bf%d0%be%d1%82%d0%b5%d0%bd%d1%86%d0%b8%d0%b0%d0%bb/", "text": "Германският селекционер Йоахим Льов похвали младите си играчи след победата с 3:0 над Русия в контрола. Лерой Сане, който остана извън състава за Мондиал 2018, отбеляза дебютния си гол за Бундестима, а още до почивката Никлас Зюле и Серж Гнабри нокаутираха „Сборная“. „На младите им е необходимо време – каза треньорът. – Световното първенство ни донесе разочарование, но преди това спечелихме и десетте квалификационни мача. Разполагаме с много перспективни футболисти, с огромен потенциал. Но ако искат да постигнат нещо в големите турнири, трябва да се раздават на 100% във всеки мач.“ Вестник „Билд“ пък разкри, че в немския тим има нов кодекс на поведение, който вече дава своите резултати. Те били въведени по настояване на главния мениджър на националния отбор Оливер Бирхоф след провала на световното. „Играчите вече нямат право да говорят или да ровят в смартфоните си, докато се хранят – пише „Билд“. – Футболистите трябва да контактуват помежду си, а не да се изолират.“ „Така се гради колектив“, казва Бирхоф пред изданието, което добавя, че е затегната е дисциплината с видеоигрите. Снимка: Twitter", "date": "2018.11.16", "title": " Льов: Младите имат голям потенциал"}
{"url": "https://trud.bg/%d1%80%d1%83%d1%81%d0%b8%d1%8f-%d0%b7%d0%b0%d0%bf%d0%bb%d0%b0%d1%88%d0%b8-%d1%83%d0%ba%d1%80%d0%b0%d0%b9%d0%bd%d0%b0-%d1%81-%d0%b4%d1%80%d0%b0%d1%81%d1%82%d0%b8%d1%87%d0%bd%d0%b8-%d0%bc%d0%b5%d1%80/", "text": "Русия предупреди днес Украйна, че може да вземе драстични мерки, ако Киев реши да спира или да залавя руски кораби, пресичащи Азовско море. Говорителят на Кремъл Дмитрий Песков посочи, че Москва ще защитава руските бизнес интереси, моряците на корабите и намиращите се на тях пасажери, ако се наложи, предаде БТА. Говорейки пред репортери в руската столица, той не даде повече подробности, но каза, че евентуалните ответни мерки ще бъдат в съответствие с международното морско право и добави: „Ние внимателно следим обстановката там“. Вчера говорителят на украинската брегова охрана Олег Слободян каза, че украинските власти са завзели 15 кораба, плаващи към кримски пристанища.          ", "date": "2018.11.16", "title": " Русия заплаши Украйна с „драстични мерки“, ако спира нейни кораби в Азовско море"}
{"url": "https://trud.bg/%d0%bc%d0%b5%d0%bd%d0%b4%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%ba%d0%be%d0%bc%d0%b8%d1%81%d0%b8/", "text": "– Г-жо Стоянова, смятате ли, че с решението да сложите лимит от 5000 лв. обезщетение за роднини от по-широкия кръг на загинали в катастрофи, успяхте да успокоите недоволните собственици на автомобили? – Надявам се, че напрежението е свалено. Основните атаки бяха затова, че се оценява мъката от един загубен живот на 20 000 лв. Аз мисля, че и на 200 000 лв. и на 300 000 лв. да я оцениш, мъката на една майка за загубеното й дете няма финансови измерения. Вярвам, че решението ни да няма лимит за близките от най-тесния кръг е добро. Слагаме таван на обезщетенията до 5 000 лв. на разширения кръг лица – роднини или близки, които са емоционално свързани със загиналото лице в катастрофа. По този начин се опитваме да балансираме, така че решението на ВКС да не доведе до вдигане размера на „Гражданската отговорност“. Искам да подчертая, че говорим за лимитиране на обезщетения за причинени болка и страдание на починало лице. – Как ще коментирате твърденията на юристи, че въвеждането на лимити противоречи на чл. 52 от Закона за задълженията и договорите, където се посочва, че неимущетвени щети се определят само от съда, по справедливост? – Таваните, които слагаме са временни, в закона има текст за изработване на методика, която да даде критерии за определяне на имуществени и неимуществени обезщетения. Подобна методика ще уеднакви практиката и ще я постави в определен коридор. Разбирам реакцията на адвокатите, защото става въпрос за адвокати, които защитават пострадали или роднини на загинали при катастрофи. Всякаква методика или таван би ограничила възможността на тези адвокати да вземат големи хонорари. Надявам се, че липсата на лимити за най-близкия кръг от роднини на загинали при ПТП-та все пак ще запази бизнеса на тези адвокати, които се хранят от този бизнес и бяха едни от най-гласовитите срещу таваните на обезщетенията.. – Методиката не е ли работа на Комисията по финансов надзор (КФН) и какво са правили досега? Защо не са създали въпросната методика, след като проблемите не са от вчера? – Методиката ще бъде изработена от КФН заедно със социалното министерство, с министерството на здравеопазването. В работната група ще бъдат включени юристи от ВКС, от адвокатската колегия… Подобни методики има в доста страни от ЕС, някои сега изработват подобни правила. Аз не бих поставила така остро въпроса – Защо са спали досега от КФН, та няма такава методика? Всяко нещо трябва да дойде с времето си, когато всички са узрели за решението. Виждате, че и сега има противници на създаването на подобна методика. – Знаете ли с колко ще се увеличи „Гражданската отговорност“, защото независимо от лимитите кръгът на лицата, които търсят обезщетения е разширен? – Кръгът е разширен, таванът е доста по-нисък от сумите, който се присъждат за причинена болка и страдание от съдилищата – в момента средното обезщетение е около 118 000 лв. Вече има три дела след тълкувателното решение на ВКС за разширяване на кръга на лицата, които могат да търсят обезщетение. Сумите, които са присъдени с решение на първа инстанция са около 50 000 – 60 000 лв. на човек. Става дума за братя и братовчеди. Това вече е факт, а не хипотеза. Проблемът е, че ако тези текстове за разширения кръг работят за случаи на ПТП с петгодишна давност, тогава дори при този по-нисък лимит има основание да се иска застрахователите да направят допълнително провизиране, т.е. заделяне на суми за бъдещи искове, независимо от това, че тези искове може и да не се реализират в посочените размери. Според европейска директива застрахователите са длъжни да обезпечат подобни искове и да имат пари, с които да ги платят. – Не разбрах с колко ще поскъпне „Гражданска отговорност“. – „Гражданска отговорност“ няма да поскъпне, защото ние подготвяме текстове, които да ограничат възможността да се търсят обезщетения от разширения кръг роднини за вече приключили случаи. – За пет години назад ли? – Да, точно така. И тогава би трябвало размерът на „Гражданската отговорност“ да не се повлияе от решението на ВКС за разширения кръг роднини. – Президентът наложи седмо вето, този път върху промените свързани със старите автомобили. Ще се съобразите ли с мотивите му? – Ще отхвърлим ветото на президента. Той наложи вето по четири пункта от закона. За мен мотивите му не са достатъчно силни, за да ни накарат да се откажем от досегашната си позиция. Разбирам, че той иска да се хареса със своя популизъм – „разбирате ли, мисля за бедните хора“ и т.н. Но в текстовете няма противоконституционност и данъците трябва да се плащат от всички български граждани, като се държи сметка както за мощността на автомобила, т.е. колко скъп е той, така и затова как той замърсява околната среда и колко е опасен за останалите участници на пътя като технически характеристики. – След като основния ви мотив е чистотата на въздуха защо не изключихте автомобилите с газови уредби? – Първо, те не работят само на газ, а и на бензин или дизел. Второ, ако изключехме онези, които са само с фабрични газови уредби, нямаше да бъде справедливо. Ако изключим и онези, които са с допълнително поставени газови уредби, това няма как да се контролира. Щеше да стане както с катализаторите – декларираш че имаш, а всъщност нямаш или имаш, но не работи. Когато се прави един данъчен закон, трябва да се мисли от една страна за справедливостта, а от друга страна, за възможността той да работи и да бъде събиран данъка. Ако един данък не може да бъде администриран от общинската администрация, той просто няма да влезе в бюджета. Затова се спряхме на екологичната категория, която гарантира, че автомобилът има такива технически параметри, които не дават отражение върху околната среда. – Не беше ли по-логично, вместо да се вдигат данъците за стари автомобили, да се наложат високи екологични такси за вноса на стари автомобили? – Подобно решение щеше да доведе до повишаване на цената на старите автомобили и щеше да предизвика същата реакция, че ограничаваме възможността на по-бедните хора да купуват по-евтини автомобили. Има много варианти, но всеки един от тях в крайна сметка трябва да бъде платен от този, който замърсява околната среда и е опасен на пътя за останалите. Подчертавам, че увеличението е малко. Старите автомобили бяха и ще продължат да бъдат с най-ниския размер на данък. Увеличението ще го изберат общините, а коефициентът е от 10 до 30 %. минималното увеличение от 10 % не представлява никакъв финансов проблем. Ако за вашата кола сте плащали 100 лв. данък, сега ще плащат 10 лв. повече. Нали разбирате, че поскъпването е с по-малко от лев на месец? – Как ще отговорите на обвиненията на опозицията, че Бюджет 2019 е предизборен, че в него липсват философия и политики? – Фактът, че упреците са от такъв характер показва, че няма какво да критикуват в бюджета. Да, той е предизборен, защото всяка година има избори. Да си спомняте година без избори, освен 2017? Клише е обвинението, че липсват политики. Напротив, има политики и те са изведени – образование, отбрана, социална и политика по доходите. Политиката по доходите за първи път се появява по този начин в бюджета. Тя е директно насочена към тези, които директно получават финансиране от бюджета. Отделят се 150 млн. лв. за хората с увреждания, дават се 40 млн. лв. допълнително за компенсиране на социално слаби, за енергийни помощи. Бюджетът за социално подпомагане вече клони към милиард и половина. Това е сериозна цифра. В здравеопазването бюджетът е увеличен с над половин милиард, в сравнение с миналата година. Някои ще кажат, да, ама ще има ли промяна в качеството. Промяна в качество има, защото са закупени апаратури от най-ново поколение, реимбурсират се най-новите медикаменти. Всичко това е пари и подобрява услугите за болните. – Какви предложения за промени в проектобюджета са внесени, между първо и второ четене? – Голяма част от внесените предложения са на БСП. И те са горе-долу такива, каквито са били всяка година. Те си правят пиар политика през бюджета. Всеки един народен представител е изброил населените места в своя избирателен район, не само общини, и за всяко селище е предложил пари за някакъв проект. Това е тяхна стара пиар практика. Всеки депутат от БСП ще може да излезе на трибуната и да обясни пред телевизионните камери, колко се грижи за своя избирателен район. От ГЕРБ засега имаме едно предложение и то засяга минималния осигурителен доход, върху който следва да се осигуряват земеделските производители. Миналата година ние го увеличихме от 300 лв. на 360 лв., като по принцип се разбрахме, че това увеличение трябва да продължи през следващите години на стъпки, защото прагът е изключително нисък. Получава се така, че внасяйки осигуровки, на практика селскостопанските производители не могат да си осигурят дори минимална пенсия. И са на социална пенсия, или минималната им пенсия се допълва от вноските на другите хора и това не е справедливо. Тъй като прагът дълги години е задържан, сега е трудно да се навакса изведнъж, защото би натоварило хората. Затова предлагаме тази година прагът да е с една стъпка нагоре – т.е. да стане 400 лв. – Синдикатите настояват за увеличение на майчинските и за повишение на минималното дневно обезщетение за безработица. Какво показват разчетите и възможно ли е да има движение по тези проблеми? – Безработица почти няма, така че минималното обезщетение за безработица не е актуална тема, а популистка. Пари във фонд „Безработица“ има, но аз смятам, че не бива да ги харчим сега, увеличавайки това обезщетение. Тъй като в момента се търси работна ръка от всякакъв характер – високо- и нискокласифицирана. Знам, че икономическият цикъл не е постоянен, а променлив. Ще дойдат години, в които ще имаме спад в икономическия цикъл и вероятно повишаване на безработицата, тоест сега трябва да събираме пари, за да подпомогнем в такъв случай реално хора, които ще имат нужда. В този смисъл не приемаме това предложение, тъй като не виждаме смисъл в него. Относно майчинските, говорейки за увеличението за гледане на дете от втората година, искам да отбележа, че това обезщетение не сме предвидили да бъде увеличено, защото смятаме, че трябва да стимулираме майките да се върнат по-рано на работа. Има работни места, където ще получават и по-висока заплата. Построиха се много ясли и градини в големите градове, единствено София, може би, остана с известен дефицит на места. Не само Европейския съюз, но и в света имаме най-дългото майчинство. Не виждаме, защо едни 30 или 40 лева, които не биха допринесли кой знае колко, да бъдат отделяни по това перо, вместо да бъде насочвано към по-важни пера – пак в социалната сфера и насочени към хора, които наистина имат нужда от подпомагане в неравностойно положение и т.н. В този смисъл политиката е да стимулираме майките да работят и да учат. – Защо максималният осигурителен доход в страната се повишава от 1 януари 2019 година, а в същото време таванът на пенсиите се вдига от лятото, защо се получава това разминаване? – На практика, защото от юли се повишават всички пенсии – и максималната, и всички останали. – Тоест таванът се увеличава от 900 лв. на 1200 лв.? – Точно така, от 1-ви юли ще се увеличат всички пенсии. – Непрекъснато се вдига шум около това, че преките чуждестранни инвестиции се свиват, какви са прогнозите ви за 2019 година? – Интересното е, че това най-много се говори от социалистите, които единия ден говорят, че няма преки чуждестранни инвестиции, а другия – че в България идва един чуждестранен капитал, който изсмуква жизнените сокове на българския бизнес, дава ниски заплати и влиза в картели. Не знам това състояние, за което мисля, че медицинският термин е „шизофренно“, как се вписва в левицата. Преките чуждестранни инвестиции са важни не само като пари, а и като “know how” (термин от англ. език – специфичното знание, необходимо за изпълнение на дадена задача – б.а.) и технология, която идва в България. Затова за нас е важно преките чуждестранни инвестиции от една страна да бъдат в иновативната сфера, а от друга – в производствената сфера за иновативни производства, където те имат траен характер. Когато дойдеш в България и построиш завод, докараш машини, назначиш хора, тази инвестиция има траен характер. Трябва да отбележа, че инвестиции от рода на ишлемеджийското производство, които слава Богу спадат, няма да дадат ръст на доходите. Не бива да плачем за преките чуждестранни инвестиции въобще, а трябва да търсим и да приличаме високо технологични. Но за да изберат нашата страна ние трябва да предложим подходящо образована работна ръка. Точно заради това приоритет, за поредна година, на правителството е образованието, защото само подходящото образование, отговарящо на изискванията на новите технологии, би могло да привлече такива инвеститори в България. Нашият гост  Менда Стоянова е родена през 1956 г. Завършила е УНСС. Работила е в сферата на данъчната и осигурителната дейност. Един от учредителите на ГЕРБ в Пловдив. Избирана е за депутат в 41-вото, 42-рото, 43-тото и 44-тото Народно събрание. Председател е на парламентарната Комисия по бюджет и финанси.    ", "date": "2018.11.16", "title": " Менда Стоянова, председател на Комисията по бюджет и финанси в НС, пред „Труд“: “Гражданска отговорност” няма да поскъпва\t\t\t"}
{"url": "https://trud.bg/%d0%ba%d0%b0%d1%82-%d0%b8-%d0%b4%d0%b0%d0%b8-%d0%b2-%d0%b0%d0%ba%d1%86%d0%b8%d1%8f-%d0%b7%d0%b0%d0%b1%d0%bb%d1%83%d0%b4%d0%b0/", "text": "Акция „Зима” е в разгара си. Но заедно с нея от няколко месеца КАТ и ДАИ провеждат още една акция, която може да наречем „Заблуда”. Тя цели да побърка и ошашави дотолкова българския шофьор, превозвач, обикновен велосипедист или пешеходец какви са изискванията на закона, че когато той бъде спрян за проверка, да даде рушвет доброволно и с желание. Само и само, защото не е сигурен какво е променено и какво не в закона, правилника и наредбите, свързани с движението по пътищата, регистрацията, ремонтите и застраховките на автомобила. В тази акция особена роля имат и медиите и сайтове, особено онези, които бързат първи да съобщят например: „КАТ вдига двойно глобите“. Или: „От днес зимните гуми са задължителни“. Или: „Колата на трупчета, ако замърсява въздуха“. Или „100 лева глоба за пешеходец, ако пресича и говори по GSM-а“. Или: „Няма да връчват електронен фиш, качват го в интернет“… В момента у нас действа един единствен Закон за движение по пътищата (ЗДвП) и не е трудно да се провери, че последната му поравка е влязла в сила на 27 юли тази година. Оттогава не е пипан, няма и проекти за промяна. Всичко останало, което четете по сайтове, на хартия или гледате по телевизията не е нищо друго освен набор от идеи, които се въртят под някоя настояща или бивша фуражка. Не е нужно да си екстрасенс, за да предвидиш, че този същият ЗДвП ще продължи да действа още минимум една-две година, а нищо чудно и да надживее 44-то Народно събрание. През 2017 г. настоящият парламент обяви, че ударно ще кове нови три закона, които да заменят добрия ни стар ЗДвП. Амбициозно тази пролет МВР и транспортното министерство публикуваха своите 3 проекта за Закон за движение по пътищата, Закон за водачите на МПС и Закон за превозните средства. И трите се оказаха такъв провал, че и досега се чудят, откъде да започнат да ги оправят. А кои са те – някаква организирана работна група от анонимни полицаи и чиновници. Това са същите останки от КАТ и ДАИ, които през 2015 г. наставяха акъла на Настимир Ананиев и ръководената от него транспротна комисия в 43-то НС, която нанесе близо 100 поразителни поправки в ЗДвП, влезли в сила на 27 януари 2017 г. Настоящият парламент не намери сили да отмени т.нар. пакет „Настимир“. Премахна само върховната глупост една и съща принудителна административна мярка да се прилага и за шофьор, който никога не е имал книжка, и на онзи, чиято дата на валидност в документа е изтекла. И то разгеле, че катаджии свалиха номерата на колата на икономиста Владимир Каролев, та депутатите гледаха телевизия и се сетиха за въпросната идиотщина, нищо че 3-4 пъти преди това „Труд“ писа за проблема. Всичко друго от пакета „Настимир“ остана, остана и вечната „несъобразена скорост“, с която служители на КАТ, ДАИ, АПИ и прочие организации, които се издържат от данъците ни, ще продължат да сочат като причина за всяка катастрофа. Новите три законопроекта не съществуват дори като предложение за едномесечно обсъждане в сайта за обществени консултации. И понеже не смеят да ги качат там, за да не затруднят системните администратори при триенето на мръсни думи, същите анонимни автори от организираната работната група пускат идеите си из публичното пространство. В медиите излизат преразкази на идеите им под формата на цитираните по-горе бомбастични заглавия. Бъдещите проекти още ги няма, а когато се появят трябва да стигнат в парламента. Бедна ви е фантазията там какви депутатски прозрения ще бъдат вплетени в новите текстове, които ние – шофьори, пътници, превозвачи, колоездачи, каруцари и пешеходци, ще трябва да спазваме или нарушаваме. България и през 2018 г. продължава да е на първите места в Европа по брой на тежките катастрофи, на загиналите и на ранените. Пакетът „Настимир“ не промени черната статистика, няма да я промени и разделянето на Закона за движение по пътищата на три нови закона. Ако те продължават да поощряват корупцията в КАТ и ДАИ, ако тези две трибуквени организации още водят своите акции „Заблуда“ и искат подкупи, няма да спре и войната по пътищата.   Не, зимните гуми не са задължителни А сега нека заедно да прочетем заедно член 139, ал.1, точка 4 от Закона за движение поп пътищата: „Движещите се по пътя ПЪТНИ ПРЕВОЗНИ СРЕДСТВА трябва да бъдат с гуми, предназначени за зимни условия, ИЛИ с гуми с дълбочина на протектора не по-малка или равна на 4 mm през периода от 15 ноември до 1 март”. Текстът се отнася до Пътни превозни средства, към които според параграф 6, точка 10 от Допълнителните разпоредби на ЗДвП спадат камиони, автобуси, мотори, велосипеди, каруци, тролеи и трактори (включително и трамваи), които не сменят летни и зимни гуми. В цитирания член също пише „ИЛИ”, а не „И”, тоест от 15 ноември не зимните гуми са задължителни и не КАТ трябва да глобява за летни гуми. Изискването е протектора (грайфера) на гумата да е не по-малък от 4 мм и ако той е изтрит, водачът ще получи акт или фиш за 50 лв. Освен това в южни райони на страната, които не са планински (Бургас, Петрич, Сандански) карането с „гуми, подходящи за зимни условия” се налага само от 3 до 5 дни в годината. Затова е абсолютно необосновано хора от тези краища да бъдат принуждавани от закона да правят безсмислени разходи, ако не пътуват с автомобила си в други части на страната през зимата.          ", "date": "2018.11.16", "title": " КАТ и ДАИ в акция “Заблуда”\t\t\t"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%b8-%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b1%d0%b5%d0%b7-%d1%82%d0%be%d0%ba-3100-%d0%b4%d0%be%d0%bc%d0%b0%d0%ba%d0%b8%d0%bd%d1%81/", "text": "Нерегламентирани изкопни дейности, от страна на външна строителна фирма оставиха без електрозахранване повече от 3100 клиенти на ЧЕЗ Разпределение в Долни Пасарел, Кокаляне и Лозен. След бързата намеса на екипите на дружеството аварията бе локализирана и голяма част от клиентите бяха захранени, съобщиха от дружеството. Към 13 часа все още без електрозахранване остават 405 клиенти от с. Лозен. Аварийните екипи продължават работа по отстраняване на нанесените щети и възстановяване на нормалното електрозахранване.", "date": "2018.11.16", "title": " Строители оставиха без ток 3100 домакинства в Софийско"}
{"url": "https://trud.bg/%d1%80%d0%b0%d0%b7%d0%b2%d1%80%d1%8a%d0%b7%d0%ba%d0%b0%d1%82%d0%b0-%d0%bd%d0%b0-%d1%82%d0%b5%d0%bd%d0%b8%d1%81-atp-finals-%d0%b2-%d0%bb%d0%be%d0%bd%d0%b4%d0%be%d0%bd-%d0%b5-%d0%b0%d0%ba%d1%86%d0%b5/", "text": "Заключителните състезания от сезоните в автомобилните надпревари NASCAR и MotoGP също ще се излъчат пряко по MAX Sport Последният турнир за сезон 2018 г. в света на тениса – ATP Finals в Лондон, ще короняса своя шампион тази неделя. Осемте най-добри тенисисти за календарната година се събраха за поредна година в столицата на Великобритания, а вече се знаят и имената на първите двама полуфиналисти – Роджър Федерер и Кевин Андерсън. Най-вероятно компания на швейцареца и южноафриканеца в Топ 4 ще прави и сръбската звезда Новак Джокович, който е и големият фаворит за спечелването на титлата, завоювана през миналия сезон от българина Григор Димитров. Полуфиналните битки са в събота от 16:00 часа и 22:00 часа, а големият финал – в неделя от 20:00 часа, като всички двубои ще се излъчат пряко по MAX Sport 1. Сезонът в MotoGP официално ще приключи тази неделя със състезанията за Гран при на Валенсия. В Кралския клас Марк Маркес вече завоюва поредната си титла, с което влезе в историята като най-младия петкратен шампион в Кралския клас. Последният старт за сезона е в неделя от 12:00 часа, а началото на състезанието в клас MotoGP е в 15:00 часа. Всичко най-интересно от уикенда за Гран при на Валенсия ще можете да проследите пряко по MAX Sport 1. След 36 състезания настъпи моментът, който всички фенове на моторните спортове очакват с нетърпение – кой ще е шампионът в NASCAR за сезон 2018. Тази неделя от 21:30 часа Джоуи Лугано, Кайл Буш, Мартин Труекс-младши и Кевин Харвик ще влязат в директен спор за титлата на Homestead Miami Speedway. Последното решаващо шоу в NASCAR за сезон 2018 ще се излъчи пряко по MAX Sport 2. След почти цяла година извън октагона заради контузия, намиращият се в отлична серия Сантияго Понсинибио се завръща пред родна публика в Аржентина. Съперник на местния герой в UFC Fight Night 140 от Буенос Айрес ще е опитният американец Нийл Магни. Освен битката между двамата в полусредна категория, феновете на бойните спортове ще се насладят и на мача в категория „перо” между Рикардо Ламас и Дарън Елкинс. UFC Fight Night 140 ще може да се проследи пряко в неделя от 05:00 часа по MAX Sport 2.", "date": "2018.11.16", "title": " Развръзката на тенис ATP Finals в Лондон е акцентът в уикенд програмата на спортните канали на A1"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d1%81%d0%b8%d0%bd%d0%b3%d0%b0%d0%bf%d1%83%d1%80-%d0%be%d1%82%d0%bc%d0%b5%d0%bd%d0%b8%d0%bb-%d1%81%d1%80%d0%b5%d1%89%d0%b0-%d1%81/", "text": "Куриозна случка вкара руския президент Владимир Путин отново в дописките. След като миналата седмица държавният глава на Русия пристигна последен на тържествената церемония в Париж по случай 100-годишнината от края на Първата световна война, тази седмица закъснението му не беше простено. В рамките на посещението си в Сингапур за форума на Асоциацията на страните от Югоизточна Азия Путин е трябвало да се срещне със сингапурския министър-председател Ли Сян Лун, но закъснял с цял час. Премиерът на Сингапур решил да не чака повече руския държавен глава и преместил срещата за следващия ден, съобщи „Дойче веле”. С това обаче неприятната ситуация за Владимир Путин не свършила. В сряда, когато повторно била назначена срещата между двамата лидери, охраната в търговско-изложбения център „Сънтек” помолила руския президент да мине през металдетектора. Интересен детайл е, че обичайно посетителите от високо ниво преминават покрай рамката на металотърсача, но в този случай се оказало тъкмо обратното. А освен това, преминавайки през нея, металотърсачът се задействал и започнал да звъни. В крайна сметка срещата между Владимир Путин и Ли Сян Лун все пак се състоя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.16", "title": " Премиерът на Сингапур отменил среща с Путин, който закъснял с час за нея\t\t\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d1%81%d0%b5-%d1%83%d1%81%d1%8a%d0%bc%d0%bd%d0%b8-%d1%87%d0%b5-%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83%d0%b5%d0%b2%d1%81%d0%ba/", "text": "Министър-председателят на Македония Зоран Заев подложи на съмнение бягството на бившия премиер Никола Груевски. Едно е ясно, че Никола Груевски е избягал с дипломатическа кола на Унгария. Започнало е двойно разследване, което трябва да установи как е избягал. Щом завърши разследването, МВР ще съобщи всички подробности, подчерта Заев на пресконференция в Скопие, цитиран от агенция МИА. „Ще направим всичко за това Никола Груевски да изтърпи наказанието си тук, в Македония. И публично поставям въпроса – дали Груевски е напуснал Македония доброволно, преди да бъде издадена заповедта за неговото явяване пред съда, или може би е бил отвлечен? Очаквам и Груевски и Унгария да дадат отговори“, подчерта Заев.", "date": "2018.11.16", "title": " Зоран Заев се усъмни, че Никола Груевски може да е бил отвлечен"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b7%d0%b0%d0%b5%d0%bc%d0%b0-%d0%b5%d0%b4%d0%bd%d0%be-%d0%be%d1%82/", "text": "България ежегодно изпълнява успешно целите по събиране, рециклиране и оползотворяване на всички масово разпространени отпадъци. Това каза министърът на околната среда и водите Нено Димов oт трибуната на Народното събрание. „Последните окончателни и обобщени данни, с които министерството разполага, са за 2016 г. За същата година са и последните данни на Евростат, по които можем да направим сравнение на България с държавите-членки. През 2016 г. България е постигнала 48,5% събиране на портативни батерии“, каза още Димов и посочи, че този резултат е с почти 2% по-висок от средния за ЕС. „България заема едно от челните три места в ЕС по ефективност на рециклирането на оловно-акумулаторни батерии. През 2016 г средната постигната степен по рециклиране на оловото, което се съдържа в оловно-киселинните негодни за употреба батерии и акумулатори, е 65% за всички инсталации. В същото време е постигната степен на рециклиране по 98% на материалите, съдържащи се в оловно-киселинните акумулатори при заложена цел от 65%“, обясни Димов. Министърът посочи, че по отношение на излязлото от употреба електронно и електрическо оборудване България също изпълнява успешно всичките си цели по събиране и рециклиране, а за някои категории традиционно надхвърля средните за ЕС резултати. „За 2016 г. България е събрала 7,9 кг. на човек излезли от употреба електрически уреда при средно 7,8 кг. за ЕС от  общо 23 държави, които са докладвали. Най-висок е резултатът в категорията за медицинско оборудване – България е постигнала 99,3% при 88,8% за ЕС. През 2016 г. България рециклира общо 63,8% от пуснатите на пазара опаковки при цел по директивата 55%. През тази година направихме изменение в наредбата за опаковките, които от 2019 г. ще доведат до увеличаване на гражданите, обхванати от системата за разделно събиране, и до повишаването на количеството и качеството на събираните опаковки, които се рециклират“, коментира Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.16", "title": " Министър Димов: България заема едно от челните места в ЕС по рециклиране на батерии"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%bf%d1%83%d1%81%d0%ba%d0%b0%d0%bd/", "text": "Специализираната прокуратура протестира незабавно   на Специализирания наказателен съд, с което днес мерките за неотклонение на подсъдимите за корупция Десислава Иванчева и Биляна Петрова бяха изменени в по-леки – „домашен арест“. В протеста бе изразено категорично несъгласие с извода на съда за влошено здравословно състояние на двете подсъдими. Становището на прокуратурата се основава изцяло на заключенията на представените и приети по делото съдебно-медицински експертизи, съобщават от пресцентъра на държавното обвинение. В експертизата за здравословното състояние на Биляна Петрова е посочено, че към настоящия момент то е подобрено, в сравнение с предходното изследване. Вещите лица са посочили конкретни показатели в тази посока. В експертизата за състоянието на Десислава Иванчева се сочи, че в момента не се наблюдава обостряне на здравословни проблеми, които да налагат оперативна или друга спешна интервенция. Препоръчва се продължаване на предписаното и провеждано до момента лечение. По повод твърденията на Иванчева за влошаване на психическото й състояние, вещите лица заявиха в съдебната зала, че за нея не се налага хоспитализирането й в специализирано лечебно заведение, както и промяна в прилагането й до момента лечение. Освен протест, прокуратурата внесе в съда и искане да се спре предварителното изпълнение на мерките за неотклонение „Домашен арест“ на Иванчева и Петрова до произнасяне на въззивната съдебна инстанция. Това искане е направено с оглед предотвратяване на възможността подсъдимите да се укрият и да извършат ново престъпление.", "date": "2018.11.16", "title": " Спецпрокуратурата протестира пускането под домашен арест на Десислава Иванчева\t\t\t"}
{"url": "https://trud.bg/%d0%b5%d0%bb%d0%b8%d1%81%d0%b5%d0%b9%d1%81%d0%ba%d0%b8%d1%8f%d1%82-%d0%b4%d0%b2%d0%be%d1%80%d0%b5%d1%86-%d1%81%d0%b5-%d1%80%d0%b0%d0%b7%d1%81%d1%8a%d1%80%d0%b4%d0%b8-%d0%b7%d0%b0%d1%80%d0%b0%d0%b4/", "text": "Музикалната компания „Юнивърсъл“ премахна песен от подготвяния за издаване албум на френския рапър от конгоански произход Калаш Криминел, чието истинско име е Амира Казиамина. Причината е, че в парчето се споменава името на френската първа дама в доста нецензурен контекст, пише „Фигаро“. Песента „Cougar Gang“ трябваше да бъде първата в албума на Калаш Криминел, озаглавен „Ямата на лъвовете“. В песента рапърът непрестанно повтаря „Мамчета като Макрон“, а после уточнява какво би искал да направи с тях, като текстът бил толкова нецензурен, че „Фигаро“ коментира, че приличието не му позволява да го цитира. Премиерата на албума е на 23 ноември и сега той ще излезе без парчето, в което се говори за първата дама. Самият Калаш Криминел казва, че Елисейският дворец се оплакал на музикалната компания, че парчето било прекалено полемично. Освен, че определя Брижит Макрон като „кугар“ (което на английски означава зряла жена, поддържаща връзка с по-млад мъж), Калаш Криминел е заснел към парчето и клип, който напомня обстановката в Елисейския дворец. Рапърът признава, че е останал огорчен, че песента е била извадена от албума и споделя, че чрез нея е искал да се обясни в любов на жените-кугъри. „Мисля, че това са жени, които заслужават много любов и трябва да им я дадем, както Еманюел Макрон прави с Брижит“, казва рапърът.  ", "date": "2018.11.16", "title": " Елисейският дворец се разсърди заради нецензурно рап парче за Бриджит Макрон"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%ba%d0%b8%d0%b1%d0%b5%d1%80%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b8%d0%ba-%d0%be%d1%82-%d0%b1%d1%83%d1%80%d0%b3%d0%b0%d1%81/", "text": "Служители от сектор „Икономическа полиция” при ОДМВР – Бургас установиха 22-годишен бургазлия, извършител на неправомерни транзакции в размер на 900 лв. и опити за транзакции като използвал данни от банкови карти, собственост на карловец. Бургазлията създал фишинг сайт, чрез който придобил информация за банковите карти на мъжа от Карлово, съобщиха от МВР. Използвал чуждите карти за зареждане на кредити в онлайн игри и закупуване на стоки от интернет магазини. След извършеното претърсване, в дома на 22-годишния са намерени вещи и предмети, които имат отношение към осъщественото престъпление. Бургазлията е задържан за срок от 24 часа.", "date": "2018.11.16", "title": " Задържаха киберпрестъпник от Бургас, крал пари с фишинг сайт"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%be%d1%82%d0%b8%d0%b2%d0%b0-%d0%b7%d0%b0-6-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d0%b4-%d1%80%d0%b5%d1%88%d0%b5%d1%82%d0%ba/", "text": "По обвинение на Районната прокуратура във Велико Търново осъдиха рецидивист за извършена поредна кражба. Н.Д. ще изтърпи наказание от шест месеца лишаване от свобода. Той е признат за виновен за това, че на 13 юни миналата година в с. Орловец, община Полски Тръмбеш отнел от  Л. А. три  мобилни  телефона със СИМ-карти, пет чифта обеци, парфюм, две дървени кутии,накити , слънчеви очила и 200 лева на обща стойност 827,44 лева. Обвиняемият нямал пари и решил да извърши кражби в с. Орловец. Уговорил се с познат да го закара до селото. Започнал да обикаля улиците и да търси къща, в която да влезе. Когато стигнал до къщата на пострадалата, забелязал, че стопаните са в градината до къщата, а вратата е отворена и решил да влезе и да вземе каквито ценности и пари намери. Прескочил телената ограда и влязъл в сградата. В едната от стаите видял на масата и взел две дървени кутийки с бижута и  слънчеви очила. От оставеният на масата портфейл взел 200 лева. Присъдата подлежи на обжалване пред Окръжен съд – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Рецидивист отива за 6 месеца зад решетките след поредна кражба"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b2-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b4%d0%b2%d0%b5-%d0%b0%d0%b2%d1%82%d0%be%d1%88%d0%ba%d0%be%d0%bb%d0%b8-%d0%b2-%d0%bf%d0%bb/", "text": "В две автошколи в Пловдив и в Пазарджик са констатирани нарушения след операция, проведена на 13 и 14 ноември от служители от „Икономическа полиция“, ГДНП, Националната агенция за приходите и Изпълнителната агенция „Автомобилна администрация“, съобщиха от пресслужбата на МВР. В проверена в Пловдив автошкола са установени пропуски при отчитането на приходите, за което е съставен протокол. При проверка на друг учебен център за подготовка на водачи в Пазарджик служителите на ГДНП и ИАА са установили, че дружеството е издало допълнителни картони на кандидат-курсистите, преместени от друга автошкола, което е в разрез с установените методологически изисквания.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Хванаха в нарушения две автошколи в Пловдив и Пазарджик"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d1%88%d1%83%d0%bc%d0%b5%d0%bd-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b1%d1%8a%d0%bb%d0%b3%d0%b0%d1%80%d0%b8/", "text": "Ансамбъл „Шумен“ представи града и страната на Международния фестивал на фолклорното изкуство в Шанхай и се завърна с приз за най-динамична група. Съставът бе сред 11 чуждестранни групи от Мексико, Колумбия, Нова Зеландия, Египет, Индия, Южна Корея, Хърватска, Латвия, Русия, Полша и България, селектирани от организаторите за участие във форума, който се провежда на всеки две години. В петък ръководителят на ансамбъла Катя Кайрякова и част от младите шуменски танцьори се срещнаха с кмета на града Любомир Христов, за да благодарят за оказаната подкрепа за пътуването. „Пред многобройната публика на различни сцени представихме китка от уникални български песни и танци. Бяхме посрещнати много топло, а това беше изключително мотивиращо за едно чудесно представяне“ разказа Катя Кайрякова. Освен участията на различни сцени, те са били гости и в училище, където представили българското фолклорно изкуство. „Благодарим ви за това, че сте нашите посланици по света, че представяте българското фолклорно изкуство по най-добрия начин. Така разказвате за нашата страна и прославяте Шумен“, поздрави танцьорите за успеха им градоначалникът.", "date": "2018.11.16", "title": " Ансамбъл “Шумен“ представи България в Шанхай"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%81-%d0%bd%d0%b0%d0%b3%d1%80%d0%b0%d0%b4%d0%b8-%d0%b7%d0%b0-%d0%b4%d0%b8%d0%b3%d0%b8%d1%82%d0%b0%d0%bb%d0%bd%d0%be-%d1%83%d1%87%d0%b8%d0%bb%d0%b8%d1%89%d0%b5-%d1%81/", "text": "Математическа гимназия „Д-р Петър Берон“ стана „Дигитално училище на годината за 2018“, съобщиха от пресцентъра на община Варна. Отличието е на Дигиталната Национална Коалиция (ДНК), на база на оценка по критериите брой ученици, класирани в национални кръгове на олимпиади по информационни технологии и по информатика; високи постижения в международни състезания и резултати от Националното външно оценяване на дигиталните компетентности. Призът е връчен на кмета на Варна Иван Портних и на директора на училището Павлин Петков от Гергана Паси, основател на ДНК. Това стана по време на церемонията „Кмет на годината 2018“, организирана от Портала на българските общини „Кмета.бг“, когато бяха обявени и награди в 8 категории. Варна бе отличена за „Спорт и младежки политики“. „Като Европейска младежка столица през 2017 и като Европейски град на спорта през 2019 г. Варна заслужава тази награда. Приемам я като оценка за младежкия потенциал и спортен дух в града ни. Вдигнали сме високо летвата и вярвам, че заедно- с работа и упоритост, ще продължим да развиваме морската столица на България“, каза кметът Иван Портних. Той припомни, че по-рано същия ден представители на стартъп компании от Варна взеха активно участие във форума Startup Europe Summit 2018, мотивирани да работят за една единна и силна стартъп екосистема в морската столица и за развитието на Варна като високотехнологичен град. На събитието в Националния дворец на културата (НДК) присъства европейският комисар за цифрово общество Мария Габриел, а видеообръщение към присъстващите отправи Антонио Таяни, председател на Европейския парламент.", "date": "2018.11.16", "title": " Варна с награди за дигитално училище, спорт и младежки политики"}
{"url": "https://trud.bg/%d0%bc%d1%8a%d1%80%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d1%81%d0%b5-%d0%be%d1%89%d0%b5-%d0%b5-%d0%b7%d0%b0%d1%82%d0%b2%d0%be%d1%80%d0%b5%d0%bd%d0%b0-%d1%81%d1%82%d1%80%d0%b0/", "text": "Станимир Стоилов, селекционер на Казахстан, заяви – не е получавал оферта от българския шампион „Лудогорец“. Мъри добави, че няма и намерение да се завръща у нас, за да води който и да е тим. „Не съм говорил с никого от „Лудогорец“ – каза Стоилов за сайта „Sports.kz“. – Моите агенти са наясно, че България все още е затворена страница за мен.“ Стоилов бе попитан при какви условия би напуснал поста селекционер на Казахстан, който оглави от 1 март тази година. „Само сериозен клуб може да ме накара да си тръгна – добави Мъри. – Парите не играят роля в случая. Вълнуват ме сериозните планове на отборите. Казахстан се развива. При мен започнаха да играят по-млади момчета, други ги тренираме и усъвършенстваме. Но ако се появи оферта, трябва да идва от топ клуб, за да помисля.“ Стоилов е най-успешният треньор в историята на Казахстан. Той направи местния „Астана“ шампион в 4 поредни години. Спечели също Купата и Суперкупата на страната със същия тим. В бившата съветска република се надяват именно Мъри да вдигне нивото на националния отбор. Казахстан обаче направи 1:1 при домакинството си на Латвия в мач от Лигата на нациите. Воденият от Стоилов отбор е втори в групата и без шанс за върха, който е окупиран от Грузия. ЗА ТИФЕЦ: Станимир Стоилов", "date": "2018.11.16", "title": " Мъри: България все още е затворена страница"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%be%d1%82%d0%b8%d0%b4%d0%b5-%d0%bd%d0%b0-%d1%80%d0%b0%d0%b1%d0%be%d1%82%d0%b0-%d1%81-%d0%b3%d1%80%d0%b0%d0%b4%d1%81/", "text": "В Деня за по-чист въздух служителите на Столична община, заедно с кмета Йорданка Фандъкова, пристигнаха на работа без автомобили, а местата за паркиране пред общината бяха превърнати в градинка. Примерът на столичната администрация беше последван от служителите на десетки компании, държавни институции, районни администрации и членовете на Комисията по околна среда в Народното събрание, съобщиха от пресслужбата на СО. „Отказът от автомобили в този ден е една малка стъпка в посока на това да заговорим на висок глас, както за това, което общината прави за качеството на атмосферния въздух, така и за това, което всеки един от нас като живеещ или работещ в този град може да направи, за да допринесе за по-чист въздух. В София има алтернатива на личните автомобили и това е градският транспорт, чието модернизиране е приоритет в последните години. Знаете, че съвсем скоро ще имаме нови 80 автобуса на природен газ и 20 електрически, с които подновяването на автопарка на градския транспорт ще достигне 90%. Подновихме и рейсовете по така наречените „Витошки линии“, които не бяха подменяни почти 30 години. Продължаваме да строим метрото и очакванията ни само от него са при пускането на третия лъч да се намали замърсяването на 90 000 т/г.“ Това подчерта кметът на Столична община Йорданка Фандъкова. Чрез различни тематични образователни инициативи в Деня за по-чист въздух се включиха и над 100 столични училища и детски градини. Кметът Фандъкова взе участие в официалната програма на 38. ОУ „Васил Априлов“, в рамките на която възпитаниците представиха собствени стихотворения, есета, песни и други изработени от тях материали на тема: „Чистият въздух зависи от всеки един от нас“. Инициативата на Столична община се провежда с подкрепата на посолството на Великобритания в България. Идеята за отбелязване на Ден за по-чист въздух идва именно от Великобритания, където този ден се отбелязва всяка година в различни градове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Кметът на София отиде на работа с градския транспорт"}
{"url": "https://trud.bg/%d1%81%d0%b1%d0%be%d0%b3%d1%83%d0%b2%d0%b0%d0%bd%d0%b5%d1%82%d0%be-%d1%81-%d0%ba%d1%80%d0%b0%d0%bb%d1%8f/", "text": "Англия се поклони на своя футболен крал. Родината на най-великата игра подви коляно и отдаде почит на Уейн Руни. 33-годишният нападател изигра последния си мач за „Трите лъва“. Той бе в контролна среща срещу САЩ (3:0). Руни си тръгва като най-великия голмайстор в историята на тима с 53 попадения. Втори е и по брой мачове – 120. Сбогува се с националния така, както дебютира за него през 2003-та – влезе като резерва. Тогава, 17-годишен, Руни се появи в игра и се превърна в най-младия футболист, носил екипа на Англия. Сега влезе от пейката, за да бъде аплодиран от 68 155 зрители по трибуните на „Уембли“. Таранът си тръгна като легенда, а именно като такъв посочи и своя наследник – Хари Кейн. „Лично го избрах, за да ми даде плакета от Футболната Асоциация, защото смятам, че именно той ще подобри моите постижения – каза Руни. – Тази вечер ще я помня винаги. И дори се радвам, че не успях да вкарам още един гол за Англия. Ако го бях сторил, щяха да започнат дебати дали не съм нужен отново на отбора. Тимът е в добри ръце, аз не съм му нужен.“ И младоците в селекцията на Гарет Саутгейт доказаха казаното от Руни. Джеси Лингард, Трент Александър-Арнолд и дебютиралият Калъм Уилсън отбелязаха головете за убедителния успех на „янките“. Статистиците отчетоха, че това е най-неопитната единайсеторка на Англия от 37 години, а всички титуляри имаха общо 94 мача за „Трите лъва“ – по-малко от срещите на Руни. „Сигурен съм, че новото поколение ще постигнат това, което аз не успях – титла от голям форум – добави Руни. – Обещавам, че когато го направят, аз ще бъда до тях, но на трибуните.“ Играчът бе поздравен от редица величия. „Руни е най-великият английски играч на своето поколение“, каза аржентинската звезда Лионел Меси. „Ще бъде оценен след оттеглянето си – добави френската легенда Тиери Анри. – Срамота е, но винаги е така.“ Бившият му съотборник в националния Джон Тери добави: „Имах удоволствието да играя с него. За мен той е най-добрият играч на Англия.“ Семейството на Руни също бе на „Уембли“. Съпругата му Колийн бе с трите им момчета – Кит, Кай и Клей. Двама от наследниците на легендата дори се сдърпаха за плакета, връчен от Кейн. Бащата го даде на 5-годишния Клей, който гордо позираше с него пред фотографите. 9-годишният Кай обаче също поиска да види наградата. Това доведе до кратка свада, но наследниците на Руни показаха едно – имат същия непримирим характер като него. Дали обаче ще го пренесат на терена? Само времето ще покаже…", "date": "2018.11.16", "title": " Сбогуването с Краля"}
{"url": "https://trud.bg/330-%d0%bb%d0%b2-%d0%b7%d0%b0-%d0%ba%d0%be%d0%bb%d0%b5%d0%b4%d0%bd%d0%b8-%d0%bf%d0%be%d0%b4%d0%b0%d1%80%d1%8a%d1%86%d0%b8-%d1%89%d0%b5-%d0%b7%d0%b0%d0%b4%d0%b5%d0%bb%d1%8f%d1%82-%d0%bb%d1%8e%d0%b1/", "text": "Тази година за Коледа българите, които ползват интернет, ще направят подаръци средно на 8-9 човека на обща стойност над 330 лева. В сравнение със средните разходи миналата година това означава, че хората, които ще купуват подаръци в интернет, ще похарчат със 100 лева повече. Това показва проучване на потребителските навици по поръчка на Pazaruvaj.com. За намиране на съвършения подарък над три четвърти от активните български потребители на интернет ще използват най-вече онлайн канали. Остава популярно преглеждането на вестниците за акции на магазините (49%), както и разглеждането на витрините на физическите магазини (41%). Всеки трети смята, че е по-добре направо да попита близките си на какъв подарък ще се зарадват. Набавянето на подаръците обичайно не започва много рано. В средата на октомври едва 15% от потребителите на интернет са се заели с покупка на коледни подаръци. 39% от потребителите на интернет – приблизително 1,2 милиона души – съзнателно изчакват с покупките до акциите на Черния петък в края на ноември, защото се надяват на голям избор. Като цяло обаче 82% от всички хора оставят купуването на подаръци до последните дни преди Коледа. Повечето потребители на интернет следят за акции на конкретни видове продукти (56%), но за пазаруване много от тях (46%) черпят идеи от предложенията с намалени цени. На Черния петък 34% от потребителите на интернет планират импулсивно покупките си, тъй като от най-голямо значение за тях е, че ще пазаруват продукти с намаления, а всеки трети купувач ще следи кои продукти ще бъдат намалени най-много и това предопределя какво ще пазарува. И тази година се очаква във всеки втори подарък да има някакъв вид дреха. Ето някои от най-популярните групи стоки:  – козметични продукти (45%)  – играчки (42%)  – мобилни телефони, таблети и аксесоари (31%)  – обувки (28%)  продукти от развлекателната електроника (23%)  – книги, музика и филми (20%)  – часовници, бижутерия, спортни стоки (18%)  – компютърна техника (16%)  – стоки за бита (14%)  – кухненски машини и аксесоари (10%) Заедно със стоките обаче – особено сред младите потребители на интернет – все по-популярни стават:  – ваучери за подаръци (17%)  – подаръци свързани с пътуване (12%)  – билети за различни събития (10%)  – а също така и различни изненади свързани с дигитални продукти и абонаменти (7%)  Изследването е извършено по поръчка на Pazaruvaj.com от GKI Digital през октомври 2018 година. Осъществено е на база онлайн допитване до 811 души.", "date": "2018.11.16", "title": " 330 лв. за коледни подаръци ще заделят любителите на онлайн шопинга\t\t\t"}
{"url": "https://trud.bg/%d1%81%d0%bb%d0%b0%d0%b4%d0%ba%d0%be%d1%82%d0%be-%d0%be%d1%82%d0%bc%d1%8a%d1%89%d0%b5%d0%bd%d0%b8%d0%b5-%d0%bd%d0%b0-%d1%85%d1%8a%d1%80%d0%b2%d0%b0%d1%82%d0%b8%d1%82%d0%b5/", "text": "Хърватия намери най-добрия възможен начин, за да си отмъсти на Испания за онова 0:6 от септември в турнира от Лигата на нациите. Финалистът от Мондиал 2018 не разгроми своя съперник, по-лошо – победи го с 3:2 в последната минута. Тим Йедвай, играчът на „Байер“ взриви препълнените трибуни на стадион „Максимир“ след неубедителна намеса на стража Давид Де Хеа. 24-годишният футболист вкара два гола в срещата, а един добави Андрей Крамарич. За гостите точни бяха Дани Кабайос и Серхио Рамос от дузпа. Така възелът в групата тотално се заплете преди последния двубой Англия-Хърватия. От него зависи не само кой ще отиде на плейоф, но и изпадащия в долната дивизия. Сигурно е само, че Испания ще запази мястото си.  При успех за един от двата отбора обаче, победителят ще стане първи, а загубилият – последен. Нулево равенство ще фатално за „шахматистите“, а хикс с разменени попадения – за „Трите лъва“. Всеки един от триото има шанс да бъде победител, с тази разлика, че нищо не зависи от иберийците, които ще следят случващото се на „Уембли“ по телевизията. Още едно сладко отмъщение на хърватите.  Това бе и второ поредно поражение за Испания, а тимът допуска за пръв път от 1950 година по три попадения в два последователни двубоя.  „Виждам неща, които трябва да подобрим, но смятам, че резултатът не е справедлив – обясни селекционерът на гостите Луис Енрике. – Разбира се, че искам да спечелим групата, но по-важно е Евро 2020, това е нашата цел.“", "date": "2018.11.16", "title": " Сладкото отмъщение на хърватите"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%bf%d0%b8%d1%8f%d0%bd-%d1%83%d1%87%d0%b5%d0%bd%d0%b8%d0%ba-%d1%83%d0%b1%d0%b8%d0%bb-%d0%ba%d0%bc/", "text": "Условно наказание от 3 години затвор с 5-годишен изпитателен срок наложи в петък Окръжният съд в Шумен за 19-годишният Тони Б., който блъсна с автомобила си друга кола и уби шофьора й на място. Тийнейджърът е бил с 1,38 промила алкохор в кръвта. Инцидентът стана на 3 ноември м.г., докато ученикът пътувал по пътя Шумен-Велики Преслав зад волана на „Фолксваген Пасат“. Той нарушил правилата за движение като навлязъл в насрещната лента за движение със скорост за движение над позволената за пътния участък и по непредпазливост причинил смъртта на Кенан Ибрям/32г./, който шофирал „Опел Корса“. Мъжът беше кмет на село Кочово. Съдът е уважил изцяло предявените граждански искове, като осъдил подсъдимия да заплати на всеки от родителите на Кенан сумата от 35 000 лева, както и 30 000 лева на неговата сестра. Магистратите лишават подсъдимия от право да шофира за срок 5 години, съобщиха от съдебния пресцентър.  Присъдата подлежи на обжалване и протест пред Апелативен съд – Варна. Убитият водач остави две деца сираци. След неговата смърт съпругата му Гюсум се яви на избори и спечели кметския пост в Кочово.", "date": "2018.11.16", "title": " Условна присъда за пиян ученик, убил кмет на пътя"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%b0%d1%80%d0%b5%d1%81%d1%82-%d0%b7%d0%b0-%d0%b3%d1%80%d0%b0%d0%b1%d0%b8%d1%82/", "text": "Окръжна прокуратура – Бургас внесе в съда искане за определяне на мярка за неотклонение „задържане под стража“ спрямо Мартин М., обвинен в извършване на грабеж. Той е обвинен за това, че на 08.06.2018г. в к.к. „Слънчев бряг“, в условията на опасен рецидив, в съучастие с Г.К. отнел чужда движима вещ – сумата от 960 лв., от владението на мъж, като употребил за това сила – нанесъл удари по главата на пострадалия в областта на дясното ухо, дясната буза и дясното око. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.16", "title": " Прокуратурата поиска арест за грабител"}
{"url": "https://trud.bg/%d0%bd%d0%b0%d0%b4-6000-%d0%b1%d0%b5%d0%b1%d0%b5%d1%82%d0%b0-%d1%83-%d0%bd%d0%b0%d1%81-%d1%81%d0%b5-%d1%80%d0%b0%d0%b6%d0%b4%d0%b0%d1%82-%d0%bf%d1%80%d0%b5%d0%b6%d0%b4%d0%b5%d0%b2%d1%80%d0%b5%d0%bc/", "text": "Лекари, специалисти по здравни грижи, родители и деца се събраха в МОБАЛ „Д-р Стефан Черкезов“ във Велико Търново в навечерието на Деня на недоносените деца – 17 ноември. През последните години тази среща се утвърди като традиционна, тъй като в този ден вниманието е насочено към най-малките и борбени деца. В световен мащаб всяка година над 15 милиона бебета се раждат преждевременно, като у нас броят им е над 6000 годишно. И тази година десетки родители доведоха своите вече пораснали деца в отделението по Неонатология към областната болница в старата столица, които някога са били пациенти на звеното. Началникът на Неонатологията д-р Кина Николова съобщи, че от началото на 2018 г. до този момент през отделениоето са преминали 91 деца. Най-малкото бебе, за което екипът се е грижил, е било родено с тегло едва 900 грама, то е било под грижите на търновските медици 48 часа, след което е било приведено в Неонатологично отделение – Плевен. Д-р Николова запозна родителите с някои от съвременните методи за грижа за недоносените, които се прилагат в звеното. През следващата година с родителите на децата, родени в риск ще работи психотерапевтът Саша Димова, която ще им предлага безвъзмездно по една консултация. Тя е категорична, че появата на дете в семейството е свързано с много мечти и надежди, но и с много въпроси, притеснения, страхове. А когато детето се появи преждевременно, объркването и тревогата са многократно увеличени. В тези моменти е от значение и това майката и бащата да бъдат подкрепени емоционално. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Над 6000 бебета у нас се раждат преждевременно\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bf%d1%80%d0%b8%d0%b7%d0%be%d0%b2%d0%b0-%d1%81%d0%b0%d1%89-%d0%b4%d0%b0-%d0%bf%d1%80%d0%b5%d0%ba%d1%80%d0%b0%d1%82%d1%8f%d1%82-%d0%be%d0%ba%d1%83%d0%bf%d0%b0/", "text": "Русия призова САЩ да прекратят незаконната от гледна точка на Москва окупация на зоната около бежанския лагер Рукбан в Южна Сирия. Според руската страна присъствието на американските войски в района е причина за истинска хуманитарна катастрофа в лагера, предаде  Заседанията на междуведомствения руско-сирийски координационен щаб, отговарящ за завръщането на бежанците в Сирия, протичат паралелно в Москва и Дамаск чрез видеоконферентна връзка. В днешното заседание от Женева се включи и представител на руското министерство на отбраната в Международната група за подкрепа на Сирия. Полковник Юрий Тарасов разказа, че в лагера Рукбан живеят 50 хиляди души, 6000 от които са членове на контролираната от САЩ групировка „Махавит ас Саура“. По думите му хуманитарната помощ не достига до нуждаещите се, няма достъп до безплатно медицинско обслужване, затруднено е снабдяването с питейна вода, няма електричество. „На територията на Рукбан са широко разпространени кражбите, проституцията, неравните бракове. Процъфтяват сексуалната експлоатация на малолетни, половото неравенство“, посочи руският военен. Той добави, че САЩ използват хуманитарните проблеми на бежанците, за да легитимират военното си присъствие в Южна Сирия. Началникът на централния команден пункт на генералния щаб на руската армия генерал-полковник Михаил Мизинцев прикани американците да напуснат района. „Призоваваме САЩ незабавно да прекратят незаконната окупация на 55-километровата зона около Ал Танф, която е суверенна територия на Сирийската арабска република. Това автоматично ще доведе до решаването на проблема с Рукбан и завръщането на намиращите се там жители по родните им домове“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.16", "title": " Русия призова САЩ да прекратят „окупацията“ на зоната около бежанския лагер Рукбан в Южна Сирия"}
{"url": "https://trud.bg/%d1%85%d0%b5%d1%80%d0%be-%d0%b4%d0%be%d0%ba%d0%be%d1%81%d0%b2%d0%b0-%d1%81%d0%bf%d0%b0%d1%81%d0%b5%d0%bd%d0%b8%d0%b5%d1%82%d0%be-%d0%b2-%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd/", "text": "Димитър Димитров и неговият „Иртиш“ са на крачка от спасение в Казахстан. Тимът на българския специалист взе първия плейоф за оставане в елита с 3:0 като гост на „Къран“. По този начин Херо и компания на практика обезсмислиха реванша на 20-ти ноември. След успеха от треньорския щаб на „Иртиш“ обявиха, че се надяват следващата кампания да бъде по-успешна за отбора.", "date": "2018.11.16", "title": " Херо докосва спасението в Казахстан"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b4%d0%b0%d0%b7%d0%b4-%d0%b5%d0%bb%d0%b5%d0%be%d0%bd%d0%be%d1%80%d0%b0-%d0%bb%d0%b8%d0%bb%d0%be%d0%b2%d0%b0-%d0%b4%d0%b5%d1%86%d0%b0%d1%82%d0%b0-%d1%81/", "text": "Децата са изложени на нови проблеми, които произтичат от факта, че те вече са във виртуалния свят. Там битува онлайн тормозът. Това каза председателят на Държавната агенция за закрила на детето д-р Елеонора Лилова, която откри дискусия на тема „Ролята на медиите за предотвратяване на сексуална злоупотреба с деца”, информира  Дискусията е организирана от Държавната агенция за закрила на детето съвместно с Детския фонд на ООН – УНИЦЕФ България, Асоциацията на европейските журналисти и Факултетът по журналистика и масова комуникация на Софийския университет „Св. Климент Охридски“. Обсъждането се провежда в навечерието на 18 ноември, когато се отбелязва Европейският ден за предотвратяване на сексуалната злоупотреба с деца. Целта на инициативата е да постави проблема на дневен ред, но също така да призове журналистите етично да отразяват случаите на детско насилие в медиите. „Другият проблем е отчужденото родителство, за което няма статистика. Това са родителските конфликти. Нещо, което трябва да поставим на дневен ред. Така че тормозът се увеличава не само като физически, а и като психически. В семейството не само като домашно насилие по отношение на насилието в традиционните му форми, но и насилието, когато едно дете се разкъсва между майка си и баща си”, очерта д-р Лилова и подчерта, че противодействието на проблема е да бъдем добрия пример за децата. Тя поясни, че дори участието на детето в реклама, в която е по бельо би могло да го злепостави и да го накара да се срамува. Председателят на ДАЗД призова родителите да мислят за всичко онова, което позволяват да се случи с детето им и да се замислят как то би се почувствало ако след години види рекламата или репортажа, в което е попаднало по един или друг повод. „Най-важното е, когато медиите разберат за случаи на насилие веднага да сигнализират институциите, а не да бързат да си направят репортажа. Да посочват максимум до два факта за лицето и да се стараят да не подават толкова информация, че детето да бъде разпознато. Медиите трябва да спрат да внушават на обществото, че институциите не работят, защото това не е вярно”, обясни д-р Лилова. От ДАЗД посочиха още, че сигнали за насилие се приемат и на денонощния им телефон 116 111, където освен закрила, децата могат да разговарят с психолози. Деканът на Факултета по журналистика и масова комуникация към СУ „Св. Климент Охридски” доц. Теодора Петрова, която е домакин на дискусията заяви, че учат студентите на определени стандарти в професията, които вменяват защита на участниците в медиите. Според нея, за да се реши проблемът с насилието първо той трябва да бъде осъзнат като такъв от обществото. „Децата са една особена група, която има права, но другите са отговорни за тях и трябва да ги пазят. Медиите и обществото трябва да осъзнаят, че има проблем с насилието над и сред децата и е необходимо да говорим по този проблем. Ролята на медиите е много важна в превенцията и е важно да се говори и на родителите”, заяви доц. Петрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Шефът на ДАЗД Елеонора Лилова: Децата са подложени на нови форми на тормоз във виртуалния свят"}
{"url": "https://trud.bg/%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8%d1%8f-%d0%bf%d0%be%d0%b8%d1%81%d0%ba%d0%b0-%d0%be%d1%82%d0%bd%d0%b5%d0%bc%d0%b0%d0%bd%d0%b5-%d0%bd%d0%b0-%d0%b8%d0%bc%d1%83%d1%89/", "text": "Комисията за противодействие на корупцията и за отнемане на незаконно придобитото имущество (КПКОНПИ), известна още като звено „Антикорупция“, е внесла вчера иск в Софийски градски съд за отнемане на имущество на бившия министър на икономиката, енергетиката и туризма Трайчо Трайков в размер на 2 372 004 лева. Наложените обезпечителни мерки са 1 586 693 лева, които включват имоти и финансови инструменти, включително и при инвестиционен посредник. Възраженията на Трайков са били разгледани от комисията, като в по-голямата им част не са били приети, съобщава  , позовавайки се на източници от КПКОНПИ. Делото вече е разпределено на 4-ти състав – Гражданско отделение. Бившият министър на икономиката и бивш кандидат за президент попадна под ударите на закона след проверка, започнала в началото на 2017 г. Комисията откри несъответствие между декларираните доходи и активи, и реалните му приходи Антикорупционната комисия е проверила имуществото и доходите на Трайков през последните 10 г. До момента на Трайков бе наложен запор на 1/2 от апартамент, ателие, дворно място, паркомясто, акции, както и влогове и депозити. Трайков попадна в полезрението на прокуратурата заради обвинението за приватизация на по-ниска от пазарната себестойност на държавната една трета от акциите на енергийния оператор ЕВН, докато той беше ресорен министър. Трайков бе обвинен за безстопанственост по делото за продажбата на 33% държавен дял в ЕВН. Заедно с него обвинени по това производство са бизнесменът Иво Прокопиев и бившият министър на финансите Симеон Дянков.    ", "date": "2018.11.16", "title": " „Антикорупция“ поиска отнемане на имущество за 2,3 млн. лева от Трайчо Трайков"}
{"url": "https://trud.bg/%d0%bc%d0%be%d1%80%d1%81%d0%ba%d0%b8%d1%8f%d1%82-%d0%b1%d1%80%d0%b0%d0%bd%d1%88-%d1%81%d0%ba%d0%be%d1%87%d0%b8-%d1%81%d1%80%d0%b5%d1%89%d1%83-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd/", "text": "С писмо до министъра на транспорта представители на Булсар, на Моряшкия професионален съюз и на Българската асоциация на морските капитани настояват за отмяна на обявената от 8 ноември обществена поръчка за 1.5 млн. лева на ИА“Морска администрация“ за осигуряване на спасителни плавателни съдове в района на Бургас. Това се налага, защото наличните средства на агенцията са недостатъчни за справяне с евентуална сериозна авария в наши води. Обществената поръчка е направена за една единствена фирма, която ще получи тези пари от държавата за двегодишно дежурство и само готовност да действа при евентуален инцидент, но не и с изискването корабите й да плават при тежки метерологични условия в открито море, обяви на пресконференция председателят на Моряшкия профсъюз Ивен Велков. Според него процедурата ще реши единствено въпроса с търговското спасяване – на имущество, а не решава въпроса за спасяване на човешки живот на море. Поставените условия за тяговата сила на влекачите елиминират от участие българските компании включително и БМФ. Защо държавата дава тези пари, когато с далеч по-малко средства може да стегне спасителните кораби „Перун“и „Мизар“, които стоят от 10 години закотвени на пристанището във Варна, пита шефът на Булсар к.д.п.Никифор Герчев, който преди дни получи първа награда при раздаване на морските Оскари за 2018 за цялостен принос в националното и световното морско спасяване. Единият кораб вече е извън регистрация, а другият извън експлоатация. „Перун“ може да качи на борда си 150 души, а при аварийна ситуация 500, годишните му разходи за издръжка са 200-250 000 лв., посочи капитанът. Освен това спасителният кораб-ветеран винаги е носил сериозни приходи от операциите, включително и международни, в които е участвал. Тези пари от закъсали кораби ще отиват сега в частни ръце, а се отваря още една ниша за тях покрай платформите за нефт и газ в Черно море, които плащат дебело за осигуряване на денонощна морска охрана, смята кап.Герчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Морският бранш скочи срещу обществена поръчка за спасителни кораби"}
{"url": "https://trud.bg/%d0%bc%d0%b0%d1%89%d0%b0%d0%b1%d0%bd%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8-%d1%81%d1%80%d0%b5%d1%89%d1%83-%d1%81%d0%ba%d1%8a%d0%bf%d0%b8%d1%82%d0%b5-%d0%b3%d0%be%d1%80%d0%b8%d0%b2/", "text": "Мащабни протести срещу цените на горивата започват във Франция. Утре се очаква цялата страна да бъде парализирана от демонстранти с автомобили. Демонстрации вече започнаха в повечето от големите градове. Организаторите на протестите от днес раздават брошури с планираните за блокади места, за да не страдат гражданите, тръгнали на път, предаде  . Цените на горивата са се увеличили с 20 процента за една година, като литър дизел струва евро и половина. Най-засегнати от поскъпването са превозвачите и пенсионерите.", "date": "2018.11.16", "title": " Мащабни протести срещу скъпите горива във Франция\t\t\t"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d0%b2-%d1%82%d0%b5%d0%bd%d0%b8%d1%81%d0%b0-%d0%bd%d1%8f%d0%bc%d0%b0%d0%bc%d0%b5-%d0%bd%d0%b0%d1%87%d0%b0%d0%bb%d0%bd%d0%b8%d1%86%d0%b8/", "text": "Роджър Федерер нанесе психологически удар по Новак Джокович и Александър Зверев, които наскоро се оплакаха, че календарът в тениса става все по-натоварен. Според сърбина и германеца играчите имат нужда от по-дълга почивка, но ветеранът не мисли така. „ Не знам защо се говори, че някои турнири трябва да отпаднат, кой иска това? – заяви Маестрото от Швейцария. – По-добре би било всеки играч да седне с екипа си какво натоварване би могъл да понесе и да прецени в кои турнири да участва. Хубавото за нас тенисистите е, че нямаме началници и това е огромна привилегия. Аз мога още утре да отида на ваканция и никой няма да ме спре, макар че на много хора няма да им хареса. А ако се контузя, ще мога да разчитам, че когато съм възстановен, ще има турнири, на които да играя.“ Федерер обаче няма никакво намерение да почива преди последния възможен момент от сезона. Маестрото надигра с 6:4, 6:3 Кевин Андерсън  ( ЮАР )  и зае първо място в група „Лейтън Хюит“ на АТП финалите в Лондон. Така той се присъедини към южноафриканеца на полуфиналите, където двамата очакват лидерите от група „Гуга Куертен“. Един от тях със сигурност е Джокович, който късно снощи игра с Марин Чилич  ( Хърватия ).", "date": "2018.11.16", "title": " Федерер: В тениса нямаме началници"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-100-%d0%b3%d1%80%d0%b0%d0%bc%d0%b0-%d0%b7%d0%bb%d0%b0%d1%82%d0%be-%d0%be%d1%82-%d0%b6%d0%b8%d0%bb%d0%b8%d1%89%d0%b5/", "text": "Неизвестни крадци обраха жилище в град Велики Преслав, тръгнаха си със солидна плячка, сред която и 100 грама златни накити. Жилището в блок на шестия етаж на ул.“Симеон Велики“ е било отключено. Освен бижутата на 49-годишната собственичка, липсват и два преносими компютъра, сумата от 600 лева, както и други вещи. По данни на жената, кражбата най-вероятно е станала за времето от 19 часа в сряда до 8 часа сутринта в четвъртък, когато заварила липсите. Вероятно отсъствието на домакините е улеснило крадците. Криминалисти са извършили оглед и по случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Откраднаха 100 грама злато от жилище"}
{"url": "https://trud.bg/%d1%82%d0%b0%d0%b9%d1%81%d1%8a%d0%bd-%d1%84%d1%8e%d1%80%d0%b8-%d0%b1%d0%b5%d0%b7-%d1%81%d0%b5%d0%ba%d1%81-%d1%82%d1%80%d0%b8-%d0%bc%d0%b5%d1%81%d0%b5%d1%86%d0%b0/", "text": "Тайсън Фюри явно взима насериозно мача с шампиона на Световния боксов съвет  (WBC)  Дионтей Уайлдър. Краля на циганите дори не правил секс три месеца преди мача, който е на 1 декември. „ Трябва да запазя своето шесто чувство за опасност – обясни британецът, на когото сексуалното въздържание не пречи да сваля килограми с невероятна скорост. – Не искам нищо да ми попречи да вляза напълно подготвен в боя, защото това е битка между големи мъже. Ясно е, че в един момент ще се ударим един друг, но с нашата мощ може да се стигне и до мозъчни увреждания.“ Американецът пък постави съперника си над Антъни Джошуа, който държи останалите 4 пояса в тежка категория. „ Явно Джошуа няма сърце и манталитет да покаже на света, че е най-добрият – смята Бронзовия бомбардировач. – Затова мога да кажа, че двамата с Фюри сме най-добрите. Мисля, че Джошуа е четвърти, пред него поставям и Луис Ортис.“ Междувременно Флойд Мейуедър призна, че планираният му мач с японския кикбоксьор Теншин Насукава все пак ще се състои. Преди време Богаташчето се отметна от обещанието си да излезе срещу младока на 31 декември в Япония с обяснението, че се бил объркал. „ Все пак ще има мач, но той ще е по-скоро демонстративен – добави 41-годишният американец. – Ще е в три рунда по три минути, общо девет. Няма да е официален, но ще е най-скъпоплатеното шоу изобщо. Само от промоцията му правя седемцифрена сума. Ще е по правилата на бокса, няма да има ритници.“ Мейуедър е съгласен и на бой с шампиона в  UFC  Хабиб Нурмагомедов, но държи да е на боксовия ринг. „ Той ме иска в клетката, но кога е правил деветцифрена сума в клетката – заяви Флойд. – А аз съм я правил на ринга. Не аз го търся, а той мен, така че трябва да е по моите правила.“", "date": "2018.11.16", "title": " Тайсън Фюри без секс три месеца"}
{"url": "https://trud.bg/%d0%bd%d0%b0%d0%b4-12-%d0%bc%d0%b8%d0%bb%d0%b8%d0%be%d0%bd%d0%b0-%d1%81%d0%b0-%d0%b1%d0%b8%d0%bb%d0%b8-%d1%87%d0%b0%d1%81%d1%82-%d0%be%d1%82-%d1%81%d0%be%d1%84%d0%b8%d1%8f-%d1%81/", "text": "Над 1,2 милиона души са се включили в събитията от инициативата „София – Европейска спортна столица“, обяви столичният кмет Йорданка Фандъкова. Тя бе гост на спектакъла в кино „Люмиер“, с който бе отбелязан краят на кампанията за 2018-а. „ За тези четири години бяха организирани над 460 събития, фестивали и спортни празници, в които се включиха като зрители, участници и гости над 1,2 милиона души – заяви Фандъкова. – Длъжни сме да продължим и да осигурим на софиянци и на гостите на града повече възможности за активен и здравословен начин на живот.“ Сред гостите освен куп легенди на българския спорт, беше и  Джан Франко Лупатели, основател и президент на организацията на европейските градове и столици на спорта ACES EUROPA. „ Вие бяхте отличници и взехме решение да обявим София за постоянен носител на титлата, което се случва за първи път в историята – заяви италианецът. – В резултат на успешната кампания членът на Управителния борд на ACES EUROPA Анатоли Илиев става координатор на Балканите, а София – град, ръководещ дейността на проекта в целия регион.“", "date": "2018.11.16", "title": " Над 1,2 милиона са били част от „София – спортна столица“"}
{"url": "https://trud.bg/%d0%bf%d1%8a%d1%82%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b7%d0%b0%d1%81%d0%b8%d0%bb%d0%b2%d0%b0-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%b2-%d1%80%d0%b5%d0%bc/", "text": "Екипи на ОДМВР- София продължават с подпомагането на трафика в ремонтираните участъци на „Тракия“ и „Хемус“. Това съобщиха от пресслужбата на МВР. Във връзка с предстоящите почивни дни и въведените временни организации за безопасността на движението по автомагистралите „Тракия“ и „Хемус“ се създава следната организация за подпомагане на движението на моторни превозните средства в ремонтираните участъци със съдействието на служители на сектор „Пътна полиция“ при ОДМВР-София и допълнително поставено информационно знаково стопанство, както и вертикална маркировка за насочване на автомобилния трафик: На 16 ноември, на АМ 1 „Тракия“ в участъка 17- 20 км и 37- 40 км в посока Пловдив, се създава реверсивно движение в две ленти за движение в една посока, като лента за движение на моторни превозни средства е обособена и лентата за аварийно спиране. Същото се отнася и за 18 ноември, но в посока София. На гореспоменатия участък са разположени екипи на сектор „Пътна полиция“ за оказване на съдействие и подпомагане на трафика. На 16 ноември, на АМ 2 „Хемус“, в участъка на 31 км преди ПТ „Витиня“ в посока Варна, се създава затруднение на движението на моторни превозни средства, поради факта, че в тунела са обособени по една лента за движение в двете посоки, което е предпоставка за образуване на колони изчакващи МПС, поради което на място е разположен автопатрул за подпомагане и съдействие. На 18 ноември, в района на 41 км преди ПТ „Ечемишка“ в посока София, се обособява стесняване на лентите на движение с допълнителна вертикална маркировка /бализи/, като периодично движението на моторни превозни средства временно се спира от служители на сектор „Пътна полиция“ ОДМВР- София, с цел недопускане създаването на предпоставки за престой вътре в тунелите „Ечемишка“ и „Топли дол“, тъй като това обстоятелство може да създаде задимяване в тръбите на тунелите и да предизвика пътнотранспортни произшествия. Водачите да имат предвид, че на АМ „Хемус“, с изключение на участъка между 16 и 19 км в района на виадукт „Елешница“, няма обособена лента за аварийно спиране, т.е. движението на моторни превозни средства се извършва в три ленти. Поради въведените ограничения на движението е възможно образуването на колони от изчакващи автомобили, поради което, наближавайки горепосочените пътни участъци, водачите следва да се движат с повишено внимание и със скорост, позволяваща безаварийно спиране. ОДМВР- София информира, че ще бъде прилагана нулева толерантност към всички нарушители, които с рисковото си поведение на пътя застрашават своята безопасност и тази на останалите участници в движението.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " „Пътна полиция“ засилва контрола в ремонтираните участъци на магистралите „Тракия“ и „Хемус“"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d1%81%d0%b5-%d0%b1%d0%be%d1%80%d0%b8-%d0%b7%d0%b0-%d0%b1%d1%80%d0%be%d0%bd%d0%b7/", "text": "София Георгиева се класира за схватката за бронза в категория до 65 кг при жените на световното първенство по борба до 23 г. в Букурещ. В репешажите българката надви с 11:0 Мария Габриела  (Румъния), а късно снощи бе срещата за отличието с  Ирина Коладенко  (Украйна). Победа и три загуби записаха състезателите ни в свободния стил. Димитър Иванов започна със 7:0 над Едеми Болквадзе (Грузия) при 65-килограмовите, но след това отстъпи с 1:12 на Ислам Дудаев (Русия).  Михаил Георгиев (70 кг) падна с 2:9 от Олексий Борута  (Украйна), а  Енгин Исмаил (79 кг) загуби с 2:5 от Нина Кенчадзе  (Грузия).", "date": "2018.11.16", "title": " Георгиева се бори за бронз"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d1%83%d1%81%d0%b8%d0%bb%d0%b8%d1%8f%d1%82%d0%b0-%d0%bf%d0%be-%d0%b2%d0%ba%d0%bb%d1%8e%d1%87%d0%b2%d0%b0%d0%bd/", "text": "Имаме намаляване на децата, които напускат българските училища, поради отпътуване в чужбина на родителите им. Тази тенденция отбеляза образователният министър Красимир Вълчев при посещението си в община Смядово, Шуменско в петък. Преди броят им е бил 10-12 000 годишно, сега са около 8 000. Има обаче и епизодична миграция на отиващи и връщащи се у нас. Работата на групите, които работят за оставане на децата в клас трябва да продължи, а усилията да са върху ежедневната посещаемост. По думите на министъра децата, които се записват отново в училище, остават рискови. „Над 60 000 са тези, за които трябва да се полагат комплексни грижи от различни институции, за да се осигури ежедневно присъствие. И сега във всички области имаме поне едно училище, което е проблемно от гледна точка на ежедневната посещаемост и екипите ходят често в домовете да убеждават родителите, да видят дали децата са наистина болни и защо не са в училище“, каза министърът. Той отчете броя на прибраните в клас деца от старта на механизма – 24 000 деца са били включени миналата година, 2 000 отпаднали повторно. Тази година още 9 000 са включени, т.е. всичко 31 000 деца допълнително в класните стаи. В същото време училищата напускали други деца, които са били вътре и основният теч е към чужбина. Няма класация коя община или училище в страната се е справило най-добре, но в момента се изработва система от показатели, която да мери напредъка, в това число и за обхващането на децата. Новината за нов ръст на учителските заплати е повишил интереса към преподавателската работа, отчете министърът. Имало повишен брой кандидат-студенти за педагогически специалности, както и интерес към следдипломните квалификации за учителска правоспособност. Също към учителската професия се завръщат и хора, завършили педагогика, но които никога не са преподавали. Важно е да се подберат най-добрите педагози. „Няма по-важно от добрия и мотивиран учител. Той е основният фактор за качествено образование. Това сме казали и с бюджета, и с намерението си да увеличим възнаграждането“, посочи министърът. В град Смядово той посети СУ „Св.Св.Кирил и Методий“ и още в коридора се впечатли от редицата шкафчета за облекчение тежестта на детските раници. „Губят ли си ключовете?“, заинтересува се министърът. После се изненада приятно, че цял клас първокласници го посрещнаха с таблети на чиновете и му обясниха, че така се учи по-интересно. Министърът проведе среща и с педагози и отбеляза, че в Смядово общината е направила всичко възможно за учебните заведения. Както „Труд“ писа, кметстовото поема и разходите за шофьорските курсове на редовно посещаващи клас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.16", "title": " Министър Вълчев: Намалява миграцията на ученици в чужбина, но имаме 60 000 рискови деца\t\t\t"}
{"url": "https://trud.bg/%d0%bb%d0%b5%d1%81%d0%bd%d0%b0-%d0%b8-%d1%82%d1%80%d1%83%d0%b4%d0%bd%d0%b0-%d0%bf%d0%be%d0%b1%d0%b5%d0%b4%d0%b0-%d0%b7%d0%b0-%d0%b1%d0%be%d0%ba%d1%81%d1%8c%d0%be%d1%80%d0%ba%d0%b8%d1%82%d0%b5/", "text": "И двете българки спечелиха вчерашните си боеве на световното първенство по бокс на жени в Делхи  (Индия). Севда Асенова започна ударно участието си в категория до 48 кг и преби с 5:0 съдийски гласа Марине Кармело Угарте (Австралия). Така тя си осигури участие на осминафиналите, където ще срещне Мадока Уада  ( Япония ). Доста по-трудно дойде успехът на Деница Елисеева при 60-килограмовите. Българката започна силно срещата с Райкона Кодирова (Узбекистан), но в последния рунд започна да се огъва пред отчаяните атаки на съперничката. В крайна сметка съдиите й дадоха победа с 3:2  ( 29:28, 28:29, 29:28, 28:29, 29:28 ).  Днес участието си започва и Станимира Петрова  (57 кг), а нейна съперничка е Риана Риос (САЩ).", "date": "2018.11.16", "title": " Лесна и трудна победа за боксьорките"}
{"url": "https://trud.bg/%d0%ba%d1%8e%d1%81%d1%82%d0%b5%d0%bd%d0%b4%d0%b8%d0%bb%d1%81%d0%ba%d0%b8%d1%8f%d1%82-%d1%81%d1%8a%d0%b4-%d0%be%d1%82%d0%bb%d0%be%d0%b6%d0%b8-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5/", "text": "Следващото заседание по делото за отнемане на имущество, придобито от престъпна дейност от Ангел Христов и Пламен Галев, известни като Братя Галеви, ще бъде на 18 март 2019 г. Това стана ясно на днешното съдебно заседание, на което беше изслушана икономическата експертиза, съобщиха от комисията „Антикорупция“. Съдът прие възражението на процесуалния представител на КПКОНПИ, че вещите лица са пропуснали в анализа разходите за имението в Ресилово. Според внесения от КПКОНПИ иск, бизнесмените, известни като братя Галеви, са финансирали изграждането на имота, който формално е собственост на кипърска офшорка. От страна на Комисията беше направено и възражение за прекомерност на исканите от вещите лица хонорари. Процесуалният представител на Комисията направи възражение по недопустимост на представени на днешното заседание счетоводни документи на офшорна компания, която няма свой процесуален представител. Книжата бяха представени от адвокат на друга офшорна компания. В началото на заседанието съдът остави без уважение искането на един от адвокатите делото да бъде спряно, както и да бъде отправено преюдициално запитване по него до Съда на Европейския съюз.", "date": "2018.11.16", "title": " Кюстендилският съд отложи делото срещу братя Галеви за март"}
{"url": "https://trud.bg/8-%d0%b6%d0%b5%d1%80%d1%82%d0%b2%d0%b8-%d0%b8-%d1%82%d0%be%d1%82%d0%b0%d0%bb%d0%b5%d0%bd-%d1%85%d0%b0%d0%be%d1%81-%d0%bf%d0%be-%d0%bf%d1%8a%d1%82%d0%b8%d1%89%d0%b0%d1%82%d0%b0-%d0%b2-%d1%81%d0%b0/", "text": "Първите снеговалежи в САЩ, които паднаха в сряда и четвъртък в североизточната част на страната и в редица централни райони, убиха най-малко осем души. Според местните власти осем души са загинали при пътнотранспортни произшествия на заснежени или заледени магистрали: трима в Арканзас, двама в Мисисипи, по един в Мериленд, Охайо и Индиана, пише  . В Мисисипи автобус се обърна и 46 пътници трябваше да потърсят медицинска помощ, като две жени не са могли да бъдат спасени. Сняг падна върху огромна площ, в която живеят 80 милиона души. Дебелината на снежната покривка в някои области достигна 20 сантиметра. На много места има повредени електропроводи. Около 300 000 американци останаха без електричество, включително във Вирджиния, Охайо, Кентъки и Индиана. Поради лошото време авиокомпаниите анулираха почти 1 600 полета, главно в района на Ню Йорк. Други 8 000 полета са отложени. Ето как изглеждаше автогара в Ню Джърси, след като движението на автобусите беше спряно:", "date": "2018.11.16", "title": " 8 жертви и тотален хаос по пътищата в САЩ след първия сняг (ВИДЕО, СНИМКИ)"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b5%d0%b4%d0%b8%d0%bd-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d1%82%d1%80%d1%8f%d0%b1/", "text": "Среща между министър-председателя и президента на България е нещо нормално и дори наложително в момента. Не е нормално обаче българският президент да не иска да приеме финансовия министър, председателя на бюджетната комисия и НСОРБ. Това заяви пред журналисти в Раковски председателят на ПГ на ГЕРБ и зам.-председател на партията Цветан Цветанов. Председателят на ПГ на ГЕРБ сподели своето учудване на какво основание е била направена срещата между Румен Радев и цялото ръководство на БСП за представянето на един бъдещ проект, при положение, че самият президент твърди, че той се намира едва в края на законотворческия процес. „Един президент трябва да е независим, а Румен Радев много ясно вече се позиционира при БСП“, коментира Цветанов. По думите му всички български президенти досега са правили поне по 2-3 обръщения на година към народните представители в парламента, но за две години Румен Радев няма нито едно такова. „Това обръщение е знак на уважение към институцията Народно събрание и народните представители в нея“, отбеляза той. Цветан Цветанов бе категоричен, че ГЕРБ и правителството на Бойко Борисов през годините са показали, че при всяко едно съмнение за корупция са подкрепяли реализирането на цялостно разследване по случая. „Такова съмнение имаше и при процедурата по избор на нов тип бойни самолети. Имаше съмнения за опорочаване на процедурата и вземане на еднолично решение в полза на една фирма. Затова ние направихме анкетна комисия с представители на всички политически групи в Народното събрание. Тя установи, че в последния момент е въведен допълнителен критерий, който не кореспондира с решението на българския парламент“, обясни председателят на ПГ на ГЕРБ и допълни, че сега във финалната част на процедурата участват вече няколко фирми. По темата със законопроекта за промени в Закона за вероизповеданията, Цветанов уточни, че при неговото изготвяне се е търсил политически консенсус и е трябвало да се отговори на притесненията на всички вероизповедания. „Направихме компромис в името на обществения интерес и за да гарантираме, че държавата ще финансира вероизповеданията и ще пресече външно влияние и проповядване на радикализъм“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.16", "title": " Цветан Цветанов: Един президент трябва да е независим, а Румен Радев много ясно вече се позиционира при БСП"}
{"url": "https://trud.bg/%d0%bc%d0%b7-%d0%ba%d1%83%d0%bf%d1%83%d0%b2%d0%b0-280-%d0%bd%d0%be%d0%b2%d0%b8-%d0%bb%d0%b8%d0%bd%d0%b5%d0%b9%d0%ba%d0%b8-%d0%b7%d0%b0-383-%d0%bc%d0%bb%d0%bd-%d0%bb%d0%b5%d0%b2%d0%b0/", "text": "Два договора за доставка на нови линейки на обща стойност 38 300 640 лв. с ДДС. ще подпише Министерство на здравеопазването в понеделник, 19 ноември. След провеждане на процедура по реда на ЗОП фирмата „СОФИЯ ФРАНС АУТО“ АД е определена за изпълнител на обществената поръчка за доставка на линейки по двете обособени позиции, съобщиха от ведомството. Договорите са за доставка, гаранционно и сервизно обслужване на 95 броя линейки тип С и 185 броя линейки тип В, с включено медицинско оборудване и медицинска апаратура. Закупуването на медицинските превозни средства е в изпълнение на Договор за предоставяне на безвъзмездна финансова помощ № BG16RFOP001-4.001-0001 от 23.10.2018 г. по Проект № BG16RFOP001-4.001-0001-С001 „Подкрепа за развитие на системата за спешна медицинска помощ“ и се осъществява с финансовата подкрепа на Оперативна програма „Региони в растеж“ (ОПРР) 2014-2020, съфинансирана от Европейския съюз чрез Европейския фонд за регионално развитие (ЕФРР)  ", "date": "2018.11.16", "title": " МЗ купува 280 нови линейки за 38,3 млн. лева\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d1%85%d0%b0%d0%b9%d0%b4%d0%b5-%d1%81%d0%b5%d0%b3%d0%b0-%d0%b4%d0%b0-%d0%b2%d0%b8%d0%b4%d0%b8%d0%bc-%d1%81%d0%bb/", "text": "Моето лично решение е да   в качеството си на вицепремиер в коалиционното управление на ГЕРБ и „Обединени патриоти“, заяви Валери Симеонов на брифинг в Министерския съвет. Не ми е казал Борисов, сам взех решението, след като се консултирах с моята парламентарна група и коалиционни партньори, обясни Симеонов. Причините са продължаващата медийна кампания, особено в последните два дни, по повод изявлението ми за протести пред Министерския съвет – мотивира се той – Продължението на кампанията вече поставя акцент не върху мен, а и  , пак с частично публикуване на изказвания. От тази медийна кампания се възползват определени политически сили и се удря върху авторитета на правителството, което се превръща в пречка за нормалното функциониране на управлението, подчерта Симеонов. Определям управлението като изключително успешно, едно от най-успешните. Тежа като воденичен камък и не мога да си позволя да тежа на управлението, допълни той. Не ми е детската мечта да бъда вицепремиер и съм заел този пост по настояване на моите партньори да бъда гарант в правителството, напомни Симеонов. Към настоящия момент считам, че е най-правилната постъпка от морална гледна точка и за да не създавам пречки на управлението, обобщи той. Хайде сега да видим, след като си подадох оставката, с какви основания ще продължават протестите, попита Валери Симеонов. Борбата продължава, основанието за радост у моите опоненти е преждевременно, завърши той. Премиерът Бойко Борисов е приел подадената оставка, съобщиха от правителствената информационна служба.            ", "date": "2018.11.16", "title": " Валери Симеонов: Хайде сега да видим, след като си подадох оставката, с какви основания ще продължават протестите\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%82%d1%83%d1%80%d1%86%d0%b8%d1%8f-%d0%b8-%d1%80%d1%83%d1%81%d0%b8%d1%8f-%d1%81-%d0%be%d0%b1%d1%89-%d0%bf%d1%80%d0%be%d0%b5%d0%ba%d1%82-%d0%b7%d0%b0/", "text": "Развитието на круизния и гастрономическия туризъм е от съществено значение за диверсифицирането на туризма в Черноморския регион. Това бе сред темите на разговор между министъра на туризма Николина Ангелкова и генералния секретар на Организацията за черноморско икономическо сътрудничество (ЧИС) Майкъл Христидес, съобщиха от МТ. Двустранната среща се състоя в рамките на втория Международен конгрес на световните цивилизации и историческите маршрути, който вчера и днес се провежда в София и е организиран от Световната организация по туризъм (СОТ) към ООН. Ангелкова и Христидес изразиха удовлетворение, че България, Турция и Русия ще работят съвместно по реализиране на проект за популяризиране на гастрономическия туризъм в региона на Черно море. Първият етап на проекта е събиране на статистическа информация, в която да бъдат представени между 250 и 300 характерни ястия от държавите от Черноморския регион. Втората фаза е организиране на Дни на гастрономията в четири европейски столици на държави членки на ЧИС. Ще бъдат организирани специфични събития в областта на гастрономическия туризъм. Христидес информира, че през 2019 г. ЧИС ще участва в мащабна инициатива за популяризиране на круизния туризъм в Черно море. Възраждането на круизния туризъм в Черно море е един от основните приоритети на ЧИС. Двете страни обсъдиха и реализацията на проект в областта на филмовия туризъм. Гърция е координатор на проекта, а България ще бъде един от основните партньори. Страната ни разполага с много опит в този туристически подсектор и е предпочитана дестинация, защото е популярна с реализирането на мащабни филмови продукции. Коментирана бе възможността за създаване на „Награди за най-добри „start up” компании в областта туризма в региона на ЧИС”. Концепция на проекта ще бъде изготвена съвместно от Постоянния секретариат на ЧИС и мрежа от университети от държавите членки на организацията, които впоследствие ще бъдат включени в журито на наградите. Планира се инициативата да стартира през 2019 г.", "date": "2018.11.16", "title": " България, Турция и Русия с общ проект за гастрономически туризъм в региона на Черно море"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-22-%d0%b3%d0%be%d0%b4%d0%b8%d1%88%d0%b5%d0%bd-%d0%b4%d0%b0-%d0%b4%d1%80%d0%b0%d1%81%d0%ba%d0%b0-%d0%bf%d0%be-%d0%bf%d0%b0%d0%bc%d0%b5%d1%82%d0%bd%d0%b8%d0%ba/", "text": "Полицаи задържаха 22-годишен мъж, пръскал със спрей по Паметника на Съветската армия в София, съобщиха от пресслужбата на ОД на МВР София. На 15 ноември, малко след 23 часа, служители на СДВР засекли вандалските действия чрез камери за видеонаблюдение. Незабавно насочените полицейски екипи задържали на място 22-годишен столичанин, автор на деянието. Той бил задържан с полицейска мярка до 24 часа, а по случая – образувано бързо производство. След доклад на събраните материали в Софийската районна прокуратура, задържаният е привлечен като обвиняем за престъпление по чл. 325 от НК. Наложена му е мярка за неотклонение „задържане под стража“ за срок до 72 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.11.16", "title": " Спипаха 22-годишен да драска по паметника на Съветската армия в София, арестуваха го (СНИМКИ)"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-11-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d1%87%d1%83%d0%b6%d0%b4%d0%b5%d0%bd%d1%86%d0%b8-%d0%b2-%d0%b3%d0%be%d1%80%d0%b0%d1%82/", "text": "11 незаконно пребиваващи чужденци са установени от служители на РУ- Елин Пелин, съобщиха от пресслужбата на ОД на МВР София. Около 7.30 часа на 15 ноември в РУ- Елин Пелин бил получен сигнал за група от няколко души с вид на мигранти, забелязани в гората в посока вилна зона „Побит камък“. Изпратените на място полицейски служители установили 11 чужденци от мъжки пол /трима пълнолетни и осем непълнолетни/ без документи за самоличност, които били отведени в районното управление за установяване на самоличност. При проведените с тях беседи от служители на група „Миграция“ към областната дирекция 10 от тях са се представили като граждани на Афганистан и един- на Ирак. Чужденците са настанени в специализирани домове. По случая е регистрирана преписка, работата по която продължава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Задържаха 11 нелегални чужденци в гората край Елин Пелин"}
{"url": "https://trud.bg/%d0%b4%d0%be-15-%d0%bc%d0%bb%d0%bd-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d0%be%d0%b2%d0%b0%d0%bb%d1%8f-%d0%b3%d1%80%d0%b8%d0%bf%d1%8a%d1%82/", "text": "Внесени са 7 хил. допълнителни дози В рамките на един сезон грипните вируси повалят между 300 хил./350 хил. българи и 1 млн./1,5 млн. души в зависимост от интензивността на разпространение на заболяването. Това обясни главният държавен здравен инспектор д-р Ангел Кунчев пред „Труд”. По думите му до момента около 140 хил. дози противогрипни ваксини, които са били доставени на пазара, вече са изчерпани. Един от производителите е внесъл 20 хил. дози по-малко от миналата година, друг обаче е успял да ни осигури допълнително 7 хил. ваксини, поради което все още е възможно в някои аптеки да се намери препаратът. Тази година той е 4-валентен и съдържанието му отговаря на щамовете, които се очаква да циркулират – Сингапур, Колорадо, Мичиган и Пукет. Според специалистите трябва да побързаме с имунизацията и е недопустимо ваксинопредотвратими болести да продължават да отнемат човешки животи в 21 век или да водят до тежки усложнения. Моментът все още е подходящ за поставяне на препарата. Добре е това да стане през следващите 20 дни до месец, обясни д-р Кунчев. У нас заболеваемостта все още е ниска и няма изолиран грипен щам. Припомняме, че от 2019 година пенсионерите на и над 65-годишна възраст ще имат право на безплатно поставяне на противогрипна ваксина. За целта са заделени 10 млн. лв. от бюджета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " До 1,5 млн. българи поваля грипът\t\t\t"}
{"url": "https://trud.bg/%d0%bd%d0%b0%d1%81%d1%80%d0%be%d1%87%d0%b8%d1%85%d0%b0-%d0%bf%d1%80%d0%be%d1%86%d0%b5%d1%81-%d0%b7%d0%b0-%d0%b1%d1%83%d0%bd%d0%b3%d0%b0-%d0%b1%d1%83%d0%bd%d0%b3%d0%b0-%d0%bf%d0%b0%d1%80%d1%82%d0%b8/", "text": "Бившият италиански премиер Силвио Берлускони отива на съд за предполагаем подкуп на свидетел да даде фалшиви показания за известните като бунга-бунга партита, организирани в миналото от политика, предаде АФП. Съдия в южния град Бари насрочи в петък първото изслушване на свидетеля за 4 февруари 2019 г. Случаят датира от 2008-2009 г., когато младият и амбициозен бизнесмен Джампаоло Тарантини ескортирал момичета за купоните на Берлускони в резиденциите му в Рим и Сардиния. В момента Тарантини обжалва 8-годишна присъда за доставяне на проститутки за милиардера и експремиер. Подозира се, че Берлускони му е платил стотици хиляди евро, за  да си мълчи за по-пикантните подробности от бунга-бунга партитата. Самият медиен магнат никога не е отричал плащанията, но казва, че те били помощ за приятел в нужда. “Уверени сме, че Берлускони веднага ще бъде оправдан”, каза адвокат на политика.", "date": "2018.11.16", "title": " Насрочиха процес за бунга-бунга партитата\t\t\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b8-%d1%84%d1%80%d0%b0%d0%bd%d1%86%d0%b8%d1%8f-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d0%b5%d0%b4%d0%b8%d0%bd/", "text": "Правителствата на Германия и Франция постигнаха консенсус по въпроса за създаване на единен бюджет на еврозоната, съобщава Spiegel. Министрите на финансите Олаф Шолц и Бруно льо Мейр в понеделник трябва да представят съответстващата концепция в Еврогрупата. Единният бюджет трябва да бъде създаден в рамките на следващия бюджетен период на Европейския съюз. Бюджетното планиране в ЕС се прави за седемгодишни периоди. Текущият бюджетен период заема времето от 2014 до 2020 година. Следващият ще започне през 2021 година. Проектът се отнася към реформите, които бяха предложени по-рано от президента на Франция Еманюел Макрон. До сега реакцията на Берлин на неговата инициатива за реформиране на еврозоната беше по-скоро сдържана. Канцлерът Ангела Меркел, в хода на изказване в Европарламента във вторник, засегна единствено въпроса за създаване на единна армия на ЕС от предложенията на френския лидер, но не каза нищо по повод идеята му за реформи в еврозоната.    ", "date": "2018.11.16", "title": " Германия и Франция се разбраха за единен бюджет на Еврозоната"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%b2-%d0%bf%d0%b5%d1%80%d0%bd%d0%b8%d0%ba-%d0%bf%d0%b0%d0%ba-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%bc/", "text": "Блокирано е движението по автомагистрала „Люлин“ при пътен възел „Даскалово“ заради протест срещу цените на горивата. Малко преди 19.00 часа там са се събрали протестиращите, съобщи  . На мястото има полицейски екипи, като до момента няма данни за напрежение. Обходният маршрут е през Мало Бучино. Недоволните перничани промениха първоначалното си намерение да стоят пред сградата на общината в Перник и се качиха на аутобана. Протестът беше разделен, като част от недоволните се отправиха от кв. „Изток“ към центъра на града с автошествие, за което имат разрешение. Протестиращите отново настояват за по-висок стандарт на живот, обявяват се срещу „корупцията и ограбването на държавата“. Протестът се охранява от полиция и жандармерия. Очаква се блокадата на магистралата да продължи до 21.00 часа.", "date": "2018.11.16", "title": " Протестиращи в Перник пак блокираха магистрала „Люлин“"}
{"url": "https://trud.bg/%d0%b2%d1%8a%d0%b3%d0%bb%d0%b8%d1%89%d0%b0%d1%82%d0%b0-%d1%81-%d0%b5%d1%82%d0%b8%d0%ba%d0%b5%d1%82-%d0%b4%d1%8a%d1%80%d0%b2%d0%b0%d1%82%d0%b0-%d0%b4%d0%b0-%d1%81%d0%b0-%d1%81%d1%83%d1%85%d0%b8/", "text": "Депутатите приеха на първо четене промени в Закона за чистотата на атмосферния въздух Депутатите приеха на първо четене промени в Закона за чистотата на атмосферния въздух, с които се завишават изискванията за качеството на твърдите горива за битово отопление – предимно въглища и брикети. Дървесината ще трябва да е суха, за да не пуска вредни газове, а количеството сяра в брикетите ще бъде намалено. Ще има контрол при пускането им на пазара, съхранението и тяхното разпространение. Разширява се и санкционният режим към кметовете на общини. Всеки кмет, който не отчете намаление на превишенията на нормите на вредни вещества във въздуха или няма намаление на средногодишните замърсявания, ще бъде глобяван от 5 до 10 хил. лв., а при повторно нарушение глобата ще се удвоява. Освен заради мръсния въздух, промените в закона се налагат и заради санкции от Брюксел за това, че в 25 града у нас има завишени нива на серен диоксид и фини прахови частици. От дебата в парламента стана ясно, че повечето притеснения на експертите са свързани с това, че ако има по-високи изисквания за твърдото гориво, това може да се отрази негативно на джоба на хората, защото суровината неминуемо ще поскъпне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.16", "title": " Въглищата с етикет, дървата да са сухи\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: „Владетелите на света“ Голдман Сакс – Истинските господари.         Eмили Ратайковски: Обичайте телата си Британското бижу е по-секси от всякога. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Труд Уикенд – един вестник за два дни"}
{"url": "https://trud.bg/%d0%b1%d0%b0%d1%80%d1%81%d0%b0-%d0%bf%d0%b8%d1%82%d0%b0-%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%b8-%d0%b0%d1%80%d1%81%d0%b5%d0%bd%d0%b0%d0%bb/", "text": "Бъдещето на Осман Дембеле в „Барселона“ е повече от несигурно. Френският футболист, закупен само преди година и половина за 105 млн. евро, продължава да разваля дисциплината на „Камп Ноу“. Преди седмица нападателят пропуснал занимание на отбора без дори да предупреди, а в последствие се оправдал със силни болки в корема. След преглед на клубния доктор обаче се оказало, че 21-годишният талант лъже. А шефовете стигнали до истината – Дембеле играл цяла нощ на видеоигри с приятели, след което се успал за заниманието.  Според френското издание „Метро“, клубът ще се опита да продаде играча във Висшата лига, предлагайки го на „Ливърпул“ и „Арсенал“. Изпълнителният директор на каталунския гранд Пеп Сегура обаче отсече, че Дембеле остава на „Камп Ноу“.  „Той прави големи усилия да се адаптира – обясни шефът. – Признава проблемите си и поема в правилна посока.“  Думите му обаче могат да останат глас в пустиня, ако Дембеле продължи с издънките. По-рано тази година в Испания разкриха, че националът на „петлите“ не спазва и хранителен режим като предпочита да яде най-вече бургери. Селекционерът на „петлите“ Дидие Дешан на свой ред също призна, че е наясно със „слабите ангели“ на своя футболист. И докато в „Барса“ се чудят как да процедират с Дембеле, в Германия местен наемодател съди бившия играч на „Борусия“ (Дортмунд). Искът е за 20 000 евро, а причината – французинът е оставил куп щети в дома му преди да поеме към Испания.", "date": "2018.11.16", "title": " „Барса“ пита „Ливърпул“ и „Арсенал“ за Дембеле"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5%d1%82%d0%be-%d0%b2-%d1%87%d0%b5%d1%80%d0%bd%d0%be%d0%bc%d0%be%d1%80%d0%b5%d1%86-%d0%be%d0%bf%d0%b0%d1%81%d0%bd%d0%be-%d0%b7%d0%b0-%d0%b4%d0%b5%d1%86%d0%b0/", "text": "Училището в град Черноморец има нужд от спешен ремонт. За проблема е алармирала директорката на школото, която е потърсила срешна среща с омбудсмана на Бургаска област – Тодор Стамболиев. По стените на сградата имало пукнатини, някои от които с големина до 4 сантиметра, разказва директорката. Не ставало въпрос за напукване на мазилката, а за конструктивни промени, причинени от пропадане на постройката, в която ежедневно се обучават близо 30 деца, разпределени в две групи. Директорката, която по професия е строителен инженер, е посочила като доказателство на своята теза невъзможността да се отварят някои от прозорците в отделни помещения. Ситуацията в училището на Черноморец продължавала вече втора година, а на призивите на родителите за ремонт нямало отговор. Нуждата от бърза реакция е наложителна, а сградата трябва да бъде укрепена и ремонтирана, заключава омбудсманът на Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.16", "title": " Училището в Черноморец опасно за децата\t\t\t"}
{"url": "https://trud.bg/%d0%bf%d0%be%d1%81%d1%82%d0%b0%d0%b2%d1%8f%d1%82-%d0%ba%d1%8a%d1%89%d0%b8%d1%87%d0%ba%d0%b8%d1%82%d0%b5-%d0%b7%d0%b0-%d0%ba%d0%be%d0%bb%d0%b5%d0%b4%d0%bd%d0%be-%d0%bd%d0%be%d0%b2/", "text": "Започна монтирането на къщичките за традиционния Коледно-новогодишен базар в Благоевград. На площад „Георги Измирлиев“ ще бъдат поставени общо 12 съоръжения, в част от които ще се предлагат промишлени стоки, артикули с коледна тематичност, а в останалите храни и напитки, съобщиха от общината. Коледните къщички ще останат на площада до началото на януари 2019 година. Базарът се организира всяка година, като преместваемите обекти се отдават под наем чрез търг. Къщичките допълват празничното настроение в Благоевград паралелно с богатата коледна украса, която общината поставя традиционно, както в централна градска част, така и в кварталите на областния център. За предстоящите празници Община Благоевград е подготвила богата културна програма и много изненади за жители и гости на града.", "date": "2018.11.16", "title": " Поставят къщичките за Коледно-новогодишния базар в Благоевград"}
