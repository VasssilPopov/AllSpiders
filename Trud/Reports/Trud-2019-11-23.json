{"url": "https://trud.bg/%d0%b8%d1%80%d0%b0%d0%bd-%d0%bf%d0%be%d0%b8%d1%81%d0%ba%d0%b0-%d0%be%d1%82-%d1%80%d1%83%d1%81%d0%b8%d1%8f-%d0%be%d1%89%d0%b5-2-%d0%bc%d0%b8%d0%bb%d0%b8%d0%b0%d1%80%d0%b4%d0%b0-%d0%b4%d0%be%d0%bb%d0%b0/", "text": "Иран поиска от Русия допълнителен заем от 2 милиарда долара за проекти, свързани с изграждането на топлоелектрически и водноелектрически централи, жп линии и вагони за метрото. Това съобщи руският енергиен министър Александър Новак. По думите му Техеран е  поискал да бъде изпълнено обещание за руски заеми от 2015 година за общо 5 милиарда долара. До момента Русия е отпуснала 3 милиарда на ислямската република.", "date": "2019.11.23", "title": " Иран поиска от Русия още 2 милиарда долара заем"}
{"url": "https://trud.bg/%d0%bd%d0%be%d0%b2%d0%be-%d0%bf%d1%80%d0%b8%d0%bb%d0%be%d0%b6%d0%b5%d0%bd%d0%b8%d0%b5-%d0%bf%d1%80%d0%b0%d0%b2%d0%b8-%d1%81%d0%b5%d0%bb%d1%84%d0%b8-%d0%be%d1%82-%d1%81%d0%b0%d1%82%d0%b5%d0%bb%d0%b8/", "text": "Ново приложение ще позволява да се прави селфи от сателит, съобщава БГНЕС. Програмата Spelfie се свързва със спътници на „Еърбъс“, които ви правят снимка от надморска височина от около 640 км. Естествено, няма да е възможно да се направи фотос на лицето, но ще може да се заснеме определен вид мащабно събитие от космоса. Пример е неотдавнашната акция на екоактивисти в Бали, наречена „Действай сега“. Участниците се облякоха в бели роби и се подредиха на плаж, пълен с боклук под формата на букви. Потребителят ще получи снимката достатъчно бързо в същия ден. Около 50 спътника на „Еърбъс“ са в орбита. Създателите на приложението обясняват, че искат да увеличат информираността на хората за случващото се с планетата.", "date": "2019.11.23", "title": " Ново приложение прави селфи от сателит"}
{"url": "https://trud.bg/%d0%bf%d1%83%d1%82%d0%b8%d0%bd-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b0%d1%82%d0%b0-%d0%bf%d0%b0%d1%80%d1%82%d0%b8%d1%8f-%d1%82%d1%80%d1%8f%d0%b1%d0%b2%d0%b0-%d0%b4%d0%b0/", "text": "Руският президент Владимир Путин заяви, че управляващата партия трябва да служи на народа, а не да го управлява. С тези думи Путин се обърна към участниците в деветнайсетия конгрес на „Единна Русия“, . Владимир Путин вижда най-важната задача на управляващата партия в осигуряването на народната подкрепа за стратегиите за национално развитие, предаде БНР. Именно резултатите, постигнати в името на хората, а не с нищо неподкрепените думи и празни обещания, трябва да станат основен аргумент на партията  в предстоящите предизборни кампании на всички равнища, посочи той. Путин призова партийните активисти сами да решават проблемите по места, а не да чакат поредната пряка линия с негово участие. „Единна Русия“ никога не се е бояла от отговорността и трудните решения, необходими на страната. „Единна Русия“ е най-голямата и водещата политическа партия в страната и тя получи този статус, защото винаги на първо място е поставяла защитата на интересите на гражданите и интересите на нашата родина. Статусът на управляваща партия, на партия на властта, се състои не в това да властваш, а да чуваш народа и да му служиш. Смисълът на това служене е бъдещето на нашите граждани, на нашите деца, които вече са се родили и които ще се раждат в руските семейства“, изтъкна Путин. Премиерът и председател на „Единна Русия“  Дмитрий Медведев каза на свой ред че до парламентарните избори през 2021 година партията трябва да стане практически неуязвима за политическите си опоненти. Междувременно стана известно, че 51% от руснаците се обявяват за периодична смяна на управляващата партия. Това показват резултатите от сондаж на общоруския център за изучаване на общественото мнение, публикувани в навечерието на конгреса на „Единна Русия“.", "date": "2019.11.23", "title": " Путин: Управляващата партия трябва да служи на народа"}
{"url": "https://trud.bg/%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d0%b0%d0%ba%d0%be-%d0%bd%d0%b5-%d0%b1%d1%8f%d1%85-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b8-%d0%b0%d0%b7-%d0%b1/", "text": "Ако не бях президент и аз бих се изселил от своята страна, заяви президентът на Македония Стево Пендаровски на форум в Нови Сад, предаде  . Шансът да задържи младите хора в региона е страните от Западните Балкани да започнат да използват собствените си ресурси и да предложат автономни регионални инициативи, създавайки нещо като малък ЕС, заяви Пендаровски. „Те имат само един живот, всички имаме само един живот и никой не е луд да го прекара, докато преговаря с ЕС години наред, като средната заплата в страната е 400 евро. Ако не бях президент, аз самият бих се изселил от моята собствена страна “, каза Пендаровски. Според него Западните Балкани освен от икономическите проблеми страдат и от абсолютната зависимост от помощта на ЕС. „Ако не получим помощ от ЕС, все едно не знаем какво да правим. Трудно е да се отървем от този манталитет, въпреки че има изключения. Идеята и креативността на хората в региона не се използват дори в рамките на 10 процента “, казва Пендаровски. Припомняйки, че ЕС не одобри започването на преговорите за присъединяване, Пендаровски заяви: „Променихме името на страната, само за да стане част от ЕС, но Съюзът не го взе предвид и това е голям удар за всички хора в моята страна“.", "date": "2019.11.23", "title": " Пендаровски: Ако не бях президент и аз бих се изселил от Македония"}
{"url": "https://trud.bg/%d1%81%d0%b0%d1%89-%d0%b7%d0%b0-%d1%88%d0%bf%d0%b8%d0%be%d0%bd%d1%81%d0%ba%d0%b8%d1%8f-%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d1%81%d1%8a%d1%80%d0%b1%d0%b8%d1%8f-%d1%80%d1%83%d1%81%d0%b8/", "text": "Държавният департамент на САЩ излезе с реакция на шпионския скандал в Сърбия и призова страната да разследва шпионската афера, в която участва руски разузнавач. В съобщението се казва, че руското правителство се стреми към дестабилизиране на Европа. „Руското правителство се опитва да дестабилизира Европа с военен натиск, злонамерени компютърни дейности и злокачествено влияние в много страни, които са съюзници, партньори и приятели на Америка“, заяви говорител на Държавния департамент . „Разбрахме се с руското правителство на най-високо ниво: трябва да спрете дестабилизиращите си дейности по света“, заяви още той.", "date": "2019.11.23", "title": " САЩ за шпионския скандал в Сърбия: Русия се опитва да дестабилизира Европа"}
{"url": "https://trud.bg/%d0%ba%d1%8a%d1%81%d0%bc%d0%b5%d1%82%d0%bb%d0%b8%d1%8f-%d0%be%d1%82-%d1%81%d1%8a%d0%b5%d0%b4%d0%b8%d0%bd%d0%b5%d0%bd%d0%b8%d0%b5-%d1%81%d0%bf%d0%b5%d1%87%d0%b5%d0%bb%d0%b8-%d1%87%d0%b8%d1%81%d1%82/", "text": "Български спортен тотализатор организира специално събитие в град Съединение. Поводът бе връчването на ключовете за чисто нов автомобил, спечелен от жител на града, съобщиха от БСТ. Късметът му се усмихна в 84-ия тираж на „6 от 49“. Съединение се оказа град на големи късметлии. През март Петко Карабелов стана 100-ят тото милионер. Той грабна 2 375 357 лв. А от началото на годината петима късметлии от региона са подкарали чисто нови коли. Късметлията, който ще се радва на новото возило, е Георги Попов. Той редовно играе в игрите на СПОРТ ТОТО. Това обаче е най-голямата му печалба и е изкюлчително щастлив. Сподели, че ще подари колата на дъщеря си Райна Попова и семейството ѝ. „Тази печалба ще ни помогне да осъществим част от мечтите си. Една от тях е да обиколим България и да разгледаме всички забележителности, без да се притесняваме, че колата ни може да се развали по път“, разказа съпругата му. Мъжът ѝ пък допълни, че дори не е мечтал някога в живота си да притежава чисто нов автомобил.", "date": "2019.11.23", "title": " Късметлия от Съединение спечели чисто нов автомобил от тотото"}
{"url": "https://trud.bg/%d1%80%d0%be%d1%81%d0%b5%d0%bd-%d0%b1%d1%8a%d1%87%d0%b2%d0%b0%d1%80%d0%be%d0%b2-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%b3%d1%83%d0%b1%d0%b8-%d0%bc%d0%b8%d0%bb%d0%b8%d0%b0%d1%80%d0%b4/", "text": "Милиарди са загубите за бюджета през последните 10 години от манипулиране на софтуера за управление на продажбите в търговските облекти. Това заяви говорителят на Националната агенция по приходите Росен Бъчваров във Варна. Експерти на НАП разясняват на производители и ползватели на софтуери привеждането на дейността на търговците в съотвествие с новата наредба за касовите апарати, съобщи  . „Проблемът е, че софтуерът е използван, както за улеснение на бизнеса, така и за неплащане на данъци. Това води до средногодишни загуби от порядъка на 300 млн. лв. за година в продължение на 10 години, което в общи линии е една сума от три милиарда за последните 10 години, която всъщност не е била получена от българското общество. Това, което НАП казва е: време е софтуерът да спре да може да прави подобни манипулации и идеята е с възможно най-малка адмистративна намеса това да се случи“, обясни Бъчваров.", "date": "2019.11.23", "title": " Росен Бъчваров: Бюджетът губи милиарди от манипулиране на софтуера в търговските облекти"}
{"url": "https://trud.bg/%d0%be%d0%b1%d1%89%d0%b8%d1%8f%d1%82-%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d0%ba%d0%bd%d1%81%d0%b1-%d0%b8-%d0%ba%d1%82-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%b7/", "text": "Няма да се проведе обща национална демонстрация на КНСБ и КТ „Подкрепа“ заради болничните идната седмица. КНСБ остава в готовност и ще организира или не протест, в зависимост от резултатите от обсъжданията в Националният съвет за тристранно сътрудничество, са съобщили  от синдиката за  . Решението е на базата на допитване до синдикалните структури. Заседание на тристранката все още не е насрочено, няма и покана от премиера Бойко Борисов за среща със синдикалните лидери. От КТ „Подкрепа“ късно снощи са взели решение да проведат свой национален протест под надслов „Болните работници не са престъпници“ на 27 ноември в сряда на площад „Александър Батенберг“ от 11 часа, което ще съвпадне с провеждането на редовното правителствено заседание. По-рано през седмицата стачните комитети на двата синдиката обсъждаха провеждане на съвместен национален протест, въпреки заявеното от премиера, че първият ден боледуване няма да е за сметка на работниците .", "date": "2019.11.23", "title": " Общият протест на КНСБ и КТ „Подкрепа“ заради болничните няма да се проведе"}
{"url": "https://trud.bg/%d0%be%d1%84%d0%b5%d1%80%d1%82%d0%b8-%d0%be%d1%82-%d1%87%d0%b8%d0%bf%d1%81-%d0%b4%d0%be-%d1%8f%d1%85%d1%82%d0%b0-%d0%b2-600-%d1%81%d1%83%d1%82%d1%80%d0%b8%d0%bd%d1%82%d0%b0-%d0%b7%d0%b0%d0%bf/", "text": "Българите заделят пари за шопинг, колкото германците, рекордьори са американците В България шест от десет души знаят какво е “Черен петък”, а повече от една трета от хората ще пазаруват на този ден. Те ще похарчат повече от германците – средно по 500 лв., за разлика от жителите на Германия, които имат бюджет от около 200 евро. По принцип денят си има официална дата на провеждане всяка година – последният петък от месец ноември, като тази година той се пада на 29-ти. В България обаче повечето големи търговски вериги започват една седмица предварително като изместват датата на големите намаления в предходния петък, за да постигнат повече продажби. Защо “Черен петък”? Истерията “Черен петък” е най-мащабната рекламна кампания в света и е номер едно по обем на пазаруване. Тя води средно до 663% ръст на продажбите в световен план, показват анализи на търговците, обобщени в Black Friday Global. Традицията започва в Америка през 1960 г., а наименованието “Черен петък” денят получава във Филаделфия, където терминът се е използвал за пръв път, но не за намаления при пазаруването, а за това, че по улиците след Деня на благодарността е пълно с коли и пешеходци и това прави улиците черни. В българските магазини “Черен петък” започва да навлиза едва през 2013 г., но всяка година отчитат ръст на продажбите и хората, които ще се включат в рекламната кампания. С нарастването на интереса в света търговците стават все по-изобретателни и успяват да привличат потребителите с нестандартни оферти. Тази година има дори храна с етикет с намаление за “Черен петък” и оферта за супер луксозна яхта. В САЩ си пускат отпуска за деня  За разлика от САЩ, в другите страни не е прието да се взима почивен ден на “Черен петък”. Но и вие винаги може да си вземете ден отпуска, ако искате да пазарувате на спокойствие в петък. Много българи, които не почиват на този ден, стават по-рано дори от най-активните нации в света и още в 6:00 часа започват да растат продажбите. В периода между 8 и 10 часа сутринта се отчита една от най-големите активности на пазаруване в онлайн магазините в страната. За разлика от повечето страни, в Америка “Черен петък” традиционно започва от полунощ и продължава цял ден. В страната отстъпките достигат реално до 80%, заради това има и много регистрирани случаи на пострадали от стъпкване, предизвикано от големия брой хора, които искат да влязат в магазина. Случвало се е дори хора да чакат по 5-6 часа преди да отвори магазинът, в който са пуснали огромни намаления на черна техника, а опашките, които се вихрят, са от хиляди души. Българите са доволни от отстъпките В България средната отстъпка в деня на разпродажбите не се е променила – 51% през 2017 г. и 51% през 2018 г. Интересно е, че тези цифри на практика съвпадат с очакванията на българите за размера на отстъпките през този ден – 49%. Това показва, че сме доволни от отстъпките на “Черен петък”. Най-много надежди за големи отстъпки се възлагат в Беларус, Гърция, Перу и Казахстан. За съжаление в тези страни населението очаква отстъпки, които са с 8-10% по-високи от възможностите на местните магазини. Според статистиката на Black Friday Global най-голямата полза от “Черния петък” имат американците, канадците и украинците – в тези страни средната отстъпка в онлайн магазините за последния петък на ноември възлиза на 66-68%. Малко по-скромни отстъпки са получили руснаците (58%), бразилците (57%) и турците (56%), а средностатистическата отстъпка за целия свят е 55%. Повече дрехи, отколкото електроника  Тенденцията в световен мащаб сочи, че най-купуваната стока в деня на намаленията не е електроника, а всъщност са дрехите. Черната техника се оказа на второ място в класациите, а след нея най-предпочитаните стоки са обувките, козметиката, бялата техника, подаръците и детските стоки. Към книгите, спортните стоки и бельото се проявява най-малък интерес. На един българин, който ще пазарува, му се падат средно 3,7 закупени стоки с определения бюджет от 500 лв. Кибер Понеделникът не отстъпва На 2-и декември тази година се пада “Кибер Понеделникът”. На тази дата може да пазарувате техника от големите онлайн магазини, като в чужбина намаленията са до 70-80%. Кибер Понеделникът е предназначен за почитателите на черната техника и геймърите, които следят с интерес цените няколко месеца преди датата, за да си купят най-изгодната техника.   Съвети за потребителите, които ще пазаруват онлайн От Асоциация за защита на потребителите препоръчват да се: – Пазарува от онлайн магазин, който познавате или сте проучили. В адреса на линка трябва да има S (https), както и катинарче, което е знак за сигурност. Ако се окаже, че сте пазарували от некоректен търговец, оспорете плащането пред банката. По-добре е да го направите писмено, за да получите и официален отговор. – Сравнете цените и с други магазини, ако е възможно и преди намаленията. Сметнете дали обявеното намаление е равно на обещания процент от търговеца. – Запознайте се с правилата за пазаруване на всеки магазин. По закон имате 14 дни период за размисъл, в който може да върнете продукта си, купен онлайн. Това важи, и ако сте го купили на “Черния петък”. – Запознайте се с гаранцията на стоката, която искате да закупите – ако телевизорът или хладилникът, купени на “Черния петък”, се повредят, имате право да поискате от продавача да ги ремонтира. Гаранцията на всяка стока, купена от търговец в ЕС, е поне 2 години. Ако продуктът се развали, трябва да се обърнете именно към продавача, който е задължен да ви съдейства и да го приведе в съответствие с договора за продажба в рамките на 30 дни.", "date": "2019.11.23", "title": " Оферти от чипс до яхта – в 6:00 сутринта започва харчът по „Черен петък”\t"}
{"url": "https://trud.bg/%d0%b4%d0%bd%d0%b5%d0%b2%d0%b5%d0%bd-%d1%85%d0%be%d1%80%d0%be%d1%81%d0%ba%d0%be%d0%bf-%d0%bd%d0%b0-%d0%b0%d0%bb%d0%b5%d0%bd%d0%b0-%d0%b7%d0%b0-%d1%81%d1%8a%d0%b1%d0%be%d1%82%d0%b0-23-11-2019/", "text": "ОВЕН Ще изпитате желание в почивния ден да се скриете, да се отдадете на себеанализ, за да прецените какво постигнахте през изминалата седмица. За съжаление служебните ви задачи не търпят отлагане. Не отказвайте предложение за допълнителна работа, защото ви гарантира добри приходи в началото на тази седмица. Ваши необмислени действия, с които целите да постигнете изясняване на отношенията, са причина за конфликти в семейството ви. Подтиквани от емоцията реагирате импулсивно. Проявите на ревност са забранени в този ден, а и ви лишават от сексуални удоволствия. ТЕЛЕЦ Време е, въпреки че деня е почивен, да планирайте грижливо бюджета си и за първата половина на идващата година. Но проявявайте щедрост, защото скоро ще имате нужда от пари и ще съжалявате, че сте били неблагоразумни. Днес се срещнете и поговорете с ваши колеги извън работното място. Така някой няма да ви притеснява и ще получите желаната информация. Личните ви отношения, мили жени, изискват да сте женствени, чаровни и по-отговорни към интимния си партньор, за да не страдате в самота. Не създавайте повод за отдалечаването му и за липсата на сексуални удоволствия. БЛИЗНАЦИ Ще се ядосате в почивния ден, защото ще получите отказ от ваш приятел на когото разчитате и сте помолили да ви помогне, но той е появил егоизма си и завистта си към вашите бъдещи успехи. И без него ще сте блестящи. Трудностите са причина да се справяте по-бавно със задачите си, но успехът няма да ви изостави. Бъдете отговорни към работата си! Разговорите в семейството ви ще бъдат успешни и ще приключат или пък ще възстановят отношенията ви, ако сте търпеливи и не проявявате капризите си. Не се колебайте да откажете интимност и секс, ако сте твърдо решени на раздяла. РАК Работете задълбочено и отговорни в почивния ден и не отказвайте предложенията за помощ. Ще се справите успешно с всичките си задължения. Промените и пътуванията са успешни. Обогатете се с нови знания. Не отказвайте изгодни предложения за работа, дори и да са свързани с промяна на работното място. Разправия, предизвикана неволно от вас, може да навреди на отношенията ви у дома. Заради непредпазливост рискувате да нарушите крехкия мир с брачния си или интимен партньор и да се лишите от сексуални удоволствия. ЛЪВ Днес, въпреки че деня е почивен, сте заредени с оптимизъм и желание да изясните недоразуменията на работното място. Стабилните отношения ви гарантират подкрепа от страна на ваши делови партньори. Емоцията няма да ви позволи да сте обективни и ще стане причина за разправия с колегите ви, ако решите, че сте уверени в правотата си. Очертават се проблеми в личните ви отношения, мили жени, ако пренесете професионалните разправии и недоволството от колегите си върху вашите близки. Сексуалният ви живот изисква активност и от ваша страна. ДЕВА Действайте организирано и целенасочено. Днес, в почивния ден, сте в отлична форма. Въпреки този факт не отказвайте помощ, ако искате да се справите без проблем с работата си. От вашата упоритост зависят успехите ви на работното място и бъдещите ви професионални планове. Вечерта си дайте почивка и отклонете поканата за гостувате при приятели. Ако вие самите имате гости, нагостете ги с приготвени от вас вкусотии и ги изпратете по-рано. Ще имате време да се отдадете не романтични мигове, споделени чувства и сексуални удоволствия. ВЕЗНИ Деня е почивен и не е добър за преглед на документи. Не отказвайте пътуване, дори и ако се налага да ви заместят на работното място. Справяте се отлично с професионалните си задължения. Прибързаността е забранена. Увеличете приходите си. Не се колебайте и проведете важните служебни разговори. Днес се огледайте за подходящ партньор, ако все още не сте семейни. Разчитайте на интуицията си. Не се впускайте в сексуални изживявания, ако не сте сигурни в чувствата си или пък имате намерение да се разделите с интимния си партньор. СКОРПИОН Постигнете стабилност на работното място, въпреки че деня е почивен. Имате възможност да завършите доходни задачи. Радвате се на успех и признание. Оценката, която ще получите днес е от значение за новите ви проекти и за материалното ви състояние. Личните ви отношения са нестабилни. Време е да осъзнаете грешките в поведението си и да направите крачката към промяна, която вие, жените, знаете как да предприемете и да е безболезнена. Любимите ви хора са се дистанцирали заради вашите капризи през последите дни. СТРЕЛЕЦ Имате нужда от подкрепа на вашите планове, но и шанс за възход в почивния ден. Не предявявате прекалено високи изисквания към колегите си. Деловите разговори са успешни. Пазете се от прикрити недоброжелатели. Бъдете внимателни към новите делови запознанства. По-добре ги отменете. Непреклонни сте към желанията на вашите близки и категорично отказвате да задоволите капризите им и да похарчите парите си за ненужни според вас покупки. За да ви отмъстят партньорите ви, може да ви лишат от вечеря, последвана от интимни мигове и секс, което ще ви разочарова, защото сте настроени за сексуални удоволствия. КОЗИРОГ Ще получите добро заплащане, след като работите активно и задълбочено в почивния си ден. Очаквайте промени и приятни новини, свързани с материални успехи. В лошо настроение сте във втората половина на деня, но ще го преодолеете. Отложете деловите срещи и разговори. Вашите близки искат да са заедно с вас вечерта. Не ги пренебрегвайте заради заетостта си. Приберете се навреме и пригответе вечеря. Ако не го сторите поведението ви може да ядоса любимия ви, да се изпокарате и да се лишите от сексуални удоволствия. ВОДОЛЕЙ Днес, в почивния ден, сте избухливи и заядливи. Въпреки намерението ви да не работите, се налага да се заемете с преките си професионалните задължения. На работното място завършете започнатото. Начинанията са нежелателни. Настроението ви е променливо и води до грешки. Не се поддавайте на увещанията на вашите близките си да започнете ремонт в дома си, като от вас се искат парите от семейната сметка. Децата ви изнервят с исканията си, защото сте уморени. Вечерта се усамотете и ако не сте постигнали съгласие, по-добре се откажете от сексуалните удоволствия. РИБИ Използвайте възможността да промените нещо в живота си и да го направите по-добър, въпреки че деня е почивен. Рутинните занимания ще ви помогнат да се освободите от напрежението. Не планирайте срещи с приятели и не спорете с никого. Отложете деловите разговори и оставете начинанията за друг ден. Вечерта ще изживеете романтична среща. Ако сте семейни ще ви хванат в изневяра за пореден път. Прекалили сте и партньорът ви не вярва на клетвите ви, че повече няма да изневерявате. Бракът ви е пред разпад.", "date": "2019.11.23", "title": " Дневен хороскоп на Алена за събота, 23.11.2019"}
{"url": "https://trud.bg/%d1%81%d1%82%d0%b5%d1%84%d0%b0%d0%bd%d0%be%d1%81-%d1%86%d0%b8%d1%86%d0%b8%d0%bf%d0%b0%d1%81-%d0%b3%d1%80%d1%8a%d1%86%d0%ba%d0%b8-%d0%b1%d0%be%d0%b3/", "text": "Преди две години по същото време Григор Димитров предизвика еуфория в България, печелейки от позицията на дебютант престижния финален за сезона турнир „Мастърс” в Лондон. Сега в еуфория са съседите на юг от Кулата, след като 21-годишният грък Стефанос Циципас вдигна същата купа като най-младия победител от 18 г. насам. Гърците имат основание да се радват, защото Циципас е първият техен сънародник, който проби в Топ 10 на мъжкия тенис и вече печели титли от АТП. През ноември 2016 г. той пусна в социалните мрежи снимка от тренировъчния корт в Лондон с коментар колко е щастлив, че е имал възможност като спаринг партньор да поиграе с почти всички участници в турнира. Три години по-късно се видя, че му е пораснала не само косата, но и класата, което се потвърди от триумфа в надпреварата с 8-те най-добри тенисисти в момента. Роденият в Атина спортист започна и завършва 2019 г. със сензационни успехи. През януари той достигна полуфинал на Откритото първенство на Австралия, елиминирайки в четвъртия кръг своя идол Роджър Федерер, спасявайки удивителните 12 брейкпойнта за именития си съперник. Седмици по-късно Циципас пристигна в София за турнира в „Арена Армеец” заедно с други звезди на световния тенис като Даниил Медведев, Гаел Монфис и Станислас Вавринка. Десетки гърци влязоха в залата да подкрепят своя любимец, но той отпадна на четвъртфинал срещу Монфис след здрава битка. Циципас се сбогува на български с феновете в София, изказвайки благодарност за „невероятния турнир”, „страхотната атмосфера” и „превъзходната храна”. Нещо повече – обеща да се върне за трето участие в турнира, след като при дебюта си през 2017-а не успя да преодолее квалификациите. Мнозина българи и милиони почитатели на тениса от цял свят симпатизират на стройния грък (1,93 м) с осанка на Аполон и с чара на Андре Агаси. В страната си вече е нещо повече от идол, защото феновете го тачат като бог. За тяхна радост той патриотично изтъква произхода си при всеки удобен случай. „Гордея се с моята родина. Лесно е да обичаш тази страна с богата история, език, природа и дружелюбни хора. Чувствам се толкова грък, че ако се порежа, сигурно ще потече синя кръв”, написа веднъж Циципас в колонката си на страницата на АТП. За негово съжаление обаче тенисът далеч не е най-популярния спорт в родината му. Но тъй като баща му Апостолос и майка му Юлия Салникова са тенисисти и са работили в школа край Атина, той от малък започва да тренира на корта. Спортът е в гените му, особено по майчина линия. Дядо му Сергей Салников е футболна легенда на „Зенит” и московските „Спартак” и „Динамо”, както и олимпийски шампион с отбора на СССР през 1956 г. Майка му Юлия Салникова също е тенисистка и се запознава с баща му Апостолос на турнир в Гърция, след което двамата се женят и се установяват в Атина. Гърция обаче не е най-подходящото място за подготовка на тенисист от световна класа, затова младият Циципас е изпратен в Ница в школата на Патрик Муратоглу, който днес е негов личен треньор. Баща му също го следва неотлъчно на всеки турнир. Той си спомня кога малкият Стефанос му е казал за първи път, че иска да стане професионален спортист: „Събуди ме посред нощ след финал на юношески турнир. Беше много въодушевен и заяви, че това ще бъде неговата цел занапред – да се състезава, да печели и да се катери нагоре в ранглистата.” Речено – сторено. Циципас вече има пет спечелени турнира от АТП и ще завърши годината като номер 6 в света. Загубеният полуфинал срещу Рафаел Надал в Откритото първенство на Австралия през януари остава най-доброто му представяне за „Големия шлем”. Като всеки младеж, който много пътува, той е изключително активен в социалните медии и има собствен канал в You Tube. Там той споделя видеа и снимки от местата, които посещава. Затова в багажа му винаги има камера и снимачни пособия. За техническата част по сглобяването на кадрите му помага негов приятел. Активността на Циципас в интернет не е случайна. Неговото послание от едно видео гласи: „Бъди бунтар!” Следват снимки от Париж – катедралата Нотр Дам, река Сена, Айфеловата кула, портрети на Стив Джобс, Нелсън Мандела, Че Гевара, след което обръща камерата към себе си и заявява: „Животът се нуждае от личности като теб, за да се промени светът.”   Баща му го спасява от удавяне Като тийнейджър Стефанос Циципас едва не се удавя във водите на Средиземно море. Баща му го спасява от бурните вълни, в които той безразсъдно скача да плува. Инцидентът се случва по времето, когато тенисистът е на 16 години. „Времето беше лошо, задаваше се буря, но заедно с един мой приятел скочихме във водата”, разказа наскоро Циципас. „Ударих си крака в скала, усетих силна болка и когато погледнах към брега, вече бях на 30-40 метра от него. Изобщо не разбрах как съм се отдалечил толкова. Вълните ставаха все по-високи, защото духаше силен вятър. Нямаше спасител и аз започнах да се паникьосвам. Чувствах се безпомощен. Това беше най-лошият момент в живота ми. С приятеля ми опитахме да плуваме към брега, но беше невъзможно да се доберем до него. Почнах да се давя. Сякаш времето замръзна. Не усещах нищо. Животът ми премина като светкавица пред очите ми. Усетих, че умирам…” В този миг баща му Апостолос доплувал и го измъкнал до една скала, а след това се върнал да спаси и приятеля му. „Помня ужаса в очите на татко и колко се зарадвах, защото или щеше да ме спаси, или щяхме да загинем заедно…”   За него Корав като камък Това момче е кораво като камък. Когато играта му върви, не допуска грешки. Много е агресивен, поема топката много рано. Той е висок и силен. Може както да забива, така и да играе ниски топки. Това го прави добър и на бързи, и на бавни настилки, защото – освен всичко – работи и здраво с краката. Има всички предпоставки да развие много успешно кариерата си. Ние, имам предвид играчите от моето поколение, остаряваме и все по-трудно ще побеждаваме тенисистите от младата вълна.   Напомня на Бьорн Борг Циципас много ми напомня на Бьорн Борг. Той е зрелищен тенисист и прави всичко по правилния начин. Впечатлява ме хладнокръвието, което запазва в най-напрегнатите моменти. Не му мигва окото в ситуации, в които други играчи биха се разколебали. Циципас е състезател по природа, боец. В това отношение има някои общи черти с Анди Мъри. От друга страна владее перфектно нервите си и пази спокойствие като  Роджър Федерер.   Доказа какво означава да си истински грък Грандиозната победа на Циципас в Лондон е резултат от неговия неоспорим талант и непреклонна воля. От една страна той потвърди, че се приближава до върха на световния тенис, а от друга – доказа на международната сцена и не само там какво означава Гърция и какво означава да си истински грък.", "date": "2019.11.23", "title": " Стефанос Циципас – Гръцки бог"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%be%d1%82%d0%be-%d0%b2%d0%be%d0%b5%d0%bd%d0%bd%d0%be-%d0%bf%d1%80%d0%b8%d1%81%d1%8a%d1%81%d1%82/", "text": "Американското военно присъствие в Япония пречи на сближаването между Токио и Москва и поражда безпокойство в Русия в сферата на сигурността. Това каза руският външен министър Сергей Лавров в японския град Нагоя след срещата на външните министри на страните от Г-20, предаде Франс прес. Русия и Япония редовно обсъждат как да стигнат до подписване на мирен договор след края на Втората световна война. Трудностите в процеса се дължат на спора за принадлежността на четири острова от Курилския архипелаг. Токио смята островите, анексирани от Съветския съюз през 1945 г., за своя територия.", "date": "2019.11.23", "title": " Лавров: Американското военно присъствие пречи на сближаването ни с Япония"}
{"url": "https://trud.bg/%d1%80%d0%b0%d1%81%d0%b8%d0%b7%d1%8a%d0%bc-%d0%b7%d0%b0-%d0%b4%d0%b5%d1%86%d0%b0-disney-%d0%be%d0%b1%d0%b2%d0%b8%d0%bd%d0%b5%d0%bd-%d0%b2-%d0%b4%d0%b2%d0%be%d0%b9%d0%bd%d0%b8-%d1%81%d1%82%d0%b0%d0%bd/", "text": "В новата стрийминг услуга Disney +, потребителите забелязаха, че някои от класическите мултфилми са придружени от надпис, предупреждаващ за некоректното изобразяване на различните култури в тях Ръководството на компанията Disney реши да пусне обявление за некоректното изобразяване на различните култури в някои от своите класически анимационни филми в наскоро стартиралата стрийминг услуга Disney +. „Този филм се показва в неговия оригинален вид. Той може да съдържа остарели културни образи“, гласи надписа в описанието към тези мултфилми. Сред филмите, чиито зрители бяха предупредени за съдържащите се в тях сцени, станали негодни от гледна точка на съвременния обществен морал, се оказаха „Дъмбо“, „Лейди и Скитника“, „Аристокотките“, „Книгата за джунглата“ и „Питър Пан“ и много други. Разговорите за нечувствителността на старите филми на Disney към въпросите за културната разлика продължават от много години, но с развитието на онлайн медиите те навлязоха в нова спирала. Така Warner Bros., известен с това, че създаде редица персонажи, сред които „Бъгс Бъни“ и „Дъфи Дък“, също започна да предупреждава зрителите. „Мултфилмите, които сега ще видите, са продукт на своето време. Те могат да изобразяват някои етнически и расови предразсъдъци, които са били разпространени в американското общество. Подобни изображения тогава са били грешни и навярно и сега са грешни. Макар че тези мултфилми не отразяват съвременното общество, те се показват в онзи вид, в който са създадени, тъй като в противен случай би било неправилно твърдението, че тези предрасъдъци никога не са съществували“, се казва в специалното обявление към мултфилмите на Warner. Що се отнася до Disney, много зрители, които решиха водени от носталгия да изгледат още веднъж „Лейди и Скитника“, бяха поразени от това в каква негативна светлина са изобразени сиамските котки. Създателите на мултфилмите, излязли на екран десет години след края на Втората световна война, са намерили за нормално да използват тези персонажи като лоша карикатура на азиатците. Подобни емоции предизвика в съвременните зрители и изпълнението на песента „Какво прави червенокожото червено?“, която индианците пеят на децата в Лондон от епохата на Едуард в анимационния филм от 1953 г. „Питър Пан“. Поради стереотипите, които са в основата на композицията, тази песен е сравнена с аналогичната „Диваци“ от почти 40 години по-късно излязлия на екран „Покахонтас“, но този път песента изобразява индианците в сатирична светлина, и е вложена в устата на негативен персонаж. Друг музикален номер, който стана „остарял“ след няколко десетилетия след излизането на мултфилма, беше песента на гарваните от „Дъмбо“ от 1941-а, „Когато видя летящ слон“. Освен това, че самите гарвани изобразяват афроамериканците, то техният водач бе получил и името „Джим Кроу“ в чест на песен за расовата сегрегация в САЩ. Песента е озвучена от светлокожия актьор Клиф Едуардс и заради „черния“ цвят на оперението на гарваните, както и от откровено стереотипното изображение на неговите братя, това започна да предизвиква асоциации с „blackface“ („черно лице“, заради черния грим на белите хора). Първоначално дори беше обявено, че компанията е решила да качи „Дъмбо“ в Disney +, като преди това ще премахне противоречивата сцена от него, но в крайна сметка ръководството реши да мине само с писмено предупреждение. Но музикалният филм с използване на анимации „Песента на Юга“, направен по книгата „Приказки за чичо Римус“ на фолклориста Джоел Харис, нямаше такъв късмет. Първоначално тази лента не беше включена в отделната селекция за видеогледане в домашни условия, но беше включена в специалните колекции като артефакт на епохата заради обвинения за пренебрежително отношение към чернокожите. „Не беше в интерес на нашите акционери да върнем „Песента на Юга“ обратно, въпреки възможната печалба, която би ни донесъл. Не очаквайте да го видите отново. Поне за известно време, а може би никога“, казва Робърт Айгър, президент на Walt Disney през 2011 г. В същото време някои от мултфилмите, около които също възникнаха спорове, свързани с въпроса за политическата коректност, останаха непипнати. Така че, въпреки нееднозначното изобразяване на културата на Близкия Изток в „Аладин“, то в неговото описание няма съответно предупреждение, пише The Hollywood Reporter.   Къде още играе ножицата В допълнение към мултфилмите на самото студио на Disney, под „съкращение“ попаднаха и други проекти, включени в новата стрийминг услуга. И така стана известно за решението да се премахне епизода „Лудия татко“ от каталога на анимационния сериал „Симпсънс“, където един от героите беше озвучен от Майкъл Джексън. Причината за такова решение не беше посочена, но по-рано ръководството на канала Fox обясни своята аналогична стъпка с излизането на документалния филм „Да напуснеш Невърленд“, в който обвиняват „краля на попа“ в съблазняването на непълнолетни. Превод за „Труд“ – Павел Павлов", "date": "2019.11.23", "title": " Расизъм за деца: Disney обвинен в двойни стандарти"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d0%ba%d0%be%d0%bf%d0%b0-%d0%bb%d0%b8%d0%b1%d0%b5%d1%80%d1%82%d0%b0%d0%b4%d0%be%d1%80%d0%b5%d1%81-%d0%be%d1%82-%d0%bf/", "text": "Копа Либертадорес е турнир с близо 60-годишна история. Надпреварата стартира през 1960 година и е кръстена на Освободителите – лидерите на освободителните войни в Южна Америка, довели до независимостта от Испания и Португалия. В първото издание участват седем отбора, а шампион става уругвайският „Пенярол“, победил на финала „Олимпия“ от Парагвай. Година по-късно шампионът защитава отличието. През 70-те години аржентинските отбори доминират. В периода 1972-75 няма кой да победи „Индепендиенте“, а клубът вдига четири последователни трофея. И до днес „червените дяволи“ са №1 по титли – общо 7. През същата декада и „Бока Хуниорс“ на два пъти триумфира в Копа Либертадорес, а през 1979 година губи финала с „Олимпия“. Десет години по-късно колелото се завърта. Между 1990-та и 2000-та година шест трофея поемат към Бразилия, два от които влизат във витрината на „Сао Паоло“. Същото се случва и между 2010-13-та година, когато нови три купи стават собственост на бразилци. През 2014 година „Сан Лоренцо“ прекъсва тази доминация. Това е и първи триумф на аржентинците от Буенос Айрес. А последният финал в надпреварата също бе с исторически отенък – за пръв път един срещу друг се изправиха кръвните врагове „Бока“ и „Ривър“. След много ексцесии, отлагане на реванша и скандали, вторият двубой бе преместен в Мадрид, а „милионерите“ спечелиха с 3:1 след 2:2 в първата среща. Тази вечер отборът, воден от Марсело Гаярдо, има шанса да повтори големия успех, но вече срещу бразилски съперник.", "date": "2019.11.23", "title": " Историята на Копа Либертадорес – От „Пенярол“ до „Ривър“"}
{"url": "https://trud.bg/37-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d1%81%d0%bb%d0%b5%d0%b4-%d1%81%d0%b2%d0%bb%d0%b0%d1%87%d0%b8%d1%89%d0%b5-%d0%b2-%d0%ba%d0%b5%d0%bd%d0%b8%d1%8f/", "text": "Най-малко 37 души са загинали след свлачище в Северозападна Кения, съобщи местен телевизионен канал, позовавайки се на властите, информира БГНЕС. Свлачището удари окръг Уест Покот след обилни дъждове, които не спряха цяла нощ. Според представителя на района Аполо Окело спасителите са успели да извадят телата на 15 загинали от развалините, търсенето на други 22-ма продължава. Секретарят на кабинета на министрите Фред Матианг заяви, че хеликоптери са изпратени за помощ на пострадалите, но неблагоприятните метеорологични условия не позволяват извършването на спасителните операции.", "date": "2019.11.23", "title": " 37 души загинаха след свлачище в Кения"}
{"url": "https://trud.bg/%d0%b4-%d1%80-%d1%80%d0%b0%d0%b4%d0%be%d1%81%d0%b2%d0%b5%d1%82%d0%b0-%d0%b7%d0%b0%d0%bf%d1%80%d1%8f%d0%bd%d0%be%d0%b2%d0%b0-%d1%81%d0%bf%d0%b5%d1%86%d0%b8%d0%b0%d0%bb%d0%b8%d1%81%d1%82-%d0%b2%d1%8a/", "text": "Разговорът е за храната, която както лекува, така и разболява. За патологиите, които се развиват в човешкия организъм в следствие на неправилно хранене и нездравословен начин на живот. За ролята на навременната профилактика при здрави хора, както и при правилни мерки при наличие на симптоми на конкретно заболяване. Опитната лекарка от Велико Търново – д-р Запрянова, обяснява как чрез методите на нетрадиционната медицина могат да се тушират навреме различни болестотворни процеси. – Д-р Запрянова, какво е отношението на хората към неконвеционалната медицина?   – Хората се обръщат към този тип лечение като крайна мярка. Повечето пациенти ме търсят, когато са изчерпали възможностите на конвенционалната медицина, когато последното решение е хирургична интервенция и се намират в безизходица.  Добре е нетрадиционната медицина да се прилага профилактично или при наличие на леки симптоми на някакъв вид заболяване. След навършване на 35-40 -годишна възраст, човек трябва да поеме отговорност към здравето си чрез профилактика. – Какви патологии се срещат напоследък?  – Най-често са свързани със стомашно-чревния тракт, спастични колити, колити с диарийни синдроми, долно и горно деспиптични синдроми на храносмилателния тракт. Те са повод за притеснения и особено хроничния запек, който при жените е често срещан. Много дами се притесняват да споделят този проблем. Това обаче е погрешно и е належащо да се потърси лечение, докато проблемите са функционални и не са настъпили органични изменения. Запекът води до дивертикулоза (б. а. джобовидни формации) на дебелото черво, до образуване на полипи и дори рак. Хроничното тлеещо възпаление може да се изроди в сериозни образувания. Затова призовавам всички, които имат аномалии, които влачат с години, да вземат мерки. Чистенето на дебелото черво помага за решаването на сериозни проблеми с хроничната интоксикация на тялото. – Какви методи препоръчвате и прилагате за прочистване на тялото?  – Най-важно е да се извърши прочистване на дебелото черво, но след това пациентът трябва да подпомогне оздравителния процес с промяна начина си на хранене, както и да се движи много. При прилагане на хидроколонотерапията се правят обикновено три процедури. Добре е чистенето да се комбинира с разтоварващ режим на хранене, който включва пиене на течности около 8 чаши на ден вода – изворна, слабо минерализирана или пречистена чешмяна. С минералните води трябва да се внимава, защото са богати на флуор. Флуорът е полезен елемент за кости, зъби, за здрава съединителна тъкан, но прекаленото му натрупване в организма води до проблеми. Хубаво е да се пият чайове от популярни български билки, които действат пречистващо като мента, салвия, жълт кантарион, бял трън и мн. др. Чайове от липа и лайка например могат да се пият ежедневно като няма опасност от предозиране на някоя съставка. Трябва да се изключат рафинираните храни и тестените изделия, които по принцип създават възпалителни процеси в тялото. Да се избягват продукти с животински произход – не само мазнини, но и белтъчини. Да се набляга на растителна храна в суров вид, на ядки и семена, на бобови храни. Благоприятно е да се приема рибено масло под формата на добавка или като се консумира риба. – Какво представлява озонотерапията и прилагането й какво благоприятства?  – Този метод на лечение успешно се комбинира с хидроколонотерапията. Представлява вкарване на озон в организма по различни начини. Чрез газова смес, която се вкарва ректално след хидроколонотерапия, защото тогава лигавицата на червото е добре почистена и газовете навлизат в кръвообращението. Те повлияват органите в малкия таз – матка и яйчници при жените и съответно простата при мъжете, пикочен мехур. Това спомага за добра профилактика на тези органи от хронични възпаления. Озона може да се прилага и венозно чрез чист физиологичен разтвор, който се влива в момента на озониране. И двете процедури са абсолютно безопасни, защото се работи с терапевтични дози озон, който е много активна форма на кислорода и действа силно оксидантно. Тъй като клетките в човешкия организъм имат антиоксидантна защита, тези терапевтични дози им действат стимулиращо като „събуждат“ антиоксидантните ензими, а те пък чистят свободните радикали. Това става основно на ниво черен дроб. По този начин хидроколонотепарията в комбинация с озонотерапия подмладява черния дроб. Когато този орган е здрав, много функции в тялото действат нормално – храносмилателна, кръвотворна, хормонална. Озонотерапия се прилага още и като се инжектира подкожно газова смес от двете страни на гръбначния стълб. Това действа благоприятно при всички състояния на радикулити, плексити, при остри и хронични неврологични състояния. Ако се инжектира околоставно – лекува артрити, ставни деформиращи артрози, възпаления на хрущяла и др. – Какво представлява квантовата терапия?  – Това е лазерна терапия, която е комбинирана с инфрачервени лъчи, магнитно поле и пулсираща червена светлина. Апаратът е разработка на руски квантови физици. Той действа синхронно с озонотерапията при локални възпалителни процеси на нервната система и опорно-двигателния апарат. Уредът е създаден първоначално да лекува травми при спортистите, но след това е разширен диапазона на приложение. При остри и хронични възпаления при дихателна, храносмилателна, отделителна система, се постигат много добри резултати. Освен това има профилактични програми, които стимулират имунната система. Подпомага се оросяването на ключови органи като мозък, сърце, крайници чрез неинвазивно въздействие върху големи кръвоносни съдове и нервни стволове. Добри резултати се постигат при синозити, отити, очни болести, както и при кожни проблеми-екземи, псориазис. Квантовата терапия може да замени и акупунктурна програма като се въздейства върху рефлексогенни зони на органи. – Много хора прибягват и до лечебни масажи. В какви случаи ги препоръчвате?  – Чрез тях се цели подобряване позицията на таза, която е ключова за правилната стойка. Когато няма изместване и тазът е водоравен и е без сериозни изкривявания в гръбначния стълб, нервацията и кръвоснабдяването на вътрешните органи и на ставно-мускулния апарат са нормални. Правилната стойка и добрия мускулен тонус са ключови за правилната работа и на вътрешните органи. – Споделете конкретни случаи от вашата практика.  – Пациент на около 67 г., който е бил с хиперплазия на простатната жлеза, ставал е по няколко пъти нощно време и е имал сериозен дискомфорт в отделителната система, се повлия много добре след 4 хидроколонотерапии, съчетани с ректални озонотерапии. Друг мъж например, който е шофьор на тир и прекарва много часове зад волана, дойде с оплакване за световъртеж. Имаше сериозни изменения на прешлените в шийната област и притискане на магистрални кръвоносни съдове. Той направи две процедури хидроколонотерапия като само след първата, се похвали, че замайването и световъртежа са изчезнали. Пациент с 4 дискови хернии, който е лежал в неврологично отделение и тотално е спрял да ходи до тоалетна, дойде със страшни болки в кръста, като не можеше да стои нито прав, нито седнал. Той беше толкова интоксикиран, че имаше землист цвят на лицето. След прочистването и дори още след първата процедура хидроколонотерапия, кожата на лицето му порозовя. Освен това констатирахме, че от изхвърлянето на шлаките от дебелото черво, веднага се е подобрило кръвообращението към крайниците и към главата. При процедурите от него буквално излизаше чернилка, както е описано в книгите на натуропатите за много силно увредени и интоксикирани пациенти. Чистенето е в основата на здравето на опорно-двигателния апарат, защото премахва натрупаните метаболитни продукти, които са отговорни за болката. А има ли болка, това означава, че има киселинност и отпадни продукти, които застояват и лимфната система не може да се справи сама и да ги изчисти. – Какви препоръки за правилно хранене давате на своите пациенти?  – Напоследък има много млади жени с автоимунни заболявания като сред тях са и тези на щитовидната жлеза, които се отключват от стрес, но и от неправилно хранене. Глутенът е сред основните причини, а той е в много висок процент в пшеницата, за да е устойчива на климатични влияния. Друг проблем, който се наблюдава, е синдромът на пропускливите черва. Става въпрос за тънките черва, където попадат дразнещи агенти, които приемаме с храната под формата на пестициди, консерванти, оцветители, подобрители. Това създава условия за възпаление на ниво чревна стена и отваря процепите между клетките на лигавицата. Тя става пропусклива за по-големи молекули несмляна храна и те навлизайки в кръвообращението и веднага активират клетките на имунната система в червата. Приемат тези молекули за нашественици и реагират с производство на антитела. Получава се кръстосана реакция между тези антитела и антигените на тялото. Това води до увреждане например на щитовидната жлеза след прекаляване с тестени храни, които съдържат много рафинирани въглехидрати като бялото брашно. Такива храни масово се консумират от деца – пици, баници, кроасани. Още по-страшното е, че в тях има и хидрогинирани мазнини, които са полиненаситени мазнини, изкуствено втвърдени или т. нар. маргарин. Той се възприема като чуждо тяло от организма, защото не се разлага, държи се като пластмаса и организмът произвежда антитела, които атакуват собствени тъкани и органи. Самият организъм продуцира провъзпалителни фактори. Тези вредни храни водят до затлъстяване, а самите мастни клетки се превръщат в източник на възпаление, защото произвеждат молекули адипоцитокини и те се намесват в метаболизма, включително и на ниво генна експресия. Активират се рецептори на клетъчното ядро, които могат да включат определени гени, а те пък да подпомагат хроничното възпаление, ранната атеросклероза и дегенеративните процеси в организма. Храната директно комуникира с нашите гени. Това означава, че генните заложби могат да бъдат контролирани и зависят от начина ни на живот и на хранене. – Кои са най-честите заболявания при децата в последно време?  – Има бум на алергии. Дължат се на замърсените околна среда, вода и храни. В яслите и детските градини все пак има контрол върху храните като количество и качество. Докато в училищата учениците се хранят безконтролно. Менюто им изобилства от тестени изделия, газирани и дори енергийни напитки, които превъзбуждат нервната система и я изтощават преждевременно. – Какво трябва да консумира дневно човек, за да е здрав?  – Дневно до около 150 грама мазна риба, чаша червено вино, черен шоколад около 100 грама, плодове и зеленчуци около половин килограм, сурови ядки и семена. Препоръчително е да се консумират разделно. По-полезни са предварително накиснатите във вода и да се приемат като междинни хранения. При такъв режим на здравословно хранене и интоксикация не се препоръчват фъстъци и фъстъчено масло. Млечните продукти, които са от органичен произход, са полезни. Например млякото на крава, която е била на естествена паша, е наситено с много повече Омега-3 мастни киселини от това на животно, което е хранено с фураж. – Полезно ли е гладолечението?  – Полезно е, ако се прави за кратки срокове и не прекалено често. Добре е един ден от седмицата човек да е само на вода, сокове или чай. Това помага за обновяване на клетките. В годината има 52 седмици и ако гладуването е по веднъж седмично, за цялата година се събират 52 дни профилактичен глад. Но това не бива да се прави, когато човек е под стрес, защото самият стрес генерира токсини. Много е важно не само какво ядем, но и как го ядем. От голямо значение за здравето е бавното хранене и доброто сдъвкване на храната. Масов проблем е бързото хранене като несдъвканата храна не се смесва добре с ензимите на слюнката, нито после с достатъчно стомашен сок и панкреатични ензими, които са необходими за пълното и разграждане. Затова трябва да се дъвче бавно, докато храната стане течна и тогава да се преглъща. Това пък допринася за поддържането на добра физическа форма и тегло. Когато човек яде осмислено, той не пълнее, защото метаболитните процеси протичат правилно. Известният диетолог д-р Марк Хайман разказва за негов пациент, който не можел да се откаже от двата хамбургера, които изяждал на ден, въпреки че искал да отслабне. Медикът му казал да продължава с този начин на хранене, но да яде хамбургерите в спокойна обстановка, бавно, да се наслаждава на всяка хапка. Пациентът започнал да спазва тези съвети и постепенно осъзнал каква нездравословна храна поглъща и след около две седмици сам се отказал от хамбургерите, които му доставяли удоволствие, но не и полезни вещества и здраве. Храненето трябва да е ритуал. Нашият гост  Радосвета Запрянова е завършила медицина през 1996 г. Работила е във Вътрешно проклинично отделение до 2000 г. В продължение на 9 г. е била личен лекар във Велико Търново. Вече цяло десетилетие се занимава с неконвенционални методи на лечение и интоксикация, които включват хидроколонотерапия, озонотерапия, лечебни масажи, клинична хомеопатия, юмейхотерапия, квантова терапия и фунгутерапия. Завършила е и курс по иглотерапия към Медицинска академия като следдипломна квалификация.", "date": "2019.11.23", "title": " Д-р Радосвета Запрянова, специалист вътрешни болести във Велико Търново, пред „Труд“: Начинът на живот и хранене влияят на генните ни заложби\t"}
{"url": "https://trud.bg/%d0%b2%d1%83%d1%87%d0%b8%d1%87-%d0%bf%d1%83%d1%82%d0%b8%d0%bd-%d0%b5-%d0%b8%d1%81%d0%ba%d1%80%d0%b5%d0%bd-%d0%bf%d1%80%d0%b8%d1%8f%d1%82%d0%b5%d0%bb-%d0%bd%d0%b0-%d1%81%d1%8a%d1%80%d0%b1%d0%b8%d1%8f/", "text": "Сръбският президент Александър Вучич счита руския президент Владимир Путин за искрен приятел на Сърбия. Той заяви това в събота пред репортери в Нови Сад, отговаряйки на въпрос за предстоящото си посещение в Сочи, предаде TACC. „Що се отнася до президента Путин и посещението, ние се подготвяме. Ще имаме голяма и сериозна делегация. За нас това е изключително важна среща. Смятам президента Путин за искрен приятел на Сърбия. А и аз като президент на Сърбия трябва да защитавам интересите на Сърбия и ще продължа да го правя“, заяви той. Сръбският лидер припомни, че Сърбия е една от малкото страни, които не са наложили санкции срещу Руската федерация, подкрепиха я на международно ниво, продължиха военното сътрудничество, провеждат съвместни учения с Руската федерация. „Ние сме много близки от всяка гледна точка и не виждам причина тази среща да не протече при взаимно доверие“, каза той.", "date": "2019.11.23", "title": " Вучич: Путин е искрен приятел на Сърбия"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d1%86%d0%b0%d1%86%d0%b0%d1%80%d0%be%d0%b2-%d0%b7%d0%b0-%d0%ba%d0%bf%d0%ba%d0%be%d0%bd%d0%bf/", "text": "Избраният за нов главен прокурор Иван Гешев подкрепи кандидатурата на Сотир Цацаров за председател на Антикорупционната комисия – КПКОНПИ. Това се случи по време на акция на Асоциацията на прокурорите по залесяване на Тревненския балкан, съобщи  . Гешев изрази увереност, че президентът ще спази Конституцията, но не се ангажира със срок, в който очаква да бъде подписан Указа за неговото официално назначаване. Той, заяви че няма притеснения относно процедурата по избор на нов главен прокурор, въпреки че кандидатурата му беше върната веднъж от държавния глава. „Сигурен съм, че президентът ще спази Българската конституция, а вече какви са хипотезите, като времеви отрязък на всичко, не мога да кажа и ако кажа ще е спекулация. Прокуратурата и сега работи в добра координация с КПКОНПИ. Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция”, заяви Иван Гешев.", "date": "2019.11.23", "title": " Иван Гешев подкрепи Цацаров за КПКОНПИ: Той е брилянтен юрист и администратор"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%ba%d0%be%d0%bd%d1%86%d0%b5%d1%81%d0%b8%d0%be%d0%bd%d0%b5%d1%80%d1%8a%d1%82-%d0%bd%d0%b0/", "text": "Концесионерът на плажа в Созопол е нарушил уведомлението   и предстои да бъде глобен, а дигата да бъде съборена, това заяви министърът на туризма Николина Ангелкова. Пред   тя обясни, че предстои той да бъде глобен с неустойка от 6900 лв. Освен това Ангелкова беше категорична, че е изземан неправомерно пясък от ивицата, което е нарушение. Министърът подчерта, че дигите са важни що се отнася до опазването на плажната инфраструктура, но заяви, че изграждането им трябва да става с предварителен диалог между отделните звена. Жителите на Созопол смятат, че мястото никога не е било заплаха за местните. По думите им дигата се издига в центъра на хилядолетен плаж и призоваха за незабавно премахване на пясъчната ограда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Николина Ангелкова: Концесионерът на плажа в Созопол ще бъде глобен за пясъчната дига"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bd%d0%be%d0%b8-%d0%b8%d0%bc%d0%b0-%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%ba%d0%be%d0%b8%d1%82/", "text": "Реагирахме остро за болничните и двата синдиката. Нямаше консултации, но бързо беше оттеглена. Това е нашето несъгласие с тази политика и сме в стачна готовност. Смятаме, че напрежението спадна след изказването на премиера. Това каза президентът на КНСБ Пламен Димитров по   по темата с болничните. „Другата седмица няма причина да „изпускаме напрежението”, оттеглянето не значи решение на проблемите. Продължаваме заедно с нашите искания, но няма да протестираме заедно с КТ „Подкрепа“. По-другата обаче не се знае“, потвърди той. „В половината държави-членки на ЕС от първия ден на болничните служителят получава пари. Няма изчаквателен период. По-бедните страни нямат такъв период. Другите страни имат, но после плащат доста повече. На 95% са истински болните хора, от тези, които представят болнични“, заяви Димитров. „В понеделник работна група на двата синдиката ще формира нашите искания. Мисля, че е по-добре да има лекар, който да подпомогне бързо процеса на верификация на болничния. Възстановяването на капацитета на НОИ е по-важно. Там има експерти, които могат да установят дали нещо нередно се случва с болничния“, сподели лидерът на КНСБ.", "date": "2019.11.23", "title": " Пламен Димитров: НОИ има експерти, които могат да установят нередности с болничните"}
{"url": "https://trud.bg/%d1%82%d0%be%d1%80%d0%bd%d0%b0%d0%b4%d0%be-%d0%bd%d0%b0%d0%bd%d0%b5%d1%81%d0%b5-%d0%bc%d0%b0%d1%82%d0%b5%d1%80%d0%b8%d0%b0%d0%bb%d0%bd%d0%b8-%d1%89%d0%b5%d1%82%d0%b8-%d0%b2%d1%8a%d0%b2-%d1%84%d1%80/", "text": "Два случая на торнадо бяха регистрирани в късните часове снощи по югоизточното крайбрежие на Франция. Материални щети има в средиземноморския курорт Йер. Разрушени са покриви и витрини на търговски обекти. Силният вятър е обърнал тежкотоварен камион. Не се съобщава за пострадали хора.", "date": "2019.11.23", "title": " Торнадо нанесе материални щети във Франция"}
{"url": "https://trud.bg/%d0%b7%d0%b0%d1%89%d0%be-%d0%bd%d1%8f%d0%ba%d0%be%d0%b8-%d1%87%d0%b8%d0%bd%d0%be%d0%b2%d0%bd%d0%b8%d1%86%d0%b8-%d0%b6%d0%b8%d0%b2%d0%b5%d1%8f%d1%82-%d0%b2-%d1%82%d0%b0%d0%ba%d1%8a%d0%b2-%d1%80%d0%b0/", "text": "В антикварния магазин:  – Мосю, колко струва това гърне?  – Това не е гърне, а ваза.  – Аз по-добре знам как ще го ползвам! *** – Скъпа, искам само твоето сърце…  – Да ги нямаме такива, аз вече се съблякох… *** Психичните диагнози:  1. Психоза – да си говориш с котката.  2. Параноя – да внимаваш какво говориш пред котката.  3. Шизофрения – котката да ти говори.  4. Депресия – да смяташ, че котката те игнорира… *** Учителката пита Иванчо:  – Кажи ми пет неща, които съдържат мляко?  – Ами… масло, сирене, сладолед и… и две крави. *** Двама мъже били в командировка със свои млади колежки. На връщане единият замислено казал:  – Еееех, колега, след това божествено прекарване, как сега ще си легна до жената…  – Ами… лягаш, почваш я, затваряш очи и си мислиш за най-готината колежка.  След няколко дни се срещат.  – Как е? – пита единият.  – Какво стана с твоята жена?  – Ааааа, голяма кавга отнесох – легнахме си, започнахме туй-онуй, затворих си очите и си мисля както ме посъветва… но по едно време ги отварям и какво да видя – моята и тя си затворила очите… *** – Защо изглеждаш толкова измъчен?  – Абе остави… разхождаме се вчера из парка с приятелката ми, и насреща ни – маниак…  – Сексуален?!  – Бисексуален… *** – Големи грижи около тази сватба! Родителите на булката искаха църковен брак, а ние – граждански…  – А младоженецът?  – Той пък изобщо не искаше да се жени! *** Класическа ситуация. Жената е в леглото с ненаситен любовник, когато неочаквано се връща мъжът й. Жената казва:  – Скъпи, докажи му, че си истински мъж!  Любовникът се втрещява:  – Какво!? И на него ли? *** Жена ми се отнася с мен като с Бог. С други думи, почти забравя, че съществувам, докато не се нуждае от нещо. *** Мъж скача с парашут. Лети и се възхищава в разговорното устройство:  – Каква красота! Какво чувство за свобода! Колко е красиво! А хората долу са такива малки, малки, като мравки…..  В този момент чува гласа на инструктора по парашутизъм:  – Дърпай въженцето бе, тъпак – това са истински мравки… *** Три мутри барабар с шефа пътуват по магистралата с мерцедес. Понеже навън било студено стъклата на мерцедеса се запотили. Едната мутра направил с пръст две точки на стъклото и почнал да гледа навън. По едно време извикал:  – Я, кенгуро!  Вторият се навел и той да гледа през дупките и казал:  – Да бе верно и една мадама тича след него!  Третия ги разблъскал и викнал:  – Чакайте, бе, дайте и аз да видя!  На шефа му писнало, избърсал стъклото с ръкав и казал:  – А така, сега никой няма да гледа! *** Мъж и жена вечерят. Жената:  – Мили! Винаги съм знаела, но искам да го чуя пак – обичаш ли ме?  – Колко?  – 420, скъпи. Чанта на LouisVuitton.  Минават пет минути. Мъжа:  ……- Писанке! Казвал съм ти, че те обичам, че си най-хубавата, най-умната и само ти си за мен на света?  – Колко?  – Два дни, писанке. На Доспат, ще половя риба и се връщам. *** Петка и Чапай яздели през степта и Петка попитал:  – Чапай, ако ни подгонят белите /белогвардейците/, какво ще правим?  – Ще пришпорим конете и като минем под някое голямо дърво ще скочим, ще се хванем за някой клон, белите ще минат отдолу без да ни видят и така ще избягаме.  По едно време белите наистина ги подгонили. Те пришпорили конете, видели едно дърво, скочили и се хванали за клоните. Белите не ги видели и отминали. Петка скочил на земята и викнал:  – Чапай, скачай долу, вече няма опасност!  – Не мога, Петка, схванали са ми са ръцете, не мога да се пусна.  – Като не можеш да се пуснеш, отвори си краката поне да падне коня ти! *** – Защо някои чиновници живеят в такъв разкош?  – Най-вече поради липса на доказателства. *** Митничар си обзавежда къщата. Поръчал си кухня – последен вик на техниката. Всички електроуреди се управляват от компютър, който освен това включва и готварски книги, а също и съветва по приготовлението на храната. След приключване на монтажа, фирмата изпраща сметката. Митничарят проверява и забелязва графа \\“Килимче за мишка\\“. Възмутен отива във фирмата и крещи на управителя:  – Що не ми написахте и пантофки за хлебарки, а? *** Между познати:  – С нещо екстремно занимаваш ли се?  – Да! Все още вярвам в хората! *** Дълго се чудили къде да назначат един чукча и решили да го направят пожарникар.  След една седмица дежурният по пожарна докладва на командира:  – Пак имаме проблем с чукчата…  – Абе, колко пъти да казвам, че трябва да се спазва техниката на безопасност!  – Ама ние я спазваме. Ето, даже на върха на стълбата закачихме плакат СТОП!  – Е, той не го ли видя?  – Видя го, обаче се оказа, че чете бавно…. *** Разговор в холивудски бар:  Актриса 1:  – Едно време гърдите ми бяха застраховани за 2 милиона долара!  Актриса 2:  – И кво стана?…Получи ли си парите?… *** Митничар спира ТИР за проверка:  – Какво карате?  – Храна за пилета.  Митничарят оглежда старателно товара и възкликва:  – Ама това е кокаин!  – А-а, ако щат да го ядат! *** Две мутри слизат от Мерцедес пред изложбена зала. Влизат вътре и виждат една картина. Викат човека, който работи и го питат:  – Колко струва?  – 200 000, но не се продава.  – Ще ви дадем 2 пъти повече.  – Е, добре.  Излизат и единият казва:  – Добре, брато, купихме картичката, сега да купим и подаръка. *** При личния лекар:  – А, здравейте, от дълго време не съм ви виждал!  – Болен бях, докторе. *** В магазин:  – Извинете! Имате ли играчката Пинко Розовата Пантера? А бихте ли ми дали синичка, защото е за момченце? *** Кораб за далечно плаване, получава повреда и започва да потъва. Един от пътниците отива при капитана и пита:  – Капитане, има ли суша наблизо?  – Има! На една миля!  – Страхотно! В каква посока?  – Вертикална. *** На прием жена укорява мъжа си:  – Вече за десети път отиваш до бюфета и си наливаш питие. Какво ще си помислят хората за теб?  – Могат единствено да ме съжаляват.  – Защо?  – Защото всеки път казвам, че е за теб… *** Като се огледаш в магазина, турски домати, гръцки дини, френски картофи, китайски чесън, излиза, че в България не расте нищо друго освен тикви… *** – Защо българите имат скокливи танци с високо вдигнати крака?  – Защото, когато са се населили, земната кора още не е била изстинала. *** Две коли се сблъскват. Шофьорите започват да се ругаят:  – Ти сляп ли си, бе?! – крещи единият.  – Как ще съм сляп?! Нали аз те улучих! *** Разговор между съпруг и съпруга:  – Слънчо, кога ще се прибереш днес?  – Грешка, мила. Слънчо няма да се прибира днес. След работа ще ходя на кръчма с приятели и вкъщи ще се прибере пияната свиня…", "date": "2019.11.23", "title": " Защо някои чиновници живеят в такъв разкош?"}
{"url": "https://trud.bg/%d0%ba%d0%b0%d0%ba-%d1%81%d0%b5-%d1%81%d1%8a%d0%b7%d0%b4%d0%b0%d0%b2%d0%b0%d1%82-%d0%b2%d1%80%d0%b0%d0%b3%d0%be%d0%b2%d0%b5-%d0%bd%d0%b0-%d0%b3%d1%8a%d1%80%d0%b1%d0%b0-%d0%bd%d0%b0-%d0%b8%d1%81%d1%82/", "text": "България – 100 години след Ньойския договор Историята е част от човешкото знание и всеки има своя визия, мнение и позиция. И ако за далечните времена споровете са повече в академичните среди, то всичко, което е свързано с определянето, очертаването и формулирането на близкото минало в учебниците по история и чрез медийните и социалните мрежи е обект на целенасочен контрол и сериозно пренаписване и преиначаване на факти и събития. Поредицата от годишнини, свързани с преломни моменти от световната, регионалната и националната история, се превръщат в удобен политически инструмент за насаждане на омраза и създаване на врагове. Българското общество за пореден път е изправено пред предизвикателството да се ориентира в сложния лабиринт от лъжи, истини и откровена пропаганда. Проблемът е, че през 2019 г. отсъствието на ефективното идеологическо противопоставяне от XX век предизвиква търсенето и измислянето на приказки, в които истинските герои са страхливци и обратното – страхливците са представени като герои. През XX век българската армия показва невероятни подвизи от храброст, нещо повече, тя винаги печели битките, които води. Поредно напомняне за това е откритият преди дни в Плевен паметник на героите от битката при Дойран по време на Първата световна война. Парадокс е, че въпреки победите България, обикновено е на страната на губещите. Споменът за подписания на 27 ноември 1919 г. Ньойски договор между България и страните от Антантата е болезнен. За съжаление, той е част от друг спомен от Междусъюзническата война, започнала на 16 юни 1913 г., която също води до тежки за българите териториални загуби като отнемането на Южна Добруджа. В двете световни войни Царство България участва като сателит на Германия и различни в двата конфликта геополитически конфигурации. Факт е, че има съществени разминавания между дипломатическите преговори и политическите резултати за България след всеки един от тях. Много неща се изговориха и изписаха за ролята и мястото на държавата ни по време и след войните. Предвид факта, че преди година се навършиха 100 години от края на Първата световна война, а сега се отбелязват 75 години от събитията около и след 9 септември 1944 г. и 30 години от началото на прехода, няма как да не се правят сравнения, анализи и изводи. След всяко едно от тези събития съдбата на българската държава и общество преминава през сериозни изпитания. След „победоносния“ за кайзерова Германия, Австро-Унгария, Османската империя и Царство България Брест-Литовски мирен договор със Съветска Русия от 3 март 1918 г. идва военният крах за съюзниците от т. нар. Централни сили. Политическото възмездие също връхлита с пълна сила България, най-проспериращата в икономически и военен план държава на Балканите в навечерието на войните 1912-1913 г. Преговорите в Париж през 1919 г. преминават под знака на засилващите се териториални претенции на Сърбия и Гърция. Белград с мотиви за стратегическа сигурност иска границата между България и Кралството на сърби, хървати и словенци от река Дунав до Беласица да се премести между 20 и 70 км навътре в Царство България, включващо 13 000 кв. км територия и около половин милион българи. Атина не остава по-назад и предявява претенции към Западна Тракия, което е в разрез с постигнатото споразумение след Балканските войни. Тогава никой от съюзниците не оспорва тази териториална придобивка на София. Без значение са доводите на българската страна, че няма промяна в етническия състав на областта, което обезсилва и гръцките аспирации. Възможностите за свободни интерпретации спрямо държавните граници на България създават благоприятни условия за пазар на фалшива история. Срещу солидно заплащане политици, дипломати, експерти в областта на историята и етнологията с лекота фабрикуват лъжливи статистики и спорни факти. Предполага се, че от този период води началото си балканската тенденция за създаване на конюнктурни факти и процеси, утвърждаващи сръбските, гръцките, румънските или турските претенции към български територии през последните стотина години. САЩ влизат в открит сблъсък с Франция и Великобритания, които подкрепят засилващите се териториални аспирации на Атина и Белград., Резултатът е преждевременното напускане на парижките преговори от американския президент Удроу Уилсън. Териториалните промени и тежките репарации поставят България пред пълна икономическа разруха, за чието преодоляване трябва да минат години. Във Втората световна война България почти като традиция отново е част от германските съюзници. За пореден път един от основните мотиви е обещанието на Берлин София да получи неоспоримите за нея български области Македония и Одринска Тракия. Освен това допълнителният бонус е подписаната на 7 септември 1940 г. Крайовска спогодба за връщането на Южна Добруджа на Царство България, резултат от активната дипломация на Берлин, Москва и Рим. Военният крах на фашистка Германия нямаше същият разрушителен резултат за България, като този след края на кайзерова Германия. Независимо от постоянните бомбардировки на мирното население на България от английски и американски самолети по време на войната, акцентът на повечето съвременни поръчкови специалисти е поставен върху обявената от СССР война на Царство България на 5 септември 1944 г. и последвалите този акт събития за българите. Може би, ако се погледнат от дистанцията на времето процесите между 9 септември 1944 г. и 10 февруари 1947 г., могат да се осъзнаят няколко важни за българската държавност и граници резултати. Подписаното на 28 октомври 1944 г. Московско примирие на България със СССР, Великобритания и САЩ превръща София от военен противник в част от армията на съюзниците независимо, че не е призната за съвоюваща страна. Царство България отново е задължено да се изтегли от Вардарска Македония, Поморавието и Беломорска Тракия и да заплати репарации за нанесени вреди на Гърция и Югославия. Много страсти и емоции се влагат в интерпретациите и оценките на събитията от този период. Факт е обаче, че това, което се случва в България, е част от договорености на Москва, Лондон и Вашингтон, което обхваща всички съюзници на Третия райх. Законите на войната са безмилостни и жестоки и всеки опит за тяхното оценяване през призмата на морала и етиката е винаги неуспешен. Много се подценява и сложният процес на преговори, отново в Париж, но през 1946 г., когато за пореден път България е в ситуация да се повтори Ньойската трагедия. Впечатляващи са териториалните претенции на Гърция към почти цяла южна България, както и исканите репарации за 1 млрд. долара. Румъния също иска да си получи обратно Южна Добруджа. България е спасена от няколко действия на правителството на Кимон Георгиев. Първото е участието на армията ни в последната фаза на Втората световна война срещу хитлеристката коалиция. Този факт преодолява съпротивата на Великобритания, подкрепяща Гърция. Второто, което оказва позитивно влияние върху съдбата на българите, е изпълнението на постоянно повтаряното от победителите искане за наказване на всички елементи, работещи за нацистка Германия. Ефективната защита на съветската делегация начело с външния министър Вячеслав Молотов също категорично променя ситуацията в полза на България, която на 10 февруари 1947 г. подписва мирния договор, с който се запазват нейните държавни граници. Политическите системи се сменят, но все още е актуална защитата на държавността, чиято гаранция не са само политическата сигурност, икономическото развитие и социалната защита, но и историческите истини за военните подвизи и политическите лабиринти. България има своята достойна история, която не се нуждае от фалшификации и преиначаване, подчинени на конюнктурни интереси на външни сили, търсещи своето утвърждаване чрез лъжата.", "date": "2019.11.23", "title": " Как се създават врагове на гърба на историята\t"}
{"url": "https://trud.bg/%d0%ba%d0%b0%d1%80%d1%82%d0%b8%d0%bd%d0%b0-%d0%bd%d0%b0-%d0%b7%d0%bb%d0%b0%d1%82%d1%8e-%d0%b1%d0%be%d1%8f%d0%b4%d0%b6%d0%b8%d0%b5%d0%b2-%d1%81-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd/", "text": "Благотворителният юридически бал тази вечер ще започне с уникално двуметрово платно от маестро Златю Бояджиев, което не е показвано до сега. Картината показва ликовете на самия Златю Бояджиев, съпругата, сина и дъщеря му, а като фона зад всеки един от тях е професията и житието му. Събитието се организира за седма поредна година в хотел „Маринела“ – София, а набраните средства са за деца, болни от церебрална парализа. Собственик на творбата на Златю Бояджиев е внучката на великия майстор на четката Цена Бояджиева – Ценова, а със семейния портрет ще се даде начало на благотворителния търг с картини на различни творци. Актьорът Ники Сотиров, адвокатът-художник Румяна Недялкова, Кеазим Исинов, Иван Яхнаджиев, Красимира Михайлова, Илиан Савков, скулптора Добромир Иван са сред авторите, които предоставят своите произведения за благотворителната кауза. По време на юридическия бал бъдат отличени и най-добрите адвокати, съдии, нотариуси, прокурори, млади юристи, кантори, синдици и медиатори за 2019 година. Събитието се организира от Балканската медийна асоциация с подкрепа от Международния Адвокатски Съюз, Адвокатските колегии от цялата страна, Камарата на Нотариусите, Българска Съдийска Асоциация, Професионалната Асоциация на Медиаторите, Асоциацията на Жените Адвокати и Асоциацията на Синдиците в България, които отправят своите предложения за номинации в различните категории.", "date": "2019.11.23", "title": " Картина на Златю Бояджиев с премиера на бал на юристите"}
{"url": "https://trud.bg/%d0%bf%d1%80%d0%be%d1%84-%d0%ba%d0%b0%d0%bd%d1%82%d0%b0%d1%80%d0%b4%d0%b6%d0%b8%d0%b5%d0%b2-%d1%82%d0%b0%d0%b7%d0%b8-%d0%b3%d0%be%d0%b4%d0%b8%d0%bd%d0%b0-%d0%b3%d1%80%d0%b8%d0%bf%d1%8a%d1%82-%d1%89/", "text": "Закъснение в разпространението на грипната зараза се наблюдава в цяла Европа. Тази година се очаква болестта да се появи в началото на декември, разкри проф. др Тодор Кантарджиев от Националния център по заразни и паразитни болести в „Тази събота” по  . При това ще се появи с нови щамове – Бризбейн 2018, Канзас, Виктория И Пукет, за които нямаме имунитет, т.е. има по-голяма вероятност да се разболеем. Всяка година Световната здравна организация определя кои ще бъдат най-разпространените грипни вируси и въз основа на това се приготвя ваксина. Практиката се е наложила от факта, че когато в северното полукълбо е лято, в южното е зима и там се проявява грипът, което дава възможност да се определи кои ще бъдат щамовете през годината. Ваксинацията е закъсняла в цяла Европа именно защото СЗО е забавила да определи кои щамове да бъдат включени във ваксината. „Тази година посрещаме по-подготвени грипа”, заяви проф. д-р Тодор Кантарджиев, който отбеляза засиления интерес към ваксинацията срещу болестта и фактът, че са били осигурени безплатни ваксини за възрастните хора в България. Все пак нивото на ваксиниране у нас е по-ниско, отколкото например в САЩ, отбеляза проф. Кантарджиев. Много е опасно, ако се развие грипна пневмония. Смъртността в тези случаи е много голяма, заяви проф. Кантарджиев и препоръча при затруднения с дишането веднага да се търси лекарска помощ и то в болница. Родителите на малките деца трябва да бъдат много внимателни, напомни лекарят. Проф. Кантарджиев разкри, че има и нови случаи на морбили в Пазарджишко. Заразата е била донесена от дете, завърнало се от Франция и затова той препоръча скоро завърналите се от чужбина да не бързат да се видят с всички роднини, защото това може да има лоши последици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Проф. Кантарджиев: Тази година грипът ще закъснее и ще е с нови щамове"}
{"url": "https://trud.bg/%d0%b7%d0%b0%d0%bc%d1%80%d1%8a%d0%b7%d0%bd%d0%b0%d0%bb%d0%be%d1%82%d0%be-%d0%ba%d1%80%d0%b0%d0%bb%d1%81%d1%82%d0%b2%d0%be-2-%d1%80%d0%b0%d0%b7%d1%82%d0%be%d0%bf%d1%8f%d0%b2%d0%b0/", "text": "Очакват се епични приходи “Замръзналото кралство 2” (“Frozen 2”) тръгна към кината с амбициите да доближи глобалните приходи от почти 1,3 милиарда долара на първия филм, който се превърна в поредния мегахит на “Дисни”. “Замръзналото кралство” се превърна истинска мания сред децата и либералните журналисти, а момиченцата и прогресивните блогъри направо полудяват за всичко свързано с персонажите Елза, Ана и Олаф. Песента А песента “Let It Go” стана суперхит. За “Замръзналото кралство 2” се завръща целият творчески екип от първия филм в лицето на наградените с “Оскар” за най-добър анимационен филм режисьори Крис Бък и Дженифър Лий и продуцента Питър Дел Веко, озвучаващите актьори Кристен Бел, Идина Мензел, Джонатан Гроф, Джош Гад, както и отличените с “Оскар” автори на “Let It Go” Кристен Андерсън-Лопес и Робърт Лопес. Всички те обещават, че новото приключение ще е “по-голямо и по-епично” от предишното, а действието отново ще се фокусира върху Елза и Ана и ще ни отведе далеч от Арендел. Режисьори на “Замръзналото кралство 2” (“Frozen 2”) са Крис Бък (“Тарзан”) и Дженифър Лий (“Разбивачът Ралф)”, по сценарий на Алисън Шрьодер (“Hidden Figures”), а продуцент е Питър Дел Веко. Ролите в оригинал озвучават Кристен Бел, Джонатан Гроф, Джош Гад, Идина Мензел, Еван Рейчъл Уд, Стърлинг К. Браун и др.", "date": "2019.11.23", "title": " „Замръзналото кралство 2” разтопява боксофиса"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%ba%d0%be%d0%bd%d0%bd%d0%b8%d0%ba-%d1%81%d0%b5-%d0%b1%d0%b8%d0%b5-%d0%b8-%d0%bf%d0%b5%d1%88%d0%b0/", "text": "Вече е факт най-новата адаптация на класическата стратегия Age of Empires II Definitive Edition, която се явява и като подарък за българските почитатели на играта. 20 години след излизането на първата версия симулаторът на средновековни битки е все така актуален, най-вече благодарение на многобройните подобрения.  Основното са четирите нови нации – татари, литовци, кумани и българи, които властват в Източна Европа в средновековието. Играта се базира на исторически факти, а разработчиците са дали възможност на всеки да се почувства като цар Симеон Велики на бойното поле. Така българите нямат сериозни икономически опции, флот или огнева мощ, но за сметка на това могат да разчитат на страховита кавалерия и пехота. Нещо повече – тежковъоръженият им конник продължава да се бие и след смъртта си (по-скоро след гибелта на коня), но вече като пехотинец. Това е единственият боец в играта, който има „два живота“. Освен това само българите могат да строят крепост, която е наполовина на цената на традиционния замък.  За любителите на мисиите пък е историята на „селския цар“ Ивайло, който трябва да обедини населението срещу болярите и цар Констанин Асен, да ги свали от власт, да се ожени на царица Мария и да даде отпор на нашествията на татари и византийци.  Новата версия е със значително подобрена графика в резолюция 4К, подобрен и модернизиран саундтрак и множество подобрения в геймплея. Основното е появата на нова трудност – екстремна.  „Това е най-близкото до човешка игра, което съм виждал досега“, признава норвежецът Орян TheViper Ларсен, който се смята за най-добрия играч в света.  Той веднага опита силите си на новото ниво и с лекота победи последователно един и два AI (изкуствен интелект), но не успя да се справи срещу три компютърни противника, обединени в отбор.  Любопитна новост е и появата на кавалерия за американските нации. Инките и ацтеките все още нямат право да строят конюшни, но вече ще могат да използват конни рицари, ако превземат чужди сгради чрез монасите си.", "date": "2019.11.23", "title": " Българският конник се бие и пеша"}
{"url": "https://trud.bg/%d1%82%d0%b0%d0%b4%d0%b6-%d0%bc%d0%b0%d1%85%d0%b0%d0%bb-%d1%85%d1%80%d0%b0%d0%bc%d1%8a%d1%82-%d0%bd%d0%b0-%d0%b1%d0%b5%d0%b7%d1%81%d0%bc%d1%8a%d1%80%d1%82%d0%bd%d0%b0%d1%82%d0%b0-%d0%bb%d1%8e/", "text": "„Ако има рай на земята, то той е тук, той е тук!“ Едно от най-екзотичните места в столицата на Индия е Старият град. Днес целият град се нарича Ню Делхи заради новата част, построена от британците през ХХ в. През Средновековието обаче общественият живот е бил съсредоточен именно в района, който днес наричат Оld Town. Именно натам се насочваме и ние с проф. Пламен Павлов в нашата “Мисия България” през октомври 2019 г. Ето че пред нас се извисява огромна крепост от червен камък. Това е Лал-Кила или Червената крепост. Там през ХVII в. се намира резиденцията на императорите на Великите Моголи и цитадела на средновековния град Шахджаханабад, заемащ територията на Стария град. Тя е наречена на император Шах-Джахан, върнал през 1648 г. столицата в Делхи, след като цял век е била в отстоящия на 200 км град Агра. Минаваме през главната Лахорска порта в дългата 2 км крепостна стена и се озоваваме в огромния вътрешен двор. Посрещат ни индийските колеги, които след задължителния чай ни повеждат сред сградите на грандиозния архитектурен ансамбъл. В центъра на двора е Диван-и-Ам – церемониалната зала за публичните приеми на императора. Стените й са украсени с различни флорални орнаменти, птици, натюрморти, както и с хиляди скъпоценни камъни и бисери. В средата е мраморната императорска ложа, откъдето Шах-Джахан ежедневно започвал работа. Пищната церемония се наричала “дарбар” и започвала с шествие на императорските гвардейци, яздещи коне и слонове. После придворните докладвали на императора важните новини, а след това той приемал чуждестранни пратеници и своите министри. Заобикаляме Диван-и-Ам и достигаме до императорските дворци. Вдясно е сградата на харема Ранг-Махал, наричан също Разноцветния дворец заради ярките цветове и множеството украшения. В началото таванът бил от чисто сребро, но настъпилата по-късно икономическа криза наложила той да бъде превърнат в монети. Друга забележителност на тази постройка е красивият фонтан с мраморен лотос. До Ранг-Махал са императорските покои Кхас-Махал със стаи за спане, молитва и работа. Мраморните стени са покрити с фина художествена резба и инкрустирани със скъпоценни камъни. От балкона над протичащата в подножието на крепостта река Ямуна императорът всеки ден е приветствал тълпящото се по брега простолюдие. В прилежащия Диван-и-Кхас пък владетелят провеждал частните аудиенции. Именно там някога се намирал прочутият златен Трон на Пауна, обилно декориран със скъпоценни камъни. Днес от някогашния разкош не е останало много, но за него напомня надписът на персийски език на стената: “Ако има рай на земята, то той е тук, той е тук!” В Червената крепост има още много интересни паметници като беломраморната Перлена джамия и прекрасните Моголски градини. Там сред обилна зеленина са разположени красиви изкуствени езера и павилиони. Встрани пък са императорските бани и кулата Саман-Бурдж, от чиито връх владетелят извършвал сутрешната молитва. За съжаление великолепните произведения на изкуството и скъпоценностите, съхранявани в Лал-Кила, са разграбени при нашествието на персийския шах Надир в империята през 1747 г. Повечето от ценните мраморни детайли пък са унищожени от британците след въстанието през 1857 г. Най-добре са запазени крепостните съоръжения, защото англичаните използват форта за своя гарнизон. С Шах-Джахан е свързан още един архитектурен паметник, който се смята за едно от световните чудеса. Става дума за мавзолея Тадж-Махал, издигащ се до старата столица на Великите Моголи Агра. Посланик Елеонора Димитрова е любезна да ни предостави своята кола и ние с проф. Павлов поемаме натам. По пътя си припомням романтичната история на този величествен паметник. В нея се разказва за голямата любов на император Шах-Джахан към красивата Мумтаз Махал, която става първата жена в харема. Тя ражда 14 деца, но на 39-годишна възраст умира при поредното раждане. На смъртния си одър тя моли императора да съгради такъв паметник, който да съхрани спомена за нея. Съкрушеният Шах-Джахан запомня думите є и след двегодишния траур започва строителството на нейния мавзолей. Той избира просторното място на брега на река Ямуна, което се вижда отлично от крепостта на Агра. Мавзолеят се строи цели 17 години, а в изграждането му вземат участие 20 000 зидари, скулптори и художници от Индия, Иран и Османската империя. Това обаче разорява държавата, а след като Шах-Джахан се разболява сериозно през 1658 г., неговият син Аурангзеб узурпира властта. Той затваря баща си в крепостта на Агра, а след смъртта му осем години по-късно го погребва в мавзолея Тадж-Махал. Днес това място се посещава от милиони хора от цял свят. Минаваме през завършената през 1684 г. и висока 30 м главна порта и влизаме в гигантския архитектурен ансамбъл. Той има правоъгълен план с размери 580/300 м, като първо се минава през затворен двор. След това се излиза в просторен парк с изкуствени езера и водоскоци. Те са свързани с канали, по които са плували пъстри риби. В парка пък е имало 400 вида различни растения, кипариси и плодни дръвчета. Самият мавзолей се извисява върху масивен пиедестал в дъното на комплекса, а отстрани симетрично са разположени две джамии. Той е с квадратен план със страна 57 м и е фланкиран от четири високи минарета. Цялата сграда е облицована със скулптирани с растителни орнаменти плочи от бял мрамор, в които са били инкрустирани хиляди йеменски ахати, арабски корали, персийски оникс и аметисти.  С вълнение влизаме в централната зала, където са мраморните саркофази на Мумтаз Махал и Шах-Джахан. Те също са украсени със скъпоценни камъни, а над тях гори лампа, която никога не трябва да гасне. Някога гробниците са били оградени със сребърен парапет, но Аурангзеб го заменя с мраморен. От мавзолея излизаме на площадка, под която бавно влачи водите си Ямуна. В далечината се вижда крепостта на Агра, където Шах-Джахан прекарва последните си години. А на другия бряг се забелязва недовършения Черен мавзолей, където е трябвало да бъде погребан владетелят. Синът му Аурангзеб обаче отказва да продължи строежа. Това е и последния ни спомен от Индия, която напускаме на другия ден.   Великата джамия на Шах-Джахан След Червената крепост в Делхи посещаваме и друго творение на Шах-Джахан в Стария град. Джама-Масджид е третата по големина джамия в света и е построена между 1650 и 1656 г. Тя е изпълнена от червен пясъчник и бял мрамор и може да побере до 25 000 души. Има четири ъглови кули и две минарета, високи 40 м. В нея се пазят лични вещи на пророка Мохамед и отпечатък от неговото стъпало. Англичаните съсипват „Планината от светлина“ При нашествието на персите през 1747 г. те завладяват в Червената крепост прочутия диамант Кох-и-Нур, известен в Европа като Кохинор („Планината от светлина“), който тогава е 186 карата. Индийците смятали, че срещу него можело да се купи толкова ориз, че да се нахрани цялото човечество. Когато през ХIХ в. той попада в ръцете на британците, те го обработват доста неумело и намаляват каратите на 106. В този си вид диамантът е вграден в короната на английската кралица.", "date": "2019.11.23", "title": " Тадж-Махал – храмът на безсмъртната любов\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d1%82-%d0%b7%d0%b0-%d1%81%d1%8a%d0%b7%d0%b4%d0%b0%d0%b2%d0%b0%d0%bd/", "text": "Турция и Русия водят преговори за създадване на общи наблюдателни пунктове в Сирия. Това изявление направи министърът на отбраната на Турция Хулуси Акар в интервю за катарския телевизионен канал Al Jazeera. „Вярвам, че в следващите дни съвместните руско-турски патрули ще бъдат още по-успешни и полезни. Продължаваме да полагаме усилия за установяване на пълно прекратяване на огъня, така че хората в региона да се върнат към нормален и спокоен живот. В тази връзка ние провеждаме необходимата координация с Русия в някои райони на Сирия . В допълнение към турско-руските патрули с Москва се водят преговори за създаване на няколко наблюдателни пункта“, заяви Акар. На 9 октомври Анкара започна военна операция в Северна Сирия, насочена срещу кюрдските сили в региона, които Турция смята за терористични организации, въпреки че те участваха в борбата срещу „Ислямска държава“. На 22 октомври на среща в Сочи държавните глави на двете страни – Реджеп Тайип Ердоган и Владимир Путин – приеха меморандум за съвместни действия за разрешаване на ситуацията в североизточната част на Сирия. Според документа руската военна полиция и сирийските гранични служители от обяд на 23 октомври влязоха в районите, граничещи с 30-километровата „зона за сигурност“, която Турция иска да създаде в Северна Сирия. Анкара смята да засели там 2 млн. сирийски бежанци, намиращи се в момента в Турция. Кюрдите имаха няколко дни да се изтеглят от зоната. От 1 ноември също така започнаха и съвместните патрули на руската военна полиция и турските сили, които също бяха част от споразумението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Русия и Турция преговарят за създаването на наблюдателни пунктове в Сирия"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b9%d0%be%d1%82%d0%be%d0%b2%d0%b0-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%82%d1%80/", "text": "Държавата трябва да полага необходимите грижа за съхранението читалищата, да подкрепя активно тяхното развитие. Това заяви вицепрезидентът Илияна Йотова на тържеството по повод 90 години от основаването на Народно читалище „Аура – 1929“ в столичния район Възраждане, съобщиха от прессекретариата на държавния глава. Илияна Йотова изтъкна ролята на читалищата за опазване на българщината, за националната идентичност, за патриотичното възпитание на малки и големи. Тази роля не е подвластна времето, а е гарант за здравината на българското общество в бъдещето. „Това усещам при всяка среща, при всяко пътуване в различни краища на България и света. Носителите на възрожденския дух го разпространяват далеч извън пределите на родината. Типичните читалищни дейности са развити във всеки български културен център зад граница, във всяко българско училище. Тяхната магия е толкова силна, че успява да заплени дори и чужденците“, посочи вицепрезидентът. Вицепрезидентът връчи на председателя на читалището плакета на вицепрезидента – в знак на признание за активната дейност, духовното израстване и съхраняване на читалищните традиции и по повод 90 години от създаването на НЧ „Аура-1929“, гр. София.", "date": "2019.11.23", "title": " Вицепрезидентът Йотова: Държавата трябва да полага повече грижа за читалищата"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d0%be%d0%b1%d1%81%d1%8a%d0%b4%d1%8f%d1%82-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b0%d1%82/", "text": "Министър-председателят Бойко Борисов ще бъде на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон. В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми. По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата. В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Тръмп и Борисов ще обсъдят енергийната независимост и корупцията в България"}
{"url": "https://trud.bg/%d0%be%d0%b1%d0%b8%d0%b4%d0%b5%d0%bd-%d0%be%d1%82-%d1%84%d0%b5%d1%80%d0%b4%d0%b8%d0%bd%d0%b0%d0%bd%d0%b4-%d0%be%d1%84%d0%b8%d1%86%d0%b5%d1%80-%d0%b2%d0%bd%d0%b0%d1%81%d1%8f-%d1%88%d0%be/", "text": "Историята на вкусния млечен шоколад у нас е повече от любопитна. Един уволнен от княз Фердинанд български полковник – Велизар Пеев, прави първата фабрика за шоколад в София, която след време е пренесена в Своге.  Пеев е роден през 1859 г. в Чирпан, учи Военно училище в София и Военна академия в Санкт Петербург. Канят го да остане на работа в руската армия, но той предпочита де се върне у нас. Оглавява Шуменския гарнизон. През 1884 г. е командирован в Тула, за да се усъвършенства в оръжейното дело. Връща се в родината по спешност – започнала е Сръбско-българската война и той се бие в защитата на Видинския край. Точно на Коледа 1885 г. отново е пратен в оръжейните заводи в Тула, за да достави оръжие. След 5 години министър-председателят Константин Стоилов го командирова в австрийския град Щайер, за да оцени и приеме манлихеровите пушки за българската армия. Пред младия полковник се открива блестяща военна кариера – става началник на софийския арсенал, а по-късно – командир на Първи артилерийски полк в Севлиево. Следва неочакван поврат в биографията му  – на един тържествен парад княз Фердинанд отправя обидна забележка към полка и командира му. Велизар Пеев не е от мълчаливите. Възразява директно в очите на монарха: „Ваше величество, не забравяйте, че разговаряте с български офицер!“. Князът сумти, гневи се и не след дълго праща младия полковник в запаса. Велизар Пеев е на 38 години, когато остава без работа. Трябва да си храни семейството. Решава да използва уменията си по фортификация, придобити във Военната академия в Петербург. Става предприемач на строящата се по онова време южнобългарска паралелна линия от селата Герен, Пловдивско, до днешното Опълченец, Старозагорско. След като проектът е спрян, започва да прави мостове и пътища. В строителния бизнес обаче не му потръгва. Тогава сменя категорично професията си. На столичната ул. „Ломска“ 14 отваря пекарна, където освен луксозни хлебчета, започва да произвежда бисквити, локум и вафли До това време на пазара на сладкиши доминират бозата, салепът, баклавата, шекерът и бялото сладко с вода. Заради локума, вафлите и бисквитите Велизар Пеев често пътува из Европа – запознава се с рецепти, технологии и оборудване. Така попада и във фабрики за шоколад. И решава, че именно това производство може да се превърне в доходен бизнес в България. През 1900 г. напуска пекарната в София и се цани за работник в шоколадовата фабрика „Сави Жан Жан“ в Париж. Целта му е да изучи занаята. На следващата година се връща у нас с намерението да построи шоколадова фабрика. Тръгва по банките с молба да му отпуснат кредит, а банкерите го гледат с насмешка. Но упоритият предприемач все пак получава някакъв кредит, зарязва малката пекарна и прави фабрика на кръстовището на днешните улици „Екзарх Йосиф“ и „Вашингтон“. Тя е открита на 7 ноември 1901 г. Срещу прилично заплащане кани от Париж майстор от фабриката „Сави Жан Жан“. Първите шоколадови изделия на Велизар Пеев всяват смут сред обикновените хора Фабрикантът получава писмо от провинциален учител, който го пита как трябва да консумира шоколада – с лъскавата хартийка или без нея. Селски свещеник го моли в писмо: „Ако шоколадът е течност, пратете ни една бутилка, та да го опитаме“. С много усилия Велизар Пеев успява да развие и наложи бизнеса си. На него принадлежи новаторската за времето маркетингова идея да пусне на пазара малки шоколадчета, във всяко от които е вложил знамена на различни държави. И обявил във вестниците: „Който събере цялата колекция, печели 1 килограм чист шоколад!“. Започва да изпълнява и специални поръчки. Една от тях е бонбониера в луксозна дървена кутия, наречена „Царска“. И несправедливо обиденият от княз Фердинанд офицер става доставчик на шоколадови бонбони за Двореца! Велизар Пеев открива два представителни магазина – единият до Централни хали, а другият – до „Юнион клуб“. Построява си разкошна къща с огромен салон за гости срещу днешния стадион „Васил Левски“. През 1936-а  в нея е гостувал и легендарният бас Фьодор Шаляпин. През 1922 г. София вече се оказва тясна за нарастващото шоколадово производство. Пеев купува в Своге малка фабрика за преработка на захар и прилежащия към нея двор. Там прави модерно предприятие. След две години го превръща в семейно акционерно дружество, в което влизат двамата му сина – Велизар и Боян, и трите му дъщери – Евгения, Луиза и Маня. Велизар Пеев, подобно на баща си, е завършил Военната академия в Санкт Петербург и командва българския флот в пристанището на Дедеагач, днес Александруполис. Като поема управлението на семейния бизнес, той построява и цехове за карбамид, нишесте и глюкоза. Избиран е за председател на Съюза на индустриалците и на Българската стопанска камара. И третият Велизар, внукът, навлиза в семейния бизнес. Той завършва машинно инженерство в Дрезден и става производствен директор. Едва 26-годишен, го сварва национализацията. Настъпва обрат в семейния бизнес и в живота на фамилията. Годината е 1947-а. Фабриката е преименувана на „Република“. Пееви са изгонени без право на обезщетение Редят се с купони по опашки, за да си купят елементарни хранителни продукти, но не губят присъствие на духа. Изграденото от тях остава непроменено. До 1989 г. фабриката в Своге работи с машините, купени през 1924 г. Историята има любопитно продължение в годините на демокрацията. Братът на третия Велизар Пеев, Александър, емигрира в Канада. След 1992 г. той започва кореспонденция с швейцарска компания с идеята да я привлече за съдружник. В края на краищата швейцарците купуват фабриката, а за сделката Александър идва в Своге от далечния канадски град Сарния. Дълбоко развълнуван, той разпознава много от работниците, които при емигрирането му са били още деца.", "date": "2019.11.23", "title": " Обиден от Фердинанд офицер внася шоколада у нас\t"}
{"url": "https://trud.bg/%d1%83%d1%81%d0%bb%d0%be%d0%b6%d0%bd%d0%b5%d0%bd%d0%b0-%d0%bf%d1%8a%d1%82%d0%bd%d0%b0-%d0%be%d0%b1%d1%81%d1%82%d0%b0%d0%bd%d0%be%d0%b2%d0%ba%d0%b0-%d1%81-%d1%81%d1%82%d1%80%d0%b0%d0%bd%d0%b0%d1%82/", "text": "В края на ноември заваля и първия по-сериозен сняг. Пампорово и Алеко побеляха. Сняг покри прохода „Петрохан“, валя в Оряхово, Врачанско, Ловешко и Плевенско. Пътните настилки са предимно мокри, обработени и проходими при зимни условия. Ограничена e видимостта поради мъгла в област Бургас, в района на Котел, при проходите „Приморски“, „Дюлински“; до 100 м в Средец и Елхово в област Бургас, по високите части на област Разград и на Прохода на Републиката, предава  . Акция „Зима“ продължава да е в ход, като в момента тече третата десетдневка от обхвата ѝ. Третият етап е с наименование „Безопасно шофиране през зимата“ и е насочен изцяло към поведението на водачите по пътищата, техническата изправност на превозните средства и отношението към пешеходците. В периода от 15 ноември 2019 година до 28 февруари 2020 година гумите на автомобилите трябва да са за зимни условия или с дълбочина на протектора не помалка или равна на 4 мм, а шиповете са забранени. Водата трябва да бъде заменена с антифриз, а изправността на чистачките трябва да е проверена заради предстоящите мъгли, слани, дъжд и сняг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Усложнена пътна обстановка с страната след падането на температурите"}
{"url": "https://trud.bg/10-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b2%d0%b7%d1%80%d0%b8%d0%b2-%d0%bd%d0%b0-%d0%ba%d0%be%d0%bb%d0%b0-%d0%b1%d0%be%d0%bc%d0%b1%d0%b0/", "text": "Поне 10 души са загинали, а 25 са ранени след взрив на кола бомба в района на граничния с Турция северносирийски град Тал Абияд.   Броят на жертвите на експлозията най-веоятно ще се увеличи. От турското министерство на отбраната обявиха инцидента за терористичен акт и обвиниха за него кюрдите.", "date": "2019.11.23", "title": " 10 души загинаха при взрив на кола бомба близо близо до сирийско-турската граница"}
{"url": "https://trud.bg/%d1%87%d0%b5%d1%81%d1%82%d0%b2%d0%b0%d0%bc%d0%b5-%d1%85%d1%80%d0%b0%d0%bc%d0%be%d0%b2%d0%b8%d1%8f-%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d1%81%d0%b2-%d0%b0%d0%bb%d0%b5%d0%ba%d1%81/", "text": "Днес Светата Православна църква отбелязва паметта на св. благоверен княз Александър Невски, а Патриаршеската катедрала „Св. Александър Невски“ ще отбележи своя храмов празник. По този повод в Храм-паметника ще бъде отслужена архиерейска св. литургия от Негово Преосвещенство Мелнишки епископ Герасим, гл. секретар на Св. Синод и председател на църковното настоятелство при Патриаршеската катедрала. Негово Светейшество Българският патриарх и Софийски митрополит Неофит ще вземе молитвено участие. Началото на Светата Литургия е в 9:30 часа. С отпразнуването на храмовия празник ще бъде отбелязана и 95-та годишнина от освещаването на Патриаршеския ставропигиален храм-паметник. Приканват се православните християни да вземат молитвено участие в духовното тържество на Патриаршеския ставропигиален храм-паметник.", "date": "2019.11.23", "title": " Честваме храмовия празник на Св. Александър Невски"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d1%80%d0%b0%d0%b7%d1%80%d0%b0%d0%b2%d1%8f%d0%bd%d0%b5%d1%82%d0%be-%d0%bd%d0%b0-%d0%ba%d0%be%d1%80%d0%b8%d1%82%d0%be%d1%82/", "text": "Граждани излязоха на протест заради разравяне на коритото на р. Вит в района на Боаза. Причина за недоволството е строежа на АМ „Хемус”, съобщава  . Опасенията на местните са, че при високи води на р. Вит ще настъпи природно бедствие. Освен това смятат, че близките населени места могат да бъдат залети. Протестиращите се притесняват, че може да има и замърсяване на питейните води. Местните смятат, че това е посегателство над природата и реката. Според тях строежа на автомагистралата не трябва да влияе по негативен начин на околната среда. От риболовен клуб „Балканка” призоваха министърът на околната среда и водите Нено Димов, областният управител на Ловеч и директорът на Басейнова дирекцияПлевен да си подадат оставките.", "date": "2019.11.23", "title": " Протест срещу разравянето на коритото на река Вит заради магистрала „Хемус“"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%bf%d0%b5%d1%80%d0%bd%d0%b8%d1%88%d0%ba%d0%be-%d1%81%d0%b5%d0%bb%d0%be-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%bf%d1%80/", "text": "Жителите на пернишкото село Мещица излязоха на протест заради режима с водата. Хората от населеното място ще имат вода веднъж на 48 часа, предава  . Протестът започна в 9 ч. пред сградата на общината. Хората се заканиха, че ще затворят пътя, но това така и не се случи. В с. Мещица живеят около 1000 души. Жителите разказаха, че проблемите с водата са познати от години. Най-тежка е обстановката по високите части на селото. Именно тук режимът е най-тежък. Кметът Деян Станимиров заяви, че в момента се водят преговори с ВиК режимът да бъде облекчен. „До този момент режимът при нас е 48-часов, което въобще не ни задоволява. Много бързо свършва, по високите части хората изобщо нямат вода. Прави са хората, съпричастен съм с тях“, обясни Станимиров. „Директорът на ВиК ми се обади преди малко. Той сега е предложил нов режим, за да може и Мещица да има всеки ден вода и да има фиксиран час – от 18 до 22 ч. да има вода навсякъде“, добави кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Жители на пернишко село излязоха на протест, имат вода веднъж на 48 часа"}
{"url": "https://trud.bg/%d0%b1%d0%b0%d0%b1%d1%85-%d0%bf%d1%80%d0%be%d0%b4%d0%b0%d0%b4%d0%b5%d0%bd%d0%b8-%d1%81%d0%b0-%d0%be%d0%ba%d0%be%d0%bb%d0%be-100-%d0%ba%d0%b3-%d0%b7%d0%b0%d0%bc%d1%8a%d1%80%d1%81%d0%b5%d0%bd%d0%b8/", "text": "Около 100 килограма скумрия и суджик, заразени с листерия, са били продадени в Сливен и Русе, съобщи д-р Кремена Стоева от Българска агенция по безопасност на храните. Тази седмица БАБХ взе извънредно 300 проби от готови за консумация храни за наличие на Листерия моноцитогенес. Бяха изследвани три групи продукти, в които е най-вероятно развитието на бактерията: месни сурово-сушени продукти, сирена с кратък период на зреене и пушени рибни продукти. Стигна се и до изтегляне на стоки от пазара- суджук и пушена скумрия. „Замърсяването с Листерия е вторично, тъй като тя съществува в околната среда и се пренася чрез контакт. Предписват се редица хигиенни мерки в засегнатите предпрития, а храните са били разпространени в търговска мрежа. Уведомени са клиентите на всички производители, за да връщат засегнатите храни“, каза още Стоева пред Нова телевизия. По думите ѝ бизнесоператорите са задължени да гарантират безопасността на храната, която се пуска на пазара. „Производителят не е знаел, че продуктите са били замърсени. Засегнати са два вида храни – скумрия на шайби от Сливен и домашен суджук от Русе. Това са малки производители. Рибата е произведена близо 60 кг., а от суджука близо 50 кг.“, каза още тя. Доц. Атанас Мангъров обясни, че листерията не е често срещано заболяване, но може да засегне хора във всяка възраст. „Когато се появи тази болест, увеличава смъртния риск. Симптомите при нея са висока температура, повръщане, главоболие и нарушаване на съзнанието, различни от тези на бактериалните менингити. За да се реагира на тази болест, трябва да се докаже причинителя в ликвора или в кръвта, което изисква добра лаборатория“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " БАБХ: Продадени са около 100 кг. замърсени с листерия суджук и скумрия"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%b1%d0%b8%d0%b6%d1%83%d1%82%d0%b0-%d0%b7%d0%b0-15-000-%d0%bb%d0%b2-%d0%be%d1%82-%d0%bc%d0%b0%d0%b3%d0%b0%d0%b7%d0%b8%d0%bd-%d0%b2/", "text": "Магазин за бижута беше обран в София. Откраднати са скъпоценности за над 15 хиляди лева, предава  . Магазинът за бижута се намира на столичния бул.“Ал.Стамболийски“. Пред полицията продавачката му обяснила, че вътре влезли няколко човека. Двама от тях я заговорили и я помолили да им покаже няколко от изложените скъпоценности. През това време техни съучастници успели да откраднат различни бижута на стойност над 15 хиляди лева. Полицията е започнала досъдебно производство по случая. Установяват се фактите, преглеждат се и камери в района. Издирват се извършителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Откраднаха бижута за 15 000 лв. от магазин в София"}
{"url": "https://trud.bg/%d1%85%d0%be%d1%80%d0%b0-%d0%b3%d0%be%d0%bb%d0%b5%d0%bc%d0%b8-%d1%81%d0%bc%d0%b5-%d0%b1%d0%b0%d1%81%d1%82%d1%83%d0%bd%d0%b8/", "text": "Тежката снага на културата ни изобщо няма вече върху какво да се опре С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Откраднаха бастуна на Славейков. И така една легенда става онлайн новина, с което размразява вледенения за новото поколение образ на светлата му личност. Какво е за крадеца един бастун, върху който се крепи не само тежкото метално тяло на скулптурата, но и още – великото интелектуално и духовно наследство на нацията ни. Случайно ли е там Славейков, случайно ли е изобразен в центъра на една голяма европейска столица. Разбира се, че не, но това не достига до корозиралото мозъчно покритие на присвоителя. Защото днес, дами и господа, дори не смеем да изречем нещата с истинските им имена заради налаганата ни политкоректност. Но аз ще нарека имената с истинското име. Крадец. Долнопробен крадец, изпикал се върху малкото свети неща, в момент когато нацията има нужда от обединение от всякакъв характер. А тежестта в метал на този бастун едва ли ще изхрани крадеца и едва ли стомахът му по силата на справедливостта, ще е сит вовеки, ако с кражби се изхранва. Но това посегателство мили хора, отчита общото състояние на гражданите, подкарали нещата през нивата на беззаконието, където бракониери, крадци, истински прошляци събират реколтата на поколения спестовници и се подиграват с нея. Не смея да предполагам въпрос на какво е това, но вероятно има пръст и пълната безнаказаност на престъпниците. Че този бастун едва ли е бил подвижен с табела върху него – Моля, вземете ме. Звучи толкова лесно, все едно самият Славейков го е предложил, че му е дотегнал да се обляга на него. Тежката снага на културата ни изобщо няма вече върху какво да се опре. Отсвирват интелигенцията, не създават интелигенция. Няма никакво уважение към отколешните ценности, а и не се създават нови. Културният буламач е станал като столова храна – котките дори не искат да го ядат, Днес да имаш мобилен телефон е повече отколкото да имаш библиотека в хола. Бастунът на Славейков сочи вратата на всички онези, които с небрежността си допускат подобни неща да са факт. Културата и духовността имат нужда от патерици, един бастун вече не стига. Обинтованите ни души са в реанимация. Величието се оттегля куцукайки, като няма дори къде се опре вече. Дано поне духът на Славейков ни прости , защото… “Не сме народ! Не сме народ, а мърша, пак ще кажа и с това ще да свърша.”   Александър Кадиев Телевизионният водещ Александър Кадиев заслужава да попадне тук. След десетки неуверени комбинации, се намира точната визия за статута и телосложението му, а лично модният император Десизо Монни участва в този процес, чиито резултат е очевиден. Това е отличителен сет, който издига своя притежател на авторитетен пиедестал сред светските среди. Възвишеният черен жакард в съчетание със златисто по реверите, джобовете, и подплатата на сакото, придават усещане за прикрит лукс и благородство, присъщи за един истински господар. Ръчно инкрустираните черни диаманти по ревера на сакото са финалният щрих на един Holy Gentleman.       Ботева и Ивчева в Бизнесдама на годината Красива среща си направиха топ нотариус Весела Ивчева и топ стоматолог д-р Мариела Ботева. По време на стилно светско събитие, те си размениха впечатления за новите модни тенденции и си направиха взаимни комплименти. Нотариус Ивчева е новият Почетен председател на конкурса Бизнесдама на годината за 2019. Д-р Ботева пък е една от номинираните в категорията “Собствен стоматологичен кабинет”. Двете дами се насладиха на новината, че вероятно министърът на туризма Николина Ангелкова ще бъде почетен патрон на събитието, най-малкото поради факта, че туризмът е общата им страст. Гала церемонията по връчване на престижния приз ще се състои на 27 февруари 2020 г., като ще бъде последвана от традиционния Руски бал, след средата април.   Игнатова, Соколова и Гуна обсъждат бизнеса Една красива лейди, отдадена на туристическия бизнес, направи своя дебют в светското общество. Антоанета Игнатова (в средата), бе забелязана в компанията на областния управител на Перник и председател на Жени- ГЕРБ Ирена Соколова, по време на частно парти. Двете дами си обмениха полезна информация за състоянието на бизнеса в България и участието на жените в него. В компанията на изисканите дами бе и Мариана Печеян, с чието име свързване бизнеса с машиностроене. Печеян бе щастлива да запознае приятелките си с новите си проекти, както и с оригиналния є хотел в Дряново, където бизнесдамата е един от основните работодатели и вдъхновител на производството в района. В компанията на трите дами бе и народната певица и звезда Гуна Иванова.", "date": "2019.11.23", "title": " Хора, големи сме бастуни\t"}
{"url": "https://trud.bg/%d0%b0%d0%bc%d0%b0%d0%b7%d0%be%d0%bd-%d1%81%d1%8a%d0%b4%d0%b8-%d0%bf%d0%b5%d0%bd%d1%82%d0%b0%d0%b3%d0%be%d0%bd%d0%b0-%d0%b7%d0%b0-10-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0/", "text": "Технологичният гигант „Амазон“ съди Пентагона. Причината е договорът за облачни услуги на стойност 10 милиарда долара, спечелен в края на октомври от конкурента на компанията „Майкрософт“. Жалбата, оспорваща сделката, е внесена във федерален съд вчера, съобщава  . Огромната поръчка привлече общественото внимание и изправи един срещу друг водещите технологични гиганти в Съединените щати. Новата система ще съхранява и обработва големи количества класифицирана информация и ще даде възможност на американските въоръжени сили да използват изкуствен интелект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " „Амазон“ съди Пентагона за 10 млрд. долара"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d0%ba%d0%be%d0%bb%d0%b5%d0%b4%d0%bd%d0%b8%d1%82%d0%b5-%d0%bf%d0%be%d1%81%d1%82%d0%b8/", "text": "Вече навлязохме в коледните пости, които ще продължат до Рождество. Някои ги спазват строго, други – не съвсем, трети – изобщо не. Въпрос на личен избор. Като всяко нещо, просъществувало много векове, постите имат своя смисъл и погледнато чисто прагматично, те помагат на тялото да се изчисти от животински мазнини и да се подготви за зимата, когато по традиция ядем повече месна и по-мазна храна. Ако сте решили да постите, знайте, че църквата признава безгръбначните – охлюви, миди, октоподи и други морски дарове – за постна храна.    Яхния с нахут Необходими продукти:  1 ч.ч. нахут  1 глава лук  1 стрък праз лук  1 морков  парче корен или стрък целина  парченце джинджифил  2 скилидки чесън  1-2 домата – пресни или от консерва, или 1 с.л. доматено пюре  2-3 с.л. олио  сол  магданоз  1 с.л. препечено брашно, по желание Начин на приготвяне:  Нахутът се накисва предварително във вода за 10-12 часа. Изплаква се, залива се със студена вода и се сварява. В тенджера под налягане е готов за 25-30 минути. Може да се използва и сварен нахут от консерва. Лукът и празът се нарязват на ситно, морковът, целината и джинджифилът се настъргват на едро ренде или нарязват на кубчета. Задушават се в сгорещеното олио до готовност. Накрая се добавят нарязаните на кръгчета скилидки чесън и след 1-2 минути – нарязаните на ситно домати или размитото в малко студена вода доматено пюре. Прибавя се отцеденият нахут и малко от нахутената вода. Посолява се на вкус и ястието се оставя да покъкри на тих огън още 10-15 минути. По желание, за сгъстяване на соса, 5 минути преди да се махне от огъня може да се добави препеченото брашно, размито в малко студена вода. При поднасяне се поръсва със ситно нарязания магданоз.   Зелена лазаня Необходими продукти:  1 опаковка кори за лазаня  1 кг свеж спанак  1 морков  2 стръка праз лук  2-3 скилидки чесън  1 с.л. маргарин  150 г растителна сметана  200 г кашкавал с растителни мазнини  1 с.л. брашно  1 щипка индийско орехче  1 ч.л. риган  4 листа салвия  1 зеленчуков бульон  черен пипер и сол на вкус Начин на приготвяне:  Чесънът и празът се почистват и нарязват на дребно. Слагат се в сгорещения маргарин. Прибавят се риган и настърганият морков. Свежият спанак се почиства и се измива добре. Отцежда се в цедка и се нарязва на широки ивици. Добавя се към зеленчуците и се задушава за 3 мин. За соса отделно се запържва брашното до златисто и се наливат 2 чаши топла вода с разтворен зеленчуков бульон. Подправя се с индийско орехче и се добавя растителната сметана. Бърка се, докато кипне. Тавичката за печене на лазанята се намазва с маргарин и се налива един черпак от соса, за да покрие дъното. Слагат се ред кори за лазаня, ред зеленчукова смес със спанак. Корите леко се притискат, за да се изравни плънката. Третият ред кори се залива с останалия сос. Пече се около 35 минути в загрятата фурна на 180 градуса. След това се поръсва с настъргания кашкавал и черен пипер. Лазаняте се допича до златиста коричка. С листенца салвия се украсява всяко парче лазаня, готово за сервиране.   Пълнени чушки с ориз и гъби Необходими продукти:  8 средно големи чушки  200 г ориз, може кафяв  200 г пресни гъби  1 глава лук  1 морков  1 с.л олио (зехтин)  чубрица  магданоз  сол  черен пипер Начин на приготвяне:  Нарежете морковите и лука на дребно. Измийте ориза със студена вода. Измийте и нарежете гъбите на дребно. Загрейте мазнината в подходящ съд и запържете морковите и лука. След това добавете ориза и гъбите. Залейте с 1 ч.ч. гореща вода и оставате още 5 минути на тих огън. Добавете сол, чубрица, магданоз и черен пипер. Измийте и почистете чушките и ги посолете от вътрешната страна. След като сместа е готова, напълнете чушките и ги сложете в предварително приготвена намазнена тавичка. Залейте ги с 2 ч.ч. гореща вода. Печете на 200 градуса около 30 минути.   Рататуй с ориз Необходими продукти:  2 тънки тиквички  1 среден патладжан  1 жълта чушка (от големите)  1/2 червена чушка (от големите)  400 г чери домати (или 4 домата)  1-1,5 с.л. провансалски микс подправки  1 ч.л. сушен босилек  2 дафинови листа  сол и черен пипер  50-60 мл олио  2-3 с.л. кръгъл ориз Начин на приготвяне:  Без да се белят, тиквичките и патладжанът се нарязват на колела, а след това на полумесеци или четвъртини. Чушките се надробяват ситно. Чери доматите се разполовяват. Не се белят. Лъжица-две олио се загряват в широк тиган с незалепващо покритие. Пускат се тиквичките и сотират на среден огън, докато станат свежи на цвят и омекнат леко (около 10 минути). Посоляват се. Вече готови, се прехвърлят в дълбока тенджера. На мястото на тиквичките се сотират по същия начин патладжаните. Долива им се олио и се посоляват. Щом омекнат и замиришат приятно, отиват при тиквичките. Същата схема се повтаря с чушките и доматите (все така поотделно). Когато всички зеленчуци са в тенджерата, се овкусяват с подправките, изброени по-горе, и се налива вряла вода колкото да ги покрие до половината. Налива се допълнително олио, регулира се и солеността. Тенджерата се затваря и всичко се готви 10 минути от момента на херметизиране, ако е под налягане, или 20-30 минути в обикновена тенджера. След това се добавя оризът, налива се още гореща вода (покрива зеленчуците на 2/3). Готвенето се подновява за още 8 минути в тенджерата под налягане или 20 минути в нормална. Ястието трябва да остане на мазнина и една идея сос (след като оризът е поел каквото ще поема при охлаждането). Рататуят е еднакво ароматен и вкусен както топъл, така и студен.   Пълнени патладжани с гъби Необходими продукти:  3 патладжана  3 големи обелени домата  4 червени чушки  1 люта чушка  1 глава лук  6 скилидки чесън  2 моркова  500 г гъби  2 топки моцарела или 200 г кашкавал  сол, черен пипер  няколко стръка магданоз Начин на приготвяне:   Разрежете на половинки патладжаните, издълбайте ги, след това ги посолете. Оставете ги за 20-30 минути да изтече горчивата вода. В загрят тиган с мазнина сложете нарязаните на ситно лук, моркови, чушки, домати, чесън, гъби, сърцевина на патладжаните и магданоз. Когато зеленчуците омекнат, овкусете със сол и черен пипер. Напълнете патладжаните със сместа и поставете в предварително загрята фурна на 200 градуса. Когато са готови, по желание може да добавите по две колелца моцарела или малко кашкавал и отново да запечете до златисто.   Постни кюфтенца от бял боб Необходими продукти:  250 г боб  1 глава лук  3 яйца  1 ч.ч. счукан сухар  1 ч.ч. олио (зехтин)  сол и черен пипер на вкус Начин на приготвяне:   Бобът се сварява, прецежда през гевгир и се изсипва в съд. Може да се използва и готов от консерва. Лукът се изчиства, нарязва на много ситно и се изсипва при боба. Прибавяме яйцата, счукания сухар, солта и черния пипер. Разбъркваме добре и получаваме сместа за кюфтенцата. В сгорещената мазнина сипваме със супена лъжица от сместа и пържим.", "date": "2019.11.23", "title": " Започнаха коледните пости"}
{"url": "https://trud.bg/%d0%b5%d0%b2%d1%80%d0%be%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d0%bf%d0%be-%d0%ba%d0%b8%d0%ba%d0%b1%d0%be%d0%ba%d1%81-%d0%b4%d0%b8%d0%bc%d0%b8%d1%82%d1%8a%d1%80-%d0%bf%d0%b5%d0%bd/", "text": "Психическата тренировка е много важна и тя при мен е постоянна – разкрива Димитър Пенчев, европейският шампион за професионалисти в кикбокса. – Защото моят противник също е толкова добре физически подготвен, колкото и аз. И същите часове прекарва в залата. Но мога да го победя с правилно мислене и спазване на тактика. Иначе идеи много, но ако не са в точния момент, не се получава. Само преди дни 30-годишният плевенчанин постигна най-големия успех в кариерата си, като ликува с титлата на континента в категория до 66,800 кг. На галавечер в Испания състезателя на „Скорпион“ победи представителя на домакините Андони Иглесиас, №1 в Европа в по-леката категория, в 5-рундов мач. Българинът наложи специфичният си и атрактивен стил, като на два пъти хвърли съперника в нокдаун, а след последния гонг реферът победоносно вдигнаха ръка на нашето момче. И този път в ъгъла на Димитър бе неговият баща и треньор Камен Пенчев, първият ни световен шампион от 1995 г. „До последно не можехме да се зарадваме – признава шампионът. – Все пак бяхме в Испания, на тяхната галавечер, срещу техен боец. А и в нашия спорт има съдийски пристрастия. Но, след като чух името си и ме обявиха за шампион, радостта бе неописуема.“  Всъщност Пенчев изпраща най-успешната си година в кариерата. През лятото стана №1 на Балканите, а миналия месец се окичи със сребро на мондиала в Сараево, което е първото му отличие от световно първенство.  Зад гърба си боецът има 15 мача при професионалистите, спечелил е 13 от тях, а 7 е приключил с нокаут. Има и две загуби. На аматьорски ринг боевете му са над 100. Всъщност Димитър започва да се занимава с кикбокс от ранна детска възраст. Покрай баща си е постоянно в залата, наследява и специфичния му стил на игра. „Не зная с какво точно ме грабна кикбоксът, но ми харесаха първите неща, на които ме научи моят баща – признава шампионът. – Дисциплината и уважението към хората. А на състезание чувам единствено неговия глас. За мен той е изключително голям авторитет – перфекционист, много се вглежда в детайлите и страшно много му вярвам.“ Първото състезание на момчето обаче е в бокса. Тогава е на 13 години и губи на републиканското първенство. Но пък с това се появява мотивацията да се докаже, че може. Две години по-късно Димитър вече е шампион на България в кикбокса, а през 2012-а стига до първата си титла на международния ринг, като става №1 на Балканите при мъжете на първенството във Варна. Следват куп медали и златни отличия. „Винаги търся категоричната победа, нокаута – казва шампионът. – Не винаги се получава, което означава, че има още какво да уча. За щастие тази година счупих каръка и за първи път стигнах до медал на световно. А европейската титла чувствам, като най-големия си успех досега. Баща ми също беше безумно щастлив. И за първи път нямаше никакво недоволство. Иначе преди дори и са съм бил, все нещо намираше.” Пенчев разкрива, че най-бързият му нокаут е за 20 секунди. Засега обаче му е трудно да определи кой е най-тежкият му мач. „Всички един е тежък – смята той. – Защото, дори и да си победил, значи си се преборил и със себе си, и с противника.“ А отскоро, за да подобри още формата си, Димитър се е захванал да тренира и борба.  Редом със спорта шампионът не изпуска и образованието си. В момента следва НСА с треньорски профил „кикбокс“. А за разлика от повечето ни изявени състезатели, отново по настояване на татко си, завършва средно общообразователно училище, а не спортно.  И въпреки, че все още учи Пенчев работи като треньор в клуба на баща си. Първите му уроци към малчуганите, са тези, които е получил самият той. „Дисциплина и уважение към хората, постигнали нещо в живота – откровен е боецът. – Защото в днешно време, доста често децата не са научени на уважение, което е грозно. Така, че първо се „приземяваме“. И тези, които искат, се променят, другите си тръгват от залата. После идва двигателната култура, също в повечето случаи е на много ниско ниво. Децата са с на днормено тегло, понякога не могат да правят кълбо, да тичат в строй, все елементарни неща, но много съществени.“ А относно болката от травмите Пенчев разкрива, че се преодоляват с времето. „Излезеш ли на ринга, забравяш всичко – казва той. – В противен случай противникът разбира за слабостите ти, ставаш уязвим. Научил съм се да прикривам болката.“ Иначе в свободното си време шампионът обича да прекарва с близките и приятели, както и с любимата Симона. Тя е студентка по право, развива и собствен бизнес. През пролетта влюбените очакват първата си рожба.  А Димитър, след като е покори европейския връх, се е запътил съм следващата си мечта – да стъпи и на световния пиедестал.  „Може да е следващата година или след две, но ще стана шампион!“, категоричен е боецът. Снимки Атанас Антонов", "date": "2019.11.23", "title": " Еврошампионът по кикбокс Димитър Пенчев: Победиш ли, преборваш себе си и противника"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b5-%d0%b3%d0%be%d1%80%d1%8f%d0%bb-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2-%d0%bd%d0%b0%d0%b4%d0%b5%d0%b6%d0%b4%d0%b0-%d0%b5/", "text": "Пожар е горял в жилищен блок в столичния квартал „Надежда“ днес преди обед, съобщиха от пресцентъра на МВР. Огънят е погасен. Човекът, който е бил вътре, е изведен и откаран за преглед в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " Пожар е горял в столичния кв. „Надежда“, един човек е леко пострадал"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%8a%d1%82%d1%8f-%d0%ba%d0%b0%d1%80%d0%bd%d0%be%d0%b1%d0%b0%d1%82-%d1%88%d1%83/", "text": "Катастрофа затвори пътя Карнобат – Шумен край село Прилеп и в двете посоки, съобщиха от АПИ. При инцидента има един пострадал. Водачът на катастрофиралия автомобил е отведен в болница, към момента се уточнява здравословното му състояние. Изясняват се причините за инцидента. Изчаква се возилото да бъде изтеглено от пътя, за да се отвори лявата лента за движение.", "date": "2019.11.23", "title": " Катастрофа затвори пътя Карнобат – Шумен"}
{"url": "https://trud.bg/10-%d0%b3%d0%be%d0%b4%d0%b8%d1%88%d0%bd%d0%be-%d0%b1%d1%8a%d0%bb%d0%b3%d0%b0%d1%80%d1%87%d0%b5-%d0%b5-%d0%b1%d0%b8%d0%bb%d0%be-%d0%bf%d1%80%d0%b5%d0%b3%d0%b0%d0%b7%d0%b5%d0%bd%d0%be-%d0%bd%d0%b0/", "text": "10-годишно българче е загинало в Кипър, след като е било блъснато от автомобил на пешеходна пътека, съобщава  . Трагедията се е разиграла в кипърския град Пафос вчера, около 14.00-14.30 часа, когато момиченцето пресичало на зебрата на бул. „Тасос Пападопулос“ на връщане от училище. То е било блъснато пред очите на дядо си. Детето е било откарано в болница, където по-късно е починало. Зад волана на леката кола е била 70-годишна кипърка, която също е изпаднала в шоково състояние след инцидента, съобщават местните медии. Според сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на 8-годишното братче на загиналото момиченце. Води се разследване за причините, довели до трагедията. Загиналото дете е родено в Кипър в българско семейство, което от години живее на острова. Кипърската медия посочва, че трагедията отново повдига въпроса за законодателни промени относно възрастта на водачите в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " 10-годишно българче е било прегазено на пешеходна пътека в Кипър"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%bd%d0%b0%d1%87%d0%b5%d0%b2%d0%b0-%d0%be%d1%82-%d0%ba%d0%b0%d1%80%d0%bb%d0%be%d0%b2%d0%be-%d0%bf%d1%80%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%bd%d0%b0/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Още с първото си идване в медицинския център на д-р Емилова Елена се разделя с 12 кг и успява да зачеркне почти всички от диагнозите си в обезсърчаващо дълъг списък. Показателна за ефекта от плодолечението е реакцията на колежките є, които я затрупват с въпроси какво чудо е направила със себе си. Жената казва, че преди програмата на д-р Емилова нямала талия, тежала 105 кг при ръст 169 см и се чувствала постоянно уморена и обречена на схемата с прием на много лекарства „до живот”, които обаче не помагали. За ползите от плодолечението знаела от свои близки в Карлово – семейство пациенти на лекарката, но ги имала за недостижим за самата себе си пример. Не била сигурна, че може да гладува и се колебаела дали ще си справи. Оказало се, че не само е лесно за прилагане, но и много приятно и окриляващо. Елена нямала никакви оплаквания по време на програмата, ходела на всички походи и спортни активности, организирани в медицинския център, плувала. За 20 дни в центъра – на Боровец, през юли т. г., създала и много нови контакти със съмишленици по пътя към здравословния живот. Казва, че без водач като д-р Емилова каузата остава трудно постижима, защото тънкостите са в персонализирането на програмата и мотивация за стриктното є спазване. Преди да срещне лекарката, жената се хранела с много месо, млечни и тестени продукти. За съпруга си, почитател на постното, приготвяла ястия, към които за себе си винаги добавяла месо. Сега семейното меню вече е синхронизирано и всички са доволни. Интерес проявил и синът, който живее в Карлово и започнал да прави свои опити да прилага постигнатото от майка си – в храненето и в двигателната активност. Жената приготвя храната в дома като комбинация от наученото в кулинарното училище в медицинския център и добрите български традиции от недалечното минало. Приготвя блюдата по съветите на консултанта на д-р Емилова Веселин Станков – от сезонни зеленчуци, варива, семена и ядки. Веднъж седмично на трапезата имат риба. Животинските храни ще попаднат в менюто по повод на празник, и то само от доказан източник. За Елена промяната се оказала животворна. Тя имала отчайващ списък с болести и обезсърчаваща перспектива от методите на официалната медицина. Имала високо кръвно налягане, множество камъни в злъчката, камъни в левия бъбрек, уголемен и омазнен черен дроб, мъчителни болки в лумбалната област – и при движение, и при покой и др. При болничен престой преди около 10 години є открили диабет тип 2. Изписани били много медикаменти, но по силата на здрава интуиция Елена заменяла някои от хапчетата с билки и усещала по-добър ефект. Само за първите 20 дни на плодове, чай и мед тя свалила цели 12 кг, повечето от които мазнини. Отслабването продължило и по време на захранването и според д-р Емилова постигнатото ще се запази трайно, защото Елена е много стриктна в спазване на програмата. По-важната част от отличните резултати е, че оплакванията на пациентката са отзвучали, тя се чувства здрава и енергична, без болки и без медикаменти. Елена е убедена, че много хора биха избрали алтернативни методи за спасение от болестите, ако им се даде възможност да научат за ефектите им. Според Елена трябва да се започне с младите, защото те са винаги носители на промяната. За своите ученици казва, че мнозина се хранят с каквото им попадне, но е радостна, че мнозина вече избират да си вземат фреш или салата от близки до училището нови заведения, силна конкуренция на баничарниците. Когато е на работа в гимназия „Васил Левски” в Карлово, и тя предпочита фреш от портокал или друг плод вместо закуска с бяло брашно, бяла захар и сол. Със солта има и собствен горчив опит, въпреки че е слушала лекциите на д-р Емилова и знаела колко коварна е тази бяла отрова. След програмата при лекарката, при захранването по схема, Елена прибавила щипка сол в салатата си и буквално за ден качила 2 кг, получила и отоци. Избавила се точно по предписанията на лекарката – останала пак на плодове и чай за ден-два, и всичко отзвучало. „Не е достатъчно само да слушаш увлекателните разкази на д-р Емилова, трябва и да ги проумееш и да спазваш съветите, за да си здрав”, споделя жената. До края на годината Елена планира да направи отново 20 дни на плодове, чай и мед с 10-дневно захранване. Ще посещава медицинския център за контролни прегледи и при следваща голяма ваканция отново ще е при лекарката. Определя себе си като представител на хората, които през целия живот се учат и са жадни за знания. По образование е машинен инженер и по-голямата част от стажа є преминала в голям завод. Не се е поколебала след икономическите сътресения да придобие и педагогическа специалност и да се посвети на възрожденската професия учител, колкото и тежка да е тя в наше време. Като взискателен учител Елена определя д-р Емилова за отличник. По всеотдайност към хората, по непрекъснато усъвършенстване на програмата, по победа над болестите. „Шестица е моята оценка към лекарката заедно с пожелание да е здрава и щастлива в полза на хилядите пациенти от цял свят”, казва жената.   Яхния от нахут (1 порция) Продукти: 60 г суров нахут, 1 малък картоф, 30 -40 г тиквичка, 1/2 морков, 1/4 глава кромид лук, 1/2 скилидка чесън, 3-4 стръка магданоз, 3-4 стръка целина, десетина листенца пресен джоджен, по 1 щипка морска или хималайска сол, червен пипер, чубрица и къри Приготовление: Накисваме нахута с вода от предната вечер. Прецеждаме го, измиваме и сваряваме за 20 мин. Картофа сваряваме на пара. Към нахута прибавяме нарязани на ситно моркова, тиквичката, лука, стръковете целина и стръковете магданоз, от които отделяме листенцата. Заливаме със зеленчуков бульон (или вода) – да се покрие сместа и варим на слаб огън 10-15 мин. Прецеждаме бульона и към течността слагаме сварения картоф, чесъна и подправките и пасираме. Получената смес изсипваме при нахута, разбъркваме и варим 1-2 минути. Дръпваме от огъня и прибавяме листенцата магданоз и джоджен, нарязани на ситно.", "date": "2019.11.23", "title": " Елена Начева от Карлово: Програмата на д-р Емилова заслужава шестица\t"}
{"url": "https://trud.bg/%d0%b4%d0%b2%d0%b5-%d0%ba%d0%be%d0%bb%d0%b8-%d0%b3%d0%be%d1%80%d1%8f%d1%85%d0%b0-%d1%82%d0%b0%d0%b7%d0%b8-%d0%bd%d0%be%d1%89-%d0%b2-%d1%82%d1%8a%d1%80%d0%bd%d0%be%d0%b2%d0%be-%d1%80%d0%b0%d0%b7%d1%81/", "text": "Две леки коли са пламнали тази нощ, като причините все още са в процес на изясняване, съобщиха от Регионалната служба „Пожарна безопасност и защита на населението“. Сигнал за инцидента, възникнал на една от главните търновски улици „Никола Габровски, е подаден в 3,52 ч. Шестима огнеборци с два специализирани автомобила са гасили „Пежо 307“ и „Голф 4“. И двата автомобила са частни, като има значителни материални щети – изгорели са гуми, двигателен отсек, арматурно табло, предно стъкло.", "date": "2019.11.23", "title": " Две коли горяха тази нощ в Търново, разследват причините\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%82%d1%8a%d1%80%d1%81%d0%b8-%d0%ba%d0%be%d0%b9-%d0%bf%d0%be%d0%b4%d1%85%d0%b2%d1%8a/", "text": "Полицията в британското село Блекхол Колъри се опитва да разгадае как и защо по улиците на града системно се появяват пакети с пари, съобщава AFP. Органите на реда в графство Дърам твърдят, че общо 26 хил. британски паунда (30,300 евро) в банкноти от 20 са били открити в последните пет години по улиците на селото – общо 13 пакета от по 2 хил. паунда. „Тези пакети винаги биват оставяни в средата на улиците, по паважите и ги откриват обикновени членове на обществото, които ги връщат при нас“, казва детектив Джон Форстър. Последната такава находка е открита на 18 ноември и е четвъртата за тази година, добавя той. Според него някой добър самарянин оставя парите по улиците за нуждаещите се от тях. Форстър, който твърди, че засега разследването не е открило нищо съществено по случая, приветства „невероятния граждански дух“ на местните, които постоянно връщат парите, като вестниците във Великобритания описват жителите на селото като най-честните хора в страната. Местните пък спекулират пред пресата, че мистериозният дарител може да е „някой от тайните милионери“ или дори „блекхолския Дядо Коледа“. Блекхол Колъри е било миньорско селище в миналото. Икономиката му е в застой, след като местната мина затваря врати през 80-те години на миналия век.", "date": "2019.11.23", "title": " Британската полиция търси кой подхвърля пакети с пари по улиците на малко градче"}
{"url": "https://trud.bg/%d0%ba%d0%b0%d0%bf%d0%ba%d0%b0-%d0%b2%d0%be%d0%b4%d0%b0-%d0%ba%d1%80%d0%b0%d0%b9-%d0%ba%d1%80%d0%b5%d0%bc%d1%8a%d0%bb/", "text": "Руснаците с уникален проект край паметника на Владимир I Велики в центъра на Москва, италианците – млади надежди на италианската архитектура „Труд” ще представи всеки един от седемте финалисти в конкурса за проект за обновяване на столичния площад „Света неделя”. На 28 и 29 ноември международно жури ще класира идейно-архитектурните проекти за конкурса, в който се включиха световнопризнати студия. На първия етап от състезанието участваха 14 екипа, като до втория етап, включващ представяне на проект, стигнаха седем.   Финалистите са: консорциум с членове One Works, Maofficina, Сracknell; Студио Паола Вигано; „Конкурент-90” ЕООД; Студио Вилмот; Студио Фуксас; Обединение AI Architects LLD, CLAB Architettura, Юрий Шередега, Дина Дридзе, Евгений Ширинян; Обединение между студио „Морфе” и „Джовани Тортели Роберто Фрасони Аркитети”.  Архитекти, творили в сърцето на Москва, участват в международния конкурс на Столичната община за проект на площад „Света неделя” в София. Един от 7-те финалисти е обединение от две световнопризнати студия – АИ Архитекти (AI Architects LLD) от Русия и CLAB Architettura от Италия. Основатели на АИ Архитекти са Иван Колманок и Александър Томашенко. Студиото е известно със своя подход за подобряване на градската среда. Сред най-значимите им проекти е новият дизайн на площад „Боровицкая” в историческия център на Москва край стените на Кремъл. Проектът е избран по време на конкурс, проведен с подкрепата на Архитектурния съвет на Москва. АИ Архитекти приковаха вниманието на журито си с креативния си проект, оформящ площадното пространство като капка, излъчваща кръгове, изобразяваща потапяне във вода. Традицията за потапяне е свързана с образа на тайнството на кръщението, което е залегнало в основата на художествената идея за организиране на площада. Кръговете обграждат паметника на покръстилия руския народ княз Владимир I Велики. Проектът се основава на строги технически спецификации, всичко е описано подробно – от мястото на централната скулптура и пешеходни маршрути до планирането на бъдещата експлоатация на площада. Композицията е класическа, центрична и отговаря на принципите за изграждане на съществуваща историческа среда. В същото време художествената интерпретация на образа а изразена на съвременен архитектурен език. И други проекти на АИ Архитекти за обновяване на градските обществени пространства са високо оценени от професионалистите. Сред тях са реконструкцията на пазара на „Даниловски” в Москва, обновяването на завода „Кристал”, подобряването на парк „Победа”, „Джамгар парк”, „Парк на бъдещето”, парка в Нижнекамск и др. Метростанция „Шереметьевская” е създадена с „плаващ покрив” Студио АИ Архитекти спечели конкурс за изпълнение на метростанция в Москва, който ще бъде завършен през 2020 г. Дизайнът съчетава величието на историческите станции на Москва с ергономичността, функционалността и практичността на по-модерните станции в града, което води до проект, който архитектите описват като „елегантен и технологичен”. Схемата на метростанцията черпи от съществеността на „руските аристократични традиции” и използва поредица от обли форми, които архитектите наричат „приятелски настроени” и способни да филтрират големи потоци от хора към и от платформата на метростанцията. Наречената на руския благородник граф Шереметиев станция ще съдържа порцеланови комплекти и плочки, материал, общ за архитектурата на руското благородство. Над земята, сферичните стъклени пиедестали поддържат покрива с дължина 70 м, придавайки му вид на плаващ. Заоблените пилони имат гранитно покритие, предназначено да наподобява напукани порцеланови парчета. Предвидени са пейки, интегрирани във вътрешни стени на станцията и огледални повърхности, предназначени да намалят скоростта на пътниците, които неволно ще се забавят, за да разгледат отражението си. За квартал „Хорошёво-Мнёвники” проектантите са се съобразили с анкети сред жителите АИ Архитекти са разработили и концепция за реорганизация на квартали на част от територията на „Хорошёво-Мнёвники” в Москва. Архитектите са се съобразили с общественото мнение по време на предпроектното проучване. „Открих­ме, че противниците на обновяването харесват ниските сгради и уютните дворове, ценят начина си на живот и отношенията със съседите си, опасявайки се, че обновяването ще разруши социалните връзки – т.е. ние трябва да им осигурим това”, казват от АИ Архитекти. Включва се и екипът на престижното CLAB Architettura В проекта за пл. „Света Неделя” заедно с АИ Архитекти участва и италианското студио CLAB Architettura. То в базирано в Пескиера дел Гарда, основано през 2013 г. от Никола Бедин, Андреа Кастелани, Матео Фиорини, Паоло Ригоданцо. CLAB се идентифицира чрез своя хетерогенен подход към областта на архитектурата като сливане на различни културни среди. През 2017 г. CLAB бе финалист на „Top-10 UNDER 35 ITALIAN PRACTICE” от New Italian Blood. През 2016 г. е финалист на „Младия италиански архитект 2016”. През 2018 г. студиото беше поканено и в архитек­турния Leibniz Universitаt от Хановер като пример за младо архитектурно студио, което да показва своя опит и постижения. От 2012 г. си сътрудничи с Политехниката в Милано и университета IUAV.", "date": "2019.11.23", "title": " Капка вода край Кремъл\t"}
{"url": "https://trud.bg/%d0%bf%d0%b0%d0%bf%d0%b0%d1%82%d0%b0-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d1%8f%d0%bf%d0%be%d0%bd%d0%b8%d1%8f-%d0%b8-%d0%b7%d0%b0%d0%ba%d0%bb%d0%b5%d0%b9%d0%bc%d0%b8-%d0%b7/", "text": "Папа Франциск, който днес пристигна на посещение в Япония, заклейми „злото“, което носят ядрените оръжия. На среща с японски епископи Франциск каза, че по време на визитата си в Япония иска да почете паметта на жертвите на ядрените бомбардировки на Хирошима и Нагасаки и да се срещне с оцелели от тях, които „още носят раните от този трагичен епизод в човешката история“. Злото няма предпочитания; то не се интересува от миналото на хората или от тяхната идентичност, „то просто избухва с унищожителната си сила“, каза главата на Римокатолическата църква, съобщи БТА. Той отиде по-далеч и осъди не само използването, но и притежаването на такива оръжия. Темата за ядрените оръжия е основната при пътуването на Франциск в Япония и ще прозвучи най-силно утре, когато той посети Нагасаки и Хирошима, двата японски града, над които през 1945 г. бяха хвърлени американски атомни бомби. Оттам папата се очаква да призове за пълно ядрено разоръжаване. На срещата с епископите Франциск разказа, че като млад йезуит в Аржентина много е искал да работи като мисионер в Япония, вървейки по стъпките на Свети Франциск Ксаверий – йезуита, донесъл християнството на японските острови през 1549 г. Поради здравословни причи той не успял да сбъдне тази своя мечта, но и до днес изпитва особена симпатия към Япония и малката японска християнска общност, запазила вярата си въпреки преследванията, на които е била подлагана в миналото, разказа Франциск.", "date": "2019.11.23", "title": " Папата пристигна в Япония и заклейми злото, което носят ядрените оръжия"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%b4%d0%b2%d0%b0%d0%bc%d0%b0-%d1%83%d0%b1%d0%b8%d0%bb%d0%b8-%d1%81-%d1%8e%d0%bc%d1%80%d1%83%d1%86%d0%b8-%d0%b8/", "text": "Окръжен съд Велико Търново ще заседава на 26 ноември по дело за убийство. Делото е образувано по обвинителен акт на Окръжна прокуратура – Велико Търново, с който подсъдимите Даниел И. Д. от гр. Горна Оряховица и Ангел Х. Х. от с. Добри дял, общ. Лясковец, са обвинени в това, че за времето от 26.04.2019г. до 30.04.2019г. в гр. Горна Оряховица, в необитаема сграда, намираща се на ул. „Отец Паисий Хилендарски“ №61, в съучастие като извършители, умишлено умъртвили другиго – Дончо Д. Й. от гр. Левски, чрез нанасяне на множество удари с юмруци и ритници в областта на главата и тялото на Й., с което му причинили открита черепно-мозъчна травма, като убийството е извършено по особено мъчителен начин за убития с оглед броя и вида на уврежданията, и с особена жестокост, изразяваща се в причиняването на множество травми в областта на гръдния кош, корема и крайниците на Й. Подсъдимите бяха задържани, след като тялото на 59-годишната жертва бе открита в необитаема постройка срещу горнооряховската болница.", "date": "2019.11.23", "title": " Изправят на съд двама, убили с юмруци и ритници 59-годишен мъж\t"}
{"url": "https://trud.bg/%d0%bc%d0%be%d1%89%d0%bd%d0%be-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%83%d0%b4%d0%b0%d1%80%d0%b8-%d0%b8%d0%bd%d0%b4%d0%be%d0%bd%d0%b5%d0%b7%d0%b8%d1%8f/", "text": "Земетресение с магнитуд 6,1 разтърси индонезийската част на остров Нова Гвинея, съобщи БГНЕС. То е регистрирано в 12:11 ч. централно гринуичко време. Епицентърът е разположен на 311,7 километра югоизточно от столицата на индонезийската провинция Западна Папуа – Маноквари. Огнището е на дълбочина 10 километра. Няма информация за пострадали и разрушения.", "date": "2019.11.23", "title": " Мощно земетресение удари Индонезия"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b8%d0%bc%d0%b0-%d0%bf%d1%80%d0%b0%d0%b2%d0%be/", "text": "„Валери Симеонов приключи с предния период и като народен представител има право да бъде избран за заместник-председател на Народното събрание”. Това заяви председателят на парламента Цвета Караянчева в Златоград и по този начин застана зад избора на Симеонов. Според нея, за думите си като вицепремиер Валери Симеонов е понесъл своя кръст, подавайки оставка и няма нищо лошо в това неговата парламентарна група да го предложи за този пост, съобщи Нова ТВ. Председателят на Народното събрание присъства в Златоград на панихида в памет на загиналите за славата на Родопите от времето на Момчил юнак до Балканските войни. „По правилник всяка парламентарна група има право да посочи заместник – председател и тъй като „Обединени патриоти“ нямат посочен такъв, логично беше групата да предложат заместник”, уточни Цвета Караянчева. По нейно мнение няма нищо странно в това групата на ОП да посочи за зам.-председател на НС Валери Симеонов като един от ръководителите на коалиционните партньори. Този пост на практика е заместващ председателя, води събранието и не знам какво влагат протестиращите в личността на г-н Симеонов, заяви председателят на НС. Относно искането от страна на Корнелия Нинова за оставка на премиера Борисов, Цвета Караянчева коментира, че работата на опозицията е да търси слаби места на управляващите. „Разбирам, че г-жа Нинова иска да управлява, но все пак българският народ казва кой да управлява и за колко време. Ние много пъти сме се явявали на избори и винаги сме били първа политическа сила. Нека г-жа Нинова да направи всичко възможно, нейните структури да работят по места толкова сърцато и истински, както работят структурите на ГЕРБ“, препоръча Цвета Караянчева.", "date": "2019.11.23", "title": " Караянчева: Валери Симеонов има право да бъде избран за зам.-председател на НС"}
{"url": "https://trud.bg/%d1%80%d0%b5%d0%b6%d0%b8%d1%81%d1%8c%d0%be%d1%80-%d0%b8-%d1%81%d1%86%d0%b5%d0%bd%d0%b0%d1%80%d0%b8%d1%81%d1%82-%d1%83%d1%87%d0%b8-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d1%82%d1%8a/", "text": "Безплатно обучение на тема “Създаване и разказване на визуални истории – обучение в Търново” ще се проведе на 29 ноември от 09:30 до 18:30 часа, в пространството за социални срещи, култура и събития ТАМ в старата столица. Събитието се провежда с подкрепата на Фондация за Биологично Земеделие „Биоселена“, в рамките на проект „Твоята храна“, който цели да повиши информираността за разхищението на храни в домакинствата и начините на намаляването му. Обучението е насочено към участници с интерес във визуалната комуникация, които искат да добият или развият своите умения да предават идеи и послания. Участието в обучението е безплатно, а работният език е български. Основната тема на историите, които ще бъдат създадени е разхищението на храна. Обучението ще премине в две части, като в първата част ще бъде въведена темата – какъв е проблемът и какви са възможните решения, които зависят от всеки един от нас, а във втората част участниците ще създадат свои собствени визуални истории. Димитър Узунов има богат опит в провеждането на уъркшопи за разказване на истории, актьорско майсторство и режисура. Той е театрален режисьор, сценарист и продуцент с магистърска степен по приложни театрални науки от Университета Париж VIII. Организатор е на Summer Scriptwriting Base (Лятна база за писане на сценарии), международен образователен форум за писане на сценарии за различни изкуства и творчески индустрии. Всяко лято, Summer Scriptwriting Base събира участници, лектори и ментори от цял ​​свят за 10 интензивни дни с лекции, обучения и работилници.", "date": "2019.11.23", "title": " Режисьор и сценарист учи безплатно търновци как да разказват аудио-визуални истории\t"}
{"url": "https://trud.bg/%d1%81%d0%bd%d0%b5%d0%b3%d1%8a%d1%82-%d1%81%d1%8a%d0%b7%d0%b4%d0%b0%d0%b4%d0%b5-%d0%bf%d1%80%d0%be%d0%b1%d0%bb%d0%b5%d0%bc%d0%b8-%d0%bd%d0%b0-%d1%88%d0%be%d1%84%d1%8c%d0%be%d1%80%d0%b8%d1%82%d0%b5/", "text": "Първият сняг създаде и първите проблеми на шофьорите, които опитаха да покорят най-високата точка в Пампорово – връх Снежанка. Някои от тях подцениха дълбокия сняг и закъсаха по пътя, съобщи  . Снежната покривка в райноа стигна до 20 см. Цяла нощ снегопочистващата техника обработваше районите на Пазарджик и Смолян. Пътищата са проходимни при зимни условия, но на места са мокри и хлъзгави. Натрупалата снежна покривка се оказа предизвикателство за хората, които трябваше да стигнат до работните си места в съботния ден. „Пътищата не бих казал, че са опесъчени добре, но за снега, който падна, не мисля, че е кой знае какъв проблем”, заяви Христо Арнаудов, служител в Пампорово. От снегопочистващата фирма в Смолян са на мнение, че са се справили с първия сняг. „При първия сняг техниката излезе навреме и всичко беше овладяно подобаващо”, смята Калоян Пеев, управител на снегопочистващата фирма в Смолянско. Най-щастливи от снежната приказка са туристите. До дни започва и обработването на ски пистите за откриването на зимния сезон в Пампорово. През новата седмица снеговалежи не се очакват. Вятърът също ще отслабне.", "date": "2019.11.23", "title": " Снегът създаде проблеми на шофьорите в Пампорово"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b2%d0%bc%d1%80%d0%be-%d0%b4%d0%bf%d0%bc%d0%bd%d0%b5-%d0%b1%d1%8f%d1%85%d0%b0-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%b8/", "text": "„Не разбирам как политическият ни опонент очаква гласове. Те нямат позиция по ключови въпроси – едно говорят вкъщи, друго навън. Те бяха единствените, които се радваха на историческата грешка на Европейския съюз”, заяви председателят на СДСМ и премиер на Македония, Зоран Заев, на форум в Гостивар по адрес на ВМРО-ДПМНЕ, съобщи  . Заев припомни поведението на лидера Кристиян Мицкоски и постоянната смяна на позиции: „Само той беше против Договора с България и говореше, че предава националните ни интереси. И сега го видяхме по телевизията. Каза: “подкрепям всичко, което е добро за нас”. Там той подкрепя договора, после пак се връща назад, пак не го подкрепя. Ще му дадем да ръководи държавата? Не, няма да му позволим да я ръководи. Няма позиция и не може да ръководи“, заяви премиерът Заев. „Дори и ЕНП, към които принадлежат ВМРО-ДПМНЕ и Християн Мицкоски, прие резолюция онзи ден, потвърждавайки, че това е историческа, преди всичко грешка на ЕС, и призова да се поправи бързо. Само Мицкоски заяви, че някои лидери на ЕС имат право да не дават дата за началото на преговори. Дори Макрон призна, че сме изпълнили всичко. Договорът с България и Договорът с Гърция са пример за всички. Само Мицкоски се радваше. Ако смята, че така ще дойде на власт по-лесно, няма да дойде“, заяви Зоран Заев.", "date": "2019.11.23", "title": " Зоран Заев: ВМРО-ДПМНЕ бяха единствените, които се радваха, че ЕС ни отказа дата за преговори"}
{"url": "https://trud.bg/%d0%bf%d1%80%d0%be%d1%84-%d0%bc%d0%b8%d1%85%d0%b0%d0%b8%d0%bb-%d0%bc%d0%b8%d1%80%d1%87%d0%b5%d0%b2-%d0%b1%d1%81%d0%bf-%d0%bd%d0%b5-%d0%bc%d0%be%d0%b3%d0%b0%d1%82-%d0%b4%d0%b0-%d1%81%d0%b2%d0%b0/", "text": "Ако БСП наистина се връща към консервативното начало с Нинова, това е плюс. Проблемът им е да оцелеят след започнал пълен цикъл от четири избори. Ще видим дали ще има силни кандидати срещу нея и дали ще оцелее като пръв избор.  Това коментира социологът проф. Михаил Мирчев по  . „БСП очевидно е в криза от 2013-2014 г. На следващата година за БСП задачата е да се върне в общините, където имаше бели петна, празни полета на тези избори. ГЕРБ са разколебани, тръгнаха по пътечката надолу, макар че не са отслабени“, заяви социологът. „БСП не могат да свалят ГЕРБ от власт, ДПС е партията, която може да го направи. Както свалиха Орешарски. Всичко зависи от това как ще си сътрудничат. Целувката е непремерена демонстрация и отмина. Изборът за лидер на БСП не е предрешен. Има няколко лица, които могат да излязат срещу Нинова. Тя обаче има и шанс да си извоюва победа. Това, че не можаха да си внесат исканията е слабост и безпомощност“, каза още Мирчев. „Нинова видя, че като БСП са благичка опозиция няма да успеят и започнаха да критикуват управлението. При Елена Йончева имаше затишие, но се върна на сцената. Това, че не издигнаха кандидат на КОНПИ е половинчатост. Нямат кандидат, защото пасуват“, завърши проф. Михаил Мирчев.", "date": "2019.11.23", "title": " Проф. Михаил Мирчев: БСП не могат да свалят ГЕРБ от власт"}
{"url": "https://trud.bg/%d1%82%d0%be%d1%80%d0%bd%d0%b0%d0%b4%d0%be-%d0%b2%d1%80%d1%8a%d1%85%d0%bb%d0%b5%d1%82%d1%8f-%d1%84%d1%80%d0%b5%d0%bd%d1%81%d0%ba%d0%be%d1%82%d0%be-%d0%ba%d1%80%d0%b0%d0%b9%d0%b1%d1%80%d0%b5%d0%b6/", "text": "Торнадо връхлетя снощи югоизточното крайбрежие на Франция. Нанесени са щети в средиземноморския курорт Йер. Има разрушени покриви и витрини на търговски обекти. Силният вятър е обърнал тeжкотоварен камион. Не се съобщава за пострадали хора.  ", "date": "2019.11.23", "title": " Торнадо връхлетя френското крайбрежие"}
{"url": "https://trud.bg/%d0%b5%d0%ba-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bf%d1%80%d0%be%d0%bf%d1%83%d1%81%d0%bd%d0%b0-%d1%81%d1%80%d0%be%d0%ba%d0%b0-%d0%b7%d0%b0-%d0%bf/", "text": "Правителството в Лондон не отговори в определения краен срок – до полунощ – на писмото от Европейската комисия във връзка с това, че още не е номинирало кандидат за еврокомисар, каза говорителката на комисията Мина Андреева. „Комисията ще анализира ситуацията и ще реши какви да са следващите й стъпки, ако има такива, когато сметне за подходящо“, каза тя. На 14 ноември ЕК започна правна процедура срещу Великобритания, уведомявайки Лондон, че като не излъчва кандидат, нарушава законовите си задължения към Европейския съюз. Комисията заяви тогава, че очаква британския отговор. В хода на процедурата ЕК може да сезира за казуса Европейския съд. В ЕК трябва да има по един комисар от всяка от 28-те страни членки. Отказът на Лондон да предложи свой кандидат отлага встъпването в длъжност на новата комисия под председателството на Урсула фон дер Лайен. Британският премиер Борис Джонсън отказва да номинира еврокомисар с аргумента, че страната му напуска ЕС и че на 12 декември британците ще гласуват на общи избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.23", "title": " ЕК: Великобритания пропусна срока за предлагане на еврокомисар"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8%d0%be%d0%bd%d0%bd%d0%b0%d1%82%d0%b0-%d0%ba%d0%be/", "text": "Комисията за борба с корупцията трябва а заработи по-активно. Считам, че с Цацаров тя ще заработи по-добре. ГЕРБ има волята да го направи. Както беше и в ДАНС. Трябва да се даде време и да се намерят точните хора. Това коментира бившият министър на вътрешните работи от ГЕРБ Валентин Радев по  . „Борбата с корупцията е много важна. Не се води само с една комисия, само от президента или само от една личност. Трябва да има уважение към институциите. Ако всички това не работи, няма да стане“, каза той. „Четейки какво казват експертите, Румен Радев няма какво да направи вече, вече веднъж върна указа. Грозна картина е да се падне на колене пред когото и да е. Аз не виждам нищо противоконституционно в избора на Гешев, не виждам какво трябва да се поправя. Президентът трябва да го подпише“, коментира Валентин Радев. „Има стотици сигнали за корупция, постъпили при нас. С някой от големите градове имаше сигнали. Има отговор, проверено е. Някои от сигналите са изпратени и до нас, и до прокуратурата. Няма нищо лошо в това.“, сподели Радев. „Хубаво е и САЩ да разчитат на нас. Важно е за всички в региона. Ние сме страна за уважение, направили сме много за сигурността. България няма никакви военни бази, защото тук няма чужда собственост. Най-добре е да има американска военна база, но те няма да се съгласят. Добре е да има каквото се сетите НАТО-вско“, заяви Валентин Радев.", "date": "2019.11.23", "title": " Валентин Радев: Антикорупционната комисия трябва да заработи по-активно, с Цацаров това ще стане"}
{"url": "https://trud.bg/50-%d1%85%d0%b8%d0%bb%d1%8f%d0%b4%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d0%b2-%d0%bf%d0%b0%d1%80%d0%b8%d0%b6-%d1%81%d1%80%d0%b5%d1%89%d1%83-%d0%bd%d0%b0%d1%81/", "text": "50 хиляди протестиращи излязоха по улиците на Париж днес, за да осъдят насилието над жени. Това се случва, тъй като броят на убийствата на жени във Франция е по-голям тази година, отколкото през 2018 г., предаде БГНЕС. Най-малко 137 французойки са намерили смъртта си от ръцете на своя партньор от началото на 2019-та. Миналата година числото е 12 Много участници в днешния протест държаха табели с имената на жени, убити от настоящ или бивш партньор. Според НПО „Окюранс“ най-малко 49 000 са участниците в протеста в Париж. Освен във Франция, големи протести имаше днес в Швейцария. Протестите са провокирани от няколко нашумели случая във Франция, между които жена в Елзас, намушкана до смърт пред дъщеря си. Френското правосъдно министерство заяви миналата седмица, че при 65% от 88 убийства в домашно насилие в страната през миналата година полицията е била уведомена предварително. Съветът на Европа заяви в доклад, публикуван във вторник, че Франция има недостатъци в системата си, включително недостатъци в съдебните си процеси. Правителството каза, че ще обяви заключенията от своите консултации по въпроса за домашното насилие в понеделник.", "date": "2019.11.23", "title": " 50 хиляди протестираха в Париж срещу насилието над жени"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%b4%d0%be%d0%bd%d0%be%d1%80%d1%81%d1%82%d0%b2%d0%be%d1%82%d0%be-%d0%bd%d0%b5-%d0%b5-%d1%81%d0%b0%d0%bc/", "text": "Директори на болници, водещи трансплантолози и координатори по донорство бяха отличени на първите годишни награди за принос към донорството. С бурни аплодисменти бяха почетени хората, дали съгласие органите на техни близки да спасят човешки живот, които получиха плакети лично от здравния министър Кирил Ананиев, съобщава  . Сред наградените медици са екипи от МОБАЛ „Д-р Стефан Черкезов“, В.Търново, „Света Марина“, Варна, УМБАЛ „Д-р Георги Странски“, Плевен; МБАЛ „Никола Василиев:, Кюстендил; УМБАЛ Бургас, болницата в Силистра, ВМА. За съвместна работа плакет получиха УМБАЛ Св. Иван Рилски“, София и болница „Лозенец” и др. 1151 души чакат за трансплантация в България. Над 1000 от тях имат нужда от нов бъбрек. Здравният министър припомни, че началото на кампанията “Да! За живот” започна в началото на месеца. В рамките на кампанията, която продължава до 5 декември, ще бъдат разпространени 50 хиляди донорски карти, чиято цел е да бъде насочено вниманието към този проблем. Пластиката няма юридическа стойност, но може да даде информация на близките какво е желанието на човек в случай на инцидент. „Донорството не е само хуманна кауза, това е свещено дело, което дава живот на хората. Искам да се обърна с признателност към родителите и роднините на донорите. Искам да сведа глава и да им благодаря за тяхното хуманно решение. Тази вечер, това тържество е и за тях. Те имат голямо сърце и знаят каква е цената на живота”, заяви в приветственото си слово Кирил Ананиев.", "date": "2019.11.23", "title": " Министър Ананиев: Донорството не е само хуманна кауза, това е свещено дело\t"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8%d1%8f%d1%82-%d0%b4%d0%b5%d0%bf%d1%83%d1%82%d0%b0%d1%82-%d0%be%d0%b1%d0%b2%d0%b8%d0%bd%d0%b8%d0%bb-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%bd/", "text": "Сръбският депутат Милован Дрецун поиска извинение от вицепремиера Екатерина Захариева за   на твърденията му, че България разполагала с мащабна шпионска мрежа в Сърбия. Пред сръбския клон на руската информационна агенция „Спутник“ Дрецун заяви, че българското правителство трябва да се разграничи от Захариева и че тя няма право, „да държи лекции“ на сръбски депутат, съобщи  . Според Дрецун министър Захариева всъщност е реагирала нервно на думите на президента Александър Вучич, че германски, австрийски и български военни аташета са работили срещу целостта на Сърбия. Междувременно, по повод руската шпионска афера в Сърбия държавният департамент на САЩ  Москва, че се опитва да дестабилизира Европа с военен натиск и вредно влияние върху съюзниците и приятелите на Америка.", "date": "2019.11.23", "title": " Сръбският депутат, обвинил страната ни в шпионаж, иска извинение от вицепремиера Захариева"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bc%d0%b0%d0%b9%d0%ba-%d0%bf%d0%b5%d0%bd%d1%81-%d0%be%d1%82%d0%b8%d0%b4%d0%b5-%d0%bf%d1%80%d0%b8-%d0%b0/", "text": "Вицепрезидентът на САЩ Майк Пенс направи днес изненадващо посещение на американски войници в Ирак, съобщи БТА.  Пенс посети военната база Айн ал Асад, намираща се в пустинната западна част на Ирак. В края на декември миналата година американският президент Доналд Тръмп провокира полемика, след като при визита в Ирак посети само базата Айн ал Асад, без да се среща с представители на иракските власти в Багдад. Засега все още няма официална информация за посещението на Майк Пенс в Ирак, който от близо два месеца е изправен пред най-кървавата си социална криза.", "date": "2019.11.23", "title": " Вицепрезидентът Майк Пенс отиде при американски войници в Ирак"}
{"url": "https://trud.bg/%d1%82%d0%b5%d1%85%d0%bd%d0%b8%d1%87%d0%b5%d1%81%d0%ba%d0%b8-%d0%bf%d1%80%d0%be%d0%b1%d0%bb%d0%b5%d0%bc-%d1%81%d0%bf%d1%80%d1%8f-%d0%bf%d1%80%d0%b5%d0%bc%d0%b8%d0%bd%d0%b0%d0%b2%d0%b0%d0%bd%d0%b5/", "text": "Технически проблем в системата на гръцките власти блокира пропускането на автомобили на ГКПП „Ивайловград-Кипринус“ в двете посоки поради, съобщиха от ГД „Гранична полиция“. Проблемът се е появил около 12.30 ч. На най-натоварения пункт по гръцката граница – ГКПП „Кулата“ – трафикът е интензивен на вход за товарни автомобили. Поради извършване на ремонтни работи на ГКПП „Кулата“ е възможно да има промени в организацията на движението на товарните автомобили през пункта. Трасетата ще се ремонтират поетапно, без да се спира преминаването на превозни средства. На границата с Румъния трафикът е интензивен на ГКПП „Силистра“ на изход за товарни автомобили. Поради лоши метеорологични условия ферибота на ГКПП „Сомовит – Никопол“ не работи. На границата с Република Турция на ГКПП „Капитан Андреево“ и ГКПП „Лесово“ трафикът е силно интензивен на изход за товарни автомобили. На българо-сръбската и на границата със Северна Македония трафикът е нормален на всички гранични контролно-пропускателни пунктове. Утре, 24 ноември, за времето от 09.00 часа до 13.00 часа на ГКПП „Кардам – Негру вода“ ще бъде спряно електрозахранването и преустановено извършването на гранични проверки поради извършване на ремонтни дейности. Препоръчва се използването на алтернативни маршрути", "date": "2019.11.23", "title": " Технически проблем спря преминаването през ГКПП Ивайловград-Кипринус"}
{"url": "https://trud.bg/%d0%b7%d0%b0%d0%b4%d0%b0%d0%b2%d0%b0%d1%82-%d1%81%d0%b5-%d0%bd%d0%be%d0%b2%d0%b8-%d0%b5%d0%ba%d1%80%d0%b0%d0%bd%d0%b8%d0%b7%d0%b0%d1%86%d0%b8%d0%b8-%d0%bf%d0%be-%d0%b3%d1%80%d0%b0%d0%b4/", "text": "Ще има и анимация за възрастни Холивуд възроди поредицата neo-noir комикси “Sin City” (“Град на греха”) с нови екранизации, години след двата филма на Робърт Родригес, работил съвместно със самия автор на хартиените оригинали Франк Милър. От изданието Deadline съобщават, че Legendary Television са закупили правата за екранизиране на “Sin City” лично от Милър, с идеята да създадат сериал. Ако студиото осигури разпространение в някоя телевизия или стрийминг платформа, то продуцирането на цял сезон е гарантирано, допълва operationkino.net. Също така се съобщава, че в момента текат преговори и за привличането на същия този мексикански провокатор Робърт Родригес, който заедно с Милър създаде игралните филми от 2005 и 2014 година. На този етап няма данни дали Франк Милър и Робърт Родригес ще режисират, но е сигурно (ако сделката с Родригес се осъществи), че двамата ще бъдат изпълнителни продуценти. В продуцентския екип влизат още Стефан Х. Л‘еру (“Град на греха: Жена, за която да убиваш”) и Силен Томас. В допълнение, сделката с Франк Милър включва и нецензуриран анимационен сериал за възрастни, който ще бъде предистория на комиксите. Това не е първият път, в който се появява идеята за сериал по “Sin City”. През 2017 The Weinstein Company работеха с Dimension Films за създаването на телевизионна поредица с Глен Мазара (“Живите мъртви”) като шеф на сериите и Лен Уайзман като режисьор, но след скандалите около Харви Уайнстийн, проектът се разпадна.", "date": "2019.11.23", "title": " Задават се нови екранизации по „Град на греха”"}
{"url": "https://trud.bg/%d0%b5%d0%b4%d0%b8%d0%bd-%d1%83%d0%b1%d0%b8%d1%82-%d0%b8-%d0%bd%d0%b0%d0%b4-10-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%82%d0%b5/", "text": "Един демонстрант е бил убит и 12 са били ранени днес в продължаващите сблъсъци в центъра на Багдад между протестиращи и силите на реда. По данни на службите за сигурност и медици човекът е загинал, когато полицаите открили стрелба с гумени куршуми и пуснали сълзотворен газ, за да разгонят тълпите на булевард „Рашид“, съобщи БТА. Днес е третият ден на яростните сблъсъци в центъра на Багдад, в които са загинали 15 човека и над сто са били ранени. Улицата е в близост със стратегическия мост „Ахрар“, който заедно с мостовете „Джумхурия“ и „Синак“ е частично окупирани от демонстрантите. И трите моста водят към укрепената Зелена зона, където се намират много правителствени сгради. Иракският парламент не успя днес поради липса на кворум да проведе заседание. Очакваше се, че на него ще бъдат обсъждани законопроекти за реформи, внесени, за да се успокоят протестиращите. Следващото заседание бе насрочено за понеделник. На 1 октомври в Ирак започнаха масови протести срещу корупцията, недостатъчните комунални услуги и безработицата. Оттогава са загинали най-малко 341 протестиращи.", "date": "2019.11.23", "title": " Един убит и над 10 ранени при протестите в Багдад"}
