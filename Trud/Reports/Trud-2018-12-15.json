{"url": "https://trud.bg/%d0%bc%d0%bb%d0%b0%d0%b4%d0%b0-%d0%b6%d0%b5%d0%bd%d0%b0-%d0%b1%d0%b5-%d0%b1%d0%bb%d1%8a%d1%81%d0%bd%d0%b0%d1%82%d0%b0-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0-%d0%bf%d1%8a/", "text": "Млада жена – на 30 години, се озова в болница, след като бе блъсната на пешеходна пътеща в центъра на Софи, съобщи Канал 3. Инцидентът стана около 18:30 часа на кръстовището на ул. „Георги С. Раковски“ и ул. „Неофит Рилски“, Жената е с леко нараняване на гърба и се е наложило да бъде хоспитализирана в УМБАЛ „Царица Йоанна – ИСУЛ“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.15", "title": " Млада жена бе блъсната на пешеходна пътека в центъра на столицата"}
{"url": "https://trud.bg/%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b7%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-%d0%bf%d1%8a%d1%82%d1%8f-%d1%81%d0%b2/", "text": "Прогнозен интервал от 11 до 13.00 часа; причината е планиран допълнителен оглед на местопроизшествието  Във връзка с планиран на 17 декември /понеделник/ допълнителен оглед на местопроизшествието, станало на пътя Своге-Нови Искър, и извършване на геодезически измервания, се налага временно спиране на движението на моторни превозни средства в участъка. Според предварителната информация огледът ще започне в 11.00 часа, а прогнозният срок за приключване е 13.00 часа, съобщиха от пресцентъра на МВР. През този интервал от време екипи на пътна полиция ще пренасочват движението през следните обходни маршрути: Тежкотоварните автомобили и автобусите в посока северна България ще преминават през АМ „Хемус“ От София към Своге: по път II-81 /София- Костинброд/, път III-164 /Своге- Бучин проход/ Посока София: всички товарни автомобили над 12 тона не преминават през Искърското дефиле, а се отклоняват по път I-1 при с. Ребърково посока Ботевград. Автобусите от Враца към София се движат по път I-1 до Ботевград и се качват на АМ „Хемус“ От София към Враца: транзитното движение в посока Своге през път I-1 Мездра- Ботевград- София се забранява за автомобили над 12 тона; автобусите могат да преминават по АМ „Хемус“ в посока София. Лекотоварното движение до Своге ще се осъществява по път II-16, след което преминава по път III-164 /Своге- Искрец- Бучин проход- Костинброд- София/ Локалното движение ще е на пропускателен режим от екипи на РУ- Мездра при с. Ребърково. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.15", "title": " Временно затварят за движение пътя Своге-Нови Искър в понеделник"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%b9/", "text": "Президентът Румен Радев и водената от него делегация пристигнаха в Йордания, където българският държавен глава ще бъде на официално посещение до 17 декември по покана на крал Абдула Втори, с когото ще разговаря утре в Аман. Днес президентът Радев ще посети съоръжението за научни експерименти SESAME, което е единствено по рода си в Близкия изток, а по-късно ще има среща с представители на българската общност в Йордания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.15", "title": " Президентът Румен Радев пристигна в Йордания"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%81%d0%b0%d0%bc%d0%be-%d1%81%d0%bb%d0%b0%d0%b1%d0%b8%d1%82%d0%b5-%d0%bb%d0%b8%d0%b4%d0%b5%d1%80%d0%b8/", "text": "Ксенофобията и национализмът днес шестват в речите на политиците в цял свят. Но омразата и национализмът не са лекарство за никой проблем. Те няма да преборят неравенството и липсата на справедливост в обществото ни. Само слабите лидери управляват със страховете на хората. Това заяви вицепрезидентът Илияна Йотова на възпоменателния събор по повод 75-ата годишнина от разстрела на шестте ястребинчета. „Все още отекват думите на 7-годишния Стойне: Не ме убивайте, аз съм малък“, посочи вицепрезидентът и подчерта трагичното безсмислие на смъртта на 18 невинни души, сред които 6 деца. „75 години продължаваме да се питаме защо се случи това безмилостно деяние. Успяхме ли за тези години като хора, като българи да изминем нелекия път от безумието към помъдряването“, запита Илияна Йотова. Вицепрезидентът определи като недостойни опитите за пренаписване на историята. „Последните години самозвани научни работници, общественици, политици казват, че няма защо да се помнят тези дати от българската история и да присъстват в учебниците на децата ни. Уроците на историята са тежки, но горко на тези, които не ги помнят и не ги предават на поколенията“, отбеляза Илияна Йотова. Вицепрезидентът посочи, че е наш дълг да разказваме за тази трагедия на децата си, за да ги предпазим от опасностите в този страшен свят, в който човешките ценности нямат значение. „Ще предаваме на поколенията историята, за да се чувстваме силни като народ, който всеки път въстава срещу несправедливостта, срещу разделението и омразата, която трайно се настани в обществото ни. В един народ, оцелял над 13 века, няма място за разделение“, заяви Илияна Йотова. Вицепрезидентът цитира големия мислител Умберто Еко и неговите 14 начина да познаем фашизма. Еко казва: „Ние, съвременните хора, много по-лесно ще разпознаем фашизма, ако отворим вратите на Аушвиц или видим черните униформи по парадите на площадите. За съжаление, днес той е скрит повече от всякога – в разделението и омразата“. „Да сме непримирими към всички прояви на фашизъм и ксенофобия“, призова Илияна Йотова. Вицепрезидентът завърши словото си със стихове на Георги Струмски: „А от своите снимчици мили / право в нас вие поглед сте впили / и усмивката ваша, все съща, / във смеха на сина ми се връща, / зеленее се вашето цвете. / Не старейте! / Красиви бъдете! / Полетете с най-младите птици, /на детинството вечни връстници.“  ", "date": "2018.12.15", "title": " Вицепрезидентът: Само слабите лидери управляват със страховете на хората\t\t\t"}
{"url": "https://trud.bg/%d1%81%d1%83%d0%b7%d0%b0%d0%bd%d0%b8%d1%82%d0%b0-%d0%b2%d1%8a%d1%80%d1%82%d0%b8-%d0%b1%d0%b8%d0%b7%d0%bd%d0%b5%d1%81-%d1%81-%d0%b3%d0%be%d0%bb%d0%b8-%d1%81%d0%bd%d0%b8%d0%bc%d0%ba%d0%b8/", "text": "Тийнейджърката пусна калъфи за телефон Сузанита се забърка в пореден скандал и отново си навлече гнева на интернет потребителите след като пусна калъфи за смартфони с нейни снимки. Въпреки че е само на 15 години, начинаещата певица позира с изрязано бельо и вместо лицето й, на кадрите се виждат само задните й части. Дъщерята на Орхан Мурад сама се похвали с новото си бизнес начинание, с което е решила да припечели някои лев. „За мен е чест и удоволствие да ви представя първия кейс от колекцията “Case by S”.Направете си коледен подарък или зарадвайте ваш близък”, призова блондинката в инстаграм. Очаквано, потребителите веднага я нападнаха остро и коментираха, че е недопустимо подрастващите да сложат такива кейсове на телефоните си и да копират този модел на поведение.  ", "date": "2018.12.15", "title": " Сузанита върти бизнес с голи снимки"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d0%be-%d0%bb%d0%be%d0%bf%d0%b5%d1%81-%d0%ba%d1%8a%d0%bc-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d0%b5%d0%bc/", "text": "Приемането на ГЕРБ в Центристкия демократичен интернационал е признание за усилията на всички хора в партията. Убедени сме, че активното ви участие в нашата работа и дейности ще обогати и засили нашите неспирни усилия да консолидираме демокрацията в света и да създаваме по-справедливи и по-проспериращи общества. Това се посочва в официално писмо от генералния секретар на Центристкия демократичен интернационал Антонио Лопес до председателя на ГЕРБ и министър-председател на България Бойко Борисов, съобщиха от пресцентъра на партията. По време на среща на Изпълнителната комисия на Центристкия демократичен интернационал, провела се на 26 ноември 2018 г., кандидатурата на ГЕРБ за членство в организацията бе единодушно одобрена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.15", "title": " Антонио Лопес към Бойко Борисов: Приемането на ГЕРБ в Центристкия демократичен интернационал е признание за усилията на всички хора в партията"}
{"url": "https://trud.bg/%d0%bf%d0%b5%d1%82%d1%8f-%d0%b4%d0%b8%d0%ba%d0%be%d0%b2%d0%b0-%d0%be%d1%87%d0%b0%d0%ba%d0%b2%d0%b0-%d0%bf%d1%8a%d1%80%d0%b2%d0%be%d1%82%d0%be-%d1%81%d0%b8-%d0%b4%d0%b5%d1%82%d0%b5/", "text": "ТВ водещата Петя Дикова разкри пред зрителите в национален ефир, че с приятеля ѝ – поета Илиян Любомиров очакват първото си дете. Тя спонтанно обяви новината в предаването, което води, днес и призна, че гостуването на световноизвестния илюзионист Андрю Басо я е предразположило най-накрая да сподели щастливото събитие. „Преди интервюто, без да съм очаквала, Вие разбрахте нещо, което не съм обявявала публично до момента и пожелахте да го споделя в ефир“, каза Петя. След това тя призова Басо да каже той какво е разбрал. А той обяви, че Дикова ще стане мама и то скоро. Тя допълни, че това ще се случи през пролетта. Басо, който е и менталист, успя да познае, че бебето ще е момче и с колко букви ще е името му. „Има нещо приказно точно магьосник да съобщи новината, че очакваш бебе“, развълнувано сподели водещата след ефир. След това Дикова разкри, че приятелят ѝ харесва името Александър и е редно тя да се съгласи, тъй като те са като италианска фамилия и правят това, което той каже. Дикова каза, че не е искала да разкрива толкова много и не може да повярва, че Басо е успял да я предразположи до такава степен. Петя и Илиян Любомиров, известен и с псевдонима Августин Господинов са заедно от повече от две години. Двамата се запознават в bTV, докато той чака за участие в сутрешния блок заедно с писателя Захари Карабашлиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.15", "title": " Петя Дикова очаква първото си дете"}
{"url": "https://trud.bg/%d0%b0%d0%bf%d0%b8-%d0%bf%d0%bb%d0%b0%d1%89%d0%b0-%d0%bd%d0%b0%d0%b4-9200-%d0%bb%d0%b2-%d0%b7%d0%b0-%d0%b0%d0%ba%d0%b2%d0%b0%d0%bf%d0%bb%d0%b0%d0%bd%d0%b8%d0%bd%d0%b3-%d0%bd%d0%b0-%d1%85%d0%b5/", "text": "Застрахователна компания осъди Агенция „Пътна инфраструктура“ да й заплати 9 267 лв. заради настъпила катастрофа в наводнен участък от магастрала „Хемус“. Магистрати признават, че ефектът аквапланинг е станал по вина на Агенцията, но отчитат и съпричиняването от страна на шофьора. От сумата 6 027 лв. са щети по колата със застраховка „каско“, останалото са лихви и деловодни разноски. Решението на Окръжния съд в Шумен от тази седмица е окончателно. Инцидентът на „Хемус“ в района на Провадия станал на 31 май 2013 г., когато „Ауди А3“ на голям хипермаркет самокатастрофирало в участък със събрала се вода. Щетата била тотална и застрахователят изплатил 12 054 лв. обезщетение. Поканил АПИ да му възстанови средствата, но плащане не последвало. Така се стигнало до съдебното дело, на което от АПИ претендирали, че шофьорът е карал с несъобразена скорост и с износени гуми и претенцията трябва да бъде отхвърлена или да се отчете съпричиняване. Експретизи са потвърдили, че и четирите гуми на автомобила са били с дълбочина на протектора под изискванията на Закона за движение по пътищата. „Скоростта и износеността на гумите са повишили риска от настъпване на ПТП и предотвратяването му е станало невъзможно“, констатира съда. Но отчита, че основната причина за ПТП-то е пълна или частична загуба на сцепление на гумата с платното от наличието на воден слой. Причината за него пък, е неподдържане на пътната настилка и отводнителните съоръжения в изправност, което е грижа на служителите на АПИ. „Бездействието на ответника е в пряка причинна връзка с настъпилия вредоносен резултат и ответникът следва да обезщети причинените от това бездействие вреди. Без значение кое е конкретното длъжностно лице, което е бездействало, тъй като ответната агенция е отговорна за вредите, които са причинени от нейни служители и в случаите, когато не е установено от кои служители конкретно са причинени вредите“, уточняват магистратите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.15", "title": " АПИ плаща над 9200 лв. за аквапланинг на „Хемус“\t\t\t"}
{"url": "https://trud.bg/%d0%bc%d0%b2%d1%80-%d0%be%d1%82%d0%bd%d0%be%d0%b2%d0%be-%d0%bf%d1%80%d0%b8%d0%b7%d0%be%d0%b2%d0%b0-%d0%bd%d0%b5-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d1%8f%d0%b9%d1%82%d0%b5-%d0%bf/", "text": "Независимо, че в много случаи униформени се намесват и предотвратяват телефонни измами, има хора, които се поддават на сценариите на измамниците и се лишават от спестяванията и ценностите си. Затова МВР отново призовава под никакъв предлог гражданите да не се предоставят пари или ценности на непознати, след обаждане по телефона. Най-често използваната от измамниците схема е – „Оказване на помощ на полицията“. При всички положения, не се поддавайте на този сценарий, защото полицията никога не търси по телефона съдействие от гражданите и няма практика да им иска пари за целите на своите операции. При получаване на подобни обаждания е важно разговорът да бъде прекъснат и своевременно подаден сигнал на тел. 112, по възможност о друг апарат, а не този, от който е получено обаждането от измамниците. Измамниците използват и други сценарии, но при всички тях общото е едно – телефонно обаждане от непознат и искане на пари. Разпознай измамата: АКО ПОЛУЧИШ ОБАЖДАНЕ ПО ТЕЛЕФОНА, ПРИДРУЖЕНО СЪС ЗАПЛАХИ АКО ПОСЛЕДВА ТЕЛЕФОННО ОБАЖДАНЕ ОТ ПОЛИЦАЙ ЗА СЪДЕЙСТВИЕ ТОВА Е ТЕЛЕФОННА ИЗМАМА. НЕ СЕ ДОВЕРЯВАЙ! НЕ СПОДЕЛЯЙ ЛИЧНА ИНФОРМАЦИЯ! НЕ ПРЕДОСТАВЯЙ ПАРИ!", "date": "2018.12.15", "title": " МВР отново призова: Не предоставяйте пари или ценности на непознати, потърсили ви по телефона!"}
{"url": "https://trud.bg/%d0%b4%d0%b5%d1%82%d1%81%d0%ba%d0%b8-%d0%ba%d0%be%d0%bb%d0%b5%d0%b4%d0%b5%d0%bd-%d0%bf%d0%b0%d0%bd%d0%b0%d0%b8%d1%80-%d1%81%d1%8a%d0%b1%d1%80%d0%b0-%d0%bc%d0%b0%d0%bb%d0%ba%d0%b8-%d1%82%d0%b2%d0%be/", "text": "Стотици деца твориха в първия ден на Коледния панаир в Благоевград, съобщиха от общината. Ателиетата на фондация „EASY ART”, които са разположени във фоайето на бившия Младежки дом, отново предизвикаха огромен интерес у малчуганите. В рамките на панаира, който продължава и утре, с помощта на аниматори, децата имат възможност ръчно да изработят различни неща. Сериозен интерес предизвиква ателието за изработка на коледни свещи, като всяко дете може да направи празнична свещ по свой дизайн, в различни цветове и декорации. Малчуганите изработват и атрактивни коледни играчки, както и красиви елхи от хартия. И тази година е разположено традиционното ателие за сладки, където децата могат да украсят свои кулинарни шедьоври. В програмата са включени още и архитектурна работилница, ателие за снежни човеци, преспапиета. Коледният панаир продължава и през утрешния ден, като началото му е от 10.00 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.15", "title": " Детски Коледен панаир събра малки творци в Благоевград"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%81%d0%b1%d0%bb%d1%8a%d1%81%d1%8a%d1%86%d0%b8-%d0%bc%d0%b5%d0%b6%d0%b4%d1%83-%d0%b6%d1%8a%d0%bb%d1%82%d0%b8%d1%82%d0%b5-%d0%b6%d0%b8%d0%bb%d0%b5%d1%82%d0%ba%d0%b8/", "text": "Първи сблъсъци между „жълтите жилетки“ и полицията станаха в събота следобед по Шанз-Елизе, единственото място, където има протестиращи в Париж и е във фокуса на вниманието от началото на новия ден на протести, съобщи журналист от AFP. В напрегната среща лице в лице, силите за сигурност са били обградени и замеряни с камъни, реагираха със изстрелване на гумени куршуми и гранати със сълзотворен газ, за да отблъснат „жълтите жилетки“. Бутилки и павета бяха хвърляни по силите за сигурност, но ситуацията остана под контрол, и далеч от силните сблъсъци, наблюдавани през предходните два уикенда в същия район на Париж. По данни на френското вътрешно министерство в днешните протести в цяла Франция участват около 33 хиляди протестиращи, а в Париж по Шанз-Елизе се намират едва около 500 протестиращи, което е много по-малко от миналата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.15", "title": " Първи сблъсъци между „жълтите жилетки“ и полицията станаха по Шанз-Елизе"}
{"url": "https://trud.bg/%d0%b4%d0%b8%d0%be%d0%bd%d0%b0-%d0%bf%d1%80%d0%be%d0%b2%d0%be%d0%ba%d0%b8%d1%80%d0%b0-%d1%81-%d0%b1%d0%b0%d1%80%d0%b1%d0%b8-%d0%b2%d0%b8%d0%b7%d0%b8%d1%8f/", "text": "Песента като последната ми „Всичко” в България никой не е правил, категорична е изпълнителката Не смятам, че някой трябва да ме съди, защото експериментирам, твърди красавицата Единствената жена рапър в България Диона изненада почитателите си с ново парче само два месеца след появата на предишното. И този път красавицата е заложила на провокативна визия и клип, но текстът и мелодията драстично се различават от последните й предложения. „Песента „Всичко” е много по-различна от предишната ми „Трапа ви”, защото периодът в момента предразполага към по-тихи, по-любовни парчета, а не към купонджийски такива. Наблюдавам, че и всички мои колеги също пускат лирични проекти”, заяви пред „Труд” Диона. Видеото към „Всичко” изпълнителката разделя на две части – провокативна, в която е откачена и разкрепостена, и нежна част, включваща визия почти без грим – само с малко спирала и гланц, облечена с нежна, ежедневна рокля и с натурални къдрици на косата. „Искам да покажа момичето, което е влюбено, плаче, страда, тоест Денислава (б. р. – истинското име на рапърката) и другата ми страна, Диона – „лошата кучка, която рапира”, обясни 23-годишната изпълнителка. Част от визиите в клипа доста приличат на тези на най-успешната жена рапър за всички времена Ники Минаж, известна със своите „барби превъплъщения”. Именно тя е идолът на Диона и на нея родната рапърка подражава. „Не съм единствената, която иска да прилича на изпълнителите, на които се възхищавам. Другите ми колежки направо копират цели клипове. Имам една визия, която смятам, че много се доближава до най-емблематичната такава на Ники, но по никакъв начин не мога да кажа, че я копирам, защото тя е недостижима. Много се радвам, ако хората забелязват това, че й подражавам и искам да приличам на нея. За мен Минаж е най-добрата от най-добрите и ще си остане завинаги такава”, категорична бе Диона. Именно по примера на Ники Минаж тя експериментира със своята музика. Дава пример, че световноизвестната звезда се включва в парчета с регетон елементи, както и в по-бързи и ритмични поп парчета, дори и такива с балканско звучене (като дуетът й с Джейсън Деруло от 2017 г. – Swalla). „Не смятам, че някой трябва да ме съди, защото експериментирам и да получавам коментари от типа, че „правя чалга”. Точно такъв стил песен, каквато е последната ми „Всичко”, смело мога да заявя, че никой в България не е правил. Аз съм първата, която създава парче с чист регетон, без излишни „чалга ритми”, както си добавят повечето „рапъри” у нас и казват, че това е регетон”, каза още Диона. Относно тематиката на песента красавицата обясни, че е доста лична за нея, въпреки че за нейно щастие в момента не преживява това, за което пее лирическата героиня. „Не съм в период на раздяла, просто това са нещата, които аз бих споделила, ако не съм с моята половинка. Казвам си – ще свикна да го няма, но ще ми е гадно. Затова реших да го напиша в рими. Смятам, че има много хора, които биха разпознали себе си не в образа „аз съм лоша кучка, вижте ме сега”, а по-скоро в „аз те обичам, а ти ме предаде”. Песента е написана по такъв начин, че да се отнася както към жените, така и към мъжете”, коментира бившата звезда в риалити формата „Вип Брадър”. Във видеото участват нейната половинка, защото „е много красив и се снима в музикални клипове” и двама танцьори – брат и сестра, които да вкарат латино и афро елементи.   Иска дуети с Галена и 100 Кила Планирам скоро да направя съвместен проект с някои други изпълнители, даже мисля да един от тях да е различен жанр. Не мога да скрия моя „апетит” към Галена – много я харесвам и тя го знае. Също много симпатизирам на 100 Кила. Към момента това са единствените хора в България, с които искам да направим дует. За съжаление все още не събирам кураж да отида и да ги попитам лично дали имат желание да се включат в моя песен. Искам когато го направя, всичко да бъде на 100% подготвено и финансирано от моя страната, а от тях да се изисква само – „ок, пиша този текст и ще участвам в това парче”. Не желая да ги ангажирам по никакъв начин с нищо. Искам нещата с тях да се случат на много високо ниво, на каквото са те в музикално отношение. Засега не мога да си го позволя, но ще дойде и този момент – човек когато има желание, намира и начин. Аз вярвам, че ще се случи. Това коментира Диона относно плановете й за съвместни музикално проекти с други изпълнители.   Два проекта за два месеца Две песни за два месеца е доста амбициозно, особено за изпълнител в България. Още повече това е много трудно, тъй като аз сама финансирам моите проекти. Това обясни рапърката Диона пред „Труд”. По думите й вместо да си разпилява парите за глупости, тя инвестира в бъдещето и кариерата си. Красавицата сподели, че няма как да се сбъднат мечтите й, ако не бъда упорита и не хвърля много работа. „Ако най-успешните изпълнители пускат по около 2 песни на година, то аз трябва да издавам по 2 песни в тримесечие, за да ги настигна. Работя усилено и още от другата седмица започвам работа по следващия си проект”, каза още Диона.  ", "date": "2018.12.15", "title": " Диона провокира с Барби визия\t\t\t"}
{"url": "https://trud.bg/%d0%b0%d0%bf%d0%be%d0%ba%d0%b0%d0%bb%d0%b8%d0%bf%d1%81%d0%b8%d1%81-%d1%81-%d0%b4%d1%80%d0%b5%d0%b2%d0%bd%d0%b8%d1%82%d0%b5-%d0%b7%d0%b2%d0%b5%d1%80%d0%be%d0%b2%d0%b5/", "text": "Чудовищният епос “Годзила: Кралят на чудовищата” нахлува в кината догодина, а рекламната кампания вече се разгръща с още трейлъри и нов плакат, който показва митичния звяр. Сюжетът проследява героичните усилия на служителите на занимаващата се с криптозоология агенция “Монарх”, които се изправят срещу група гигантски чудовища, включително и могъщия Годзила, който влиза в битка с Мотра, Родан и своя архи-противник, триглавия Кинг Гидора. Когато тези древни, смятани досега за митове супер-видове се появяват отново, всички се борят за превъзходство, поставяйки на карта съществуването на човечеството. В първия тийзър противниците на Годзила, Мотра, Родан и впечатляващия, триглав Кинг Гидора само бяха загатнати, а новите кадри показват повече от готовия филм. Звездите във филма са семейна драма Мили Боби Браун, Кайл Чандлър и Вера Фармига.", "date": "2018.12.15", "title": " Апокалипсис с древните зверове\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%be%d1%82-%d0%bf%d1%82%d0%b8%d1%87%d0%b8-%d0%bf%d0%be%d0%b3%d0%bb%d0%b5%d0%b4-%d0%ba%d0%b0%d0%ba-%d0%b2%d1%8a%d1%80%d0%b2%d0%b8-%d1%81%d1%82%d1%80%d0%be%d0%b5%d0%b6-2/", "text": "Skyscrapercity.com публикува видео, заснето с дрон от Drone Reporter, което показва кадри от строежа на хотел Hyatt Regency в София.", "date": "2018.12.15", "title": " Вижте от птичи поглед как върви строежът на хотел Hyatt Regency в София"}
{"url": "https://trud.bg/%d0%b8%d0%bd%d0%b6-%d1%81%d1%82%d0%be%d1%8f%d0%bd-%d0%ba%d0%be%d0%b6%d1%83%d1%85%d0%b0%d1%80%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bd%d0%b0/", "text": "Изграждането и пречистването на басейните в България става със способи от миналия век. Това съобщава пред “Труд” инж. Стоян Кожухаров, председател на Асоциацията за басейни и спа. Заради остарялата нормативна уредба, която е още от 1984 г., в обществените басейни не могат да бъдат внедрени модерни технологии, алармира инженерът. – Инж. Кожухаров, вие оглавихте наскоро новосъздадената професионална асоциация за басейни и спа. Защо ви е тя на вас и на колегите ви от бранша? – Асоциацията ни е нужна, за да обобщим и да огласим наболелите проблеми в обрастта на роектирането, изграждането и поддръжката на спа-центрове, водни съоръжения и фонтани. В Асоциацията се включиха около 80 % от фирмите, които правят басейни и спа-центрове в страната. Сред членуващите са най-големите и утвърдени компании в тази област. Всички са на мнение, че проблемите, с които се сблъскваме в работата си, стават все по-сериозни. Липсва нормативна уредба за проектирането, изграждането и експлоатацията на водните съоръжения. Няма регламент за това какъв тип фирми и специалисти могат да изграждат тези съоръжения. Няма правила, по които да бъдат проектирани и след това контролирани. Абсурдно е, че в 21-ви век работим по Нормативна уредба от 1984 г , която е за питейни води. По онова време басейните в България бяха проточни, т.е. с вода, която постоянно влиза, постоянно излиза. От 25 г. басейните не работят по този начин, а с постоянна вода, която се обменя около 7-8 % на ден. Това налага тази вода да бъде третирана с препарати срещу микроорганизми. – В последните години имаше не един и два нещастни случаи с хора, пострадали при къпане в басейни. Вие как си ги обяснявате? – Съществуващата в момента нормативната уредба, която е крайно остаряла, позволява съоръжения за частно ползване да бъдат и с обществено предназначение. Това е така, защото те са доста по-евтини като продукт, който трябва да бъде изграден. И след като няма адекватна нормативна уредба, клиентите избират по-евтиния вариант. Това нещо не се прави в другите държави. Там не се ползват басейни със скимери, за да няма открити засмукващи части, които да предизвикват травми. Използват се решетки с външен приливник, засмукването става само и единствено от резервоара. И няма как нечия ръка или крак да попадне на опасна засмукваща част. Голяма част от туроператорите имат изисквания към хотелиерите, които са с такъв тип басейни да слагат датчици и аларми, които да сигнализират и дори да спират съоръженията от работа, за да се намалят злополуките. – Би трябвало тези съоръжения да се контролират стриктно. Прави ли се това? – През септември тази година трябваше да бъде приета нова нормативна уредба и да се въведат задължителни технически прегледи на басейните, както при автомобилите – два пъти в годината. Никой обаче не се обърна към фирмите в бранша за становище и съдействие. Оказва се, че ни проверяват хора, които са виждали басейн на картинка или само са се къпали в него. Контролът в момента върху съоръженията се осъществява единствено от инспектори от РЗИ, които проверяват параметрите на водата, като микробиология. Нищо повече! На една сграда като й се напука стената, тя се замазва и проблемът е решен. Докато басейнът, като се спука, започва да тече. Много пъти басейните са в основите на сградите, често има течове, които трудно се локализират, а това подкопава основите на постройките. Няма правила, по които да бъдат проектирани и после изпълнени, защото всеки един конструктор може да създаде басейн. Детайлите, които са важни против течове, никой не ги контролира и не следи дали и как са изпълнени, поради липса на държавна политика. А контролът на басейните трябва да е такъв, какъвто е на пътища, сгради, мостове. – Колко са басейните в България? – У нас има около 40 000 частни и обществени басейна. Всяка година се изграждат стотици нови. Старите се ремонтират колкото да могат да изкарат сезона. Не се контролира химическото пречистване на водата. 90% от всички манипулации са ръчни, мери се с тестове. – Какъв е начинът да се въведе ред в това безредие? – Най-лесно е да се вземе нормативната уредба на някоя европейска държава, където се спазват стриктни правила – като Франция, Испания, Германия – и добрият опит да се приложи у нас.  Изключително важно е състоянието на филтрационните системи.  В момента у нас ги правят кой, както намери. Площта на басейна се определя от броя посетители в един хотел. Ако хотелът е с 600 места, при средна заетост от 60 %, това означава, че в басейна може да се струпат 360 човека. В западните държави нормативната уредба предвижда на един посетител да се полагат между 4 и 8 кв. м. площ. При 360 души посещаемост, басейнът трябва да е от 1200-1300 кв. м., Нашите хотели нямат такива обширни парцели. Но пък трябва да имат басейн, защото наличието му вдига звездите на туристическия обект. – Какви са новостите в оборудването на басейни в международен план? – Производителите на оборудване по света залагат предимно на безопасността на ползвателите на водните обекти, а също и на автоматизацията и на контрола и качеството на водата. При нас се прилагат мерки от миналия век. Капем капки в едни колби и ако човекът е далтонист, който проверява, разликата може да е и два пъти концентрация. Има съвременни автоматични системи, които в реално време мерят и дозират препаратите. Това трябва да бъде въведено във всеки един обществен басейн. При частните обекти, собственикът сам решава как да третира водата. Kогато се къпят 500-1000 души, мерките трябва да са много стриктни и пречистващите системи да са автоматизирани. Но поради това, че инвестицията е от порядъка на 8000-10 000 лева, повечето хотелиери предпочитаj да спестят тези пари. Все пак има собственици, които започнаха да инсталират такива системи, защото виждат, че крайният продукт е по-добър, клиентите са по-доволни, опастността от зарази е по-малка. Заради всички тези проблеми това лято едно детенце беше засмукано от джакузи в Златни пясъци. Идва оживя, но остана инвалид за цял живот. Иманно заради това учредихме Асоциацията – за да инициираме законодателни промени в тази сфера. Тръгнахме по най-трудния път. Ние нямаме лобита в Народното събрание, нито бащи депутати и кръстници олигарси. – На какво разчитате тогава? Как действате? – Изпратили сме уведомителни писма до всички държавни институции. Засега нямаме отговор. Създадохме сайт, където ще публикуваме всичко свързано с проблематиката, новостите в тази сфера, мерките, които се прилагат. Ще предоставим много полезна информация, чрез която искаме да образоваме ползвателите на басейни. Искаме да алармираме за сериозните проблеми в този бранш. Надяваме се и ползвателите на басейни да ни подкрепят и да настояват за строги правила – за да са спокойни, че те и техните деца се къпят в чисти и безопасни басейни. За съжаление за сега държавата нехае. – С какво си обяснявате безхаберието на държавата? – С това, че нашият бранш не е достатъчно атрактивен. И в него не се въртят огромни парични потоци. Но България е туристическа дестинация и основният ръст на Брутния вътрешен продукт е от туристически услуги. А за да сме добра туристическа дестинация, и водните ни съоръжения трябва да са на ниво, а не да работим на парче. В Турция например басейните се простира на цели декари площ, там е много високо качеството на услугата. При нас липсва стандартизация за басейните и спа-центровете. Оказва се също, че на тези обекти работят хора, които нямат документи и квалификация за такъв вид дейност. Кадри има, но трудът им струва много пари. Нашата дейност в повечето случаи е сезонна. Ние обаче не лягаме да спим зимен сън, плащаме заплати на служителите целогодишно. За да можем да ги задържим на работа. Като собственик на специализирана в този бранш фирма, аз притежавам всички възможни сертификати, като всеки от тях годишно ми струва 2000-3000 лева. Те се издават не защото съм платил тези суми, а защото са минали одити, инспекции, представил съм пълна документация, складови наличности, бази, персонал. И в крайна сметка тези сертификати се обезсмислят. Има обаче много случаи, в които човекът-фирма не плаща сертификати и без да е електричар прави елинсталации, без да е специалист по ВиК, прави водопроводни системи… Много собственици на басейни, за да спестят пари от специализирана поддръжка, възлагат на спасителите да следят и за качеството на водата. Това е абсурдно, защото спасителите не разбират от това и дори могат да станат жертви на токов удар. – Какво да се прави? – За пореден път казвам, че следва да бъдат въведени критерии в нашия бранш.  Добър пример е камарата на строителите, която си направи сдружение. Фирмите, които членуват в него, имат определен клас и изграждат различни видове съоръжения, според критериите, на които отговарят. Така и в нашия бранш трябва да се създадат правила. Искаме да седнем на една маса с представители на държавните институции за преговори. Ние ще ги снабдим с преводи на нормативните уредби на водещите в тази сфера европейски държави. За да може да се порзва опита им. Ще изберем най-доброто за родните условия. Преди години у нас пак е имало създадена Асоциация на басейните. Но тя е била опорочена, а членовете й са били съдени за картелно споразумение. Платили са огромни глоби. Сега ние обединяваме силите на малките фирми в България, а към нас се присъединяват и големи компании, защото гоним една и съща цел, въпреки че сме конкуренти на крайния пазар. Преди 2 години дадох оферта за изграждане на басейн в Германия, но ми я върнаха и казаха: „Това оборудване, което сте предвидили, си го сложете на частния басейн“. Едва 3 % от басейните в България са направени със съоръженията, с които се работи в Германия – страната с най-добрите обществени басейни. Ние се целим именно към германско качество, защото не можем да предлагаме туристически продукт на европейски цени със съоръжения, на които мястото им е в задния двор. Проблемите са наболели. Молим се да не избухне някоя епидемия, защото като влязат 2000 души във водата на един обект, рискът да се разнесе зараза е голям. – Как става пречистването на водата в басейните? -В света през последните 5 г. се разработват системи с UV лъчения, с хидролиза, с йонизация, със солна електролиза. Консумативът, който се слага във водата, е сол и чрез електролиза се получава хлор газ, който е по-безвреден от гранулата. По този начин в момента в нашата страна с хлор газ се дезинфекцират и питейните води. Изброените системи намаляват използването на биоцид във водата, който е хлор и е бойно отровно вещество, и трови организма. У нас няма как да не го използваме в обществените басейни, все заради нормативната уредба не е променяна от близо 35 години. Когато дойдат инспекторите от РЗИ на проверка, те търсят биоцид с колбичките. Получава се обсурд. Не изключваме напълно използването на хлор, но с такива системи наличието на тази отрова се намалява с 90 %. Това у нас го имат единствено хора, които се къпят в собствени басейни и тях няма да ги посетят здравни инспектори. Има и йонизираща система за пречистване на водата, при която се използва сребро и мед, които се вкарват чрез токови импулси. Използват се различни фракции, сред които и активен въглен. Но контролните органи не го отчитат като преимущество. И въпреки, че качеството на водата е високо, те си държат на наличието на биоцид. Знаят, че това е така, но са длъжни да съблюдават остарелите разпоредби. Куриозно е, че съгласно с тях, такива модерни системи не могат да се внедряват в обществените басейни. Пак по тази причина инвеститорът избира да внедри система, която струва 500 лв, вместо такава от 9000 лева. А вече съвременните технологии вече позволяват контролните органи да наблюдават онлайн какво се случва във всяко едно съоръжение. – Виждала съм неведнъж как водата в басейна, който посещавам, помътнява и позеленява. – Защо е така?  – Защото химическите вещества за пречистване не се слагат дозирано и автоматично. И защото филтрационното съоръжение е с ниска мощност и не може да насмогне на броя на ползвателите. Има и друго. Аз мога да позная, като гледам къпещите се в един басейн, кой е германец. Германците имат култура на ползването му. Преди да влезе в байсейна, немецът задължително си взема душ и след излизане от водата отново се къпе. Защото знае, че потта прави канцерогенни съединения с хлора. Нашият гост  Стоян Кожухаров е роден в Елена, завършил е техникум в Горна Оряховица и МЕИ във Варна, по специалност е електроинженер. Работи над 20 години в областта на проектирането, изграждането и поддръжката на спа-центрове, водни съоръжения и фонтани. Председател е на новоучредената Българска професионална асоциация за басейни и спа. ", "date": "2018.12.15", "title": " Инж. Стоян Кожухаров, председател на националната спа-асоциация, пред „Труд“: Няма система за контрол на басейните в България\t\t\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b1%d1%83%d1%80%d0%b3-%d0%b3%d1%80%d0%b0%d0%b4%d1%8a%d1%82-%d0%bc%d0%b5%d0%b6%d0%b4%d1%83-%d0%b4%d0%b2%d0%b0-%d0%ba%d0%be%d0%bd%d1%82%d0%b8%d0%bd/", "text": "Какво не знаем за големия сибирски град След като на 17 март сме изнесли лекцията си в българския университет „Григорий Цамблак“ в молдовския град Тараклия, още на 18 март 2018 г. с проф. Пламен Павлов вече летим за руския град Екатеринбург през аеропорта „Шереметиево“ в Москва. Ще припомня на читателите на „Труд“, че ние изпълняваме „Мисия България“ за представяне на нашето културно наследство в рамките на комуникационната стратегия, съпътстваща българското Председателство на ЕС. Разстоянието по въздух е около 3000 км, които преминаваме с неголям престой в руската столица. Прелитаме над планината Урал и ето, че вече сме в Азия и на подстъпите на Сибир. На голямото международно летище „Колцово“ ни посреща българският консул Пламен Петков заедно със своята прекрасна руска съпруга. Както ще разберем още на следващия ден, той е човекът-оркестър, който се грижи за всичко свързано с България оттатък Урал. След половин час вече сме в ресторанта на 39-я етаж на великолепния хотел „Висоцки“, откъдето се открива невероятна гледка към осветения нощен Екатеринбург. След вкусната морска храна и приятното вино в уютна приятелска атмосфера ми е трудно да повярвам, че в края на март навън температурата е под минус 20 градуса. Но този факт с пълна сила трябва да приема още в първите часове на следващия ден! Преди лекцията любезните домакини ни организират разходка в четвъртия по големина град на Русия след Москва, Санкт-Петербург и Новосибирск. Той е основан през 1723 г. от Василий Татишчев и Георг Вилхелм де Генин и е наречен на светицата Екатерина. Съвсем не е случайно обаче, че същото име носи съпругата на император Петър I – Екатерина I, която сама е императрица между 1723 и 1725 г. По-късно през Екатеринбург минава Транссибирската железница, която е най-дългата железопътна линия в света, свързваща Русия с Монголия, Китай и Тихия океан. Градът е основан като типичен икономически център и в него се намира най-големият в Русия завод за добив на желязо. Същевременно той е създаден като военна крепост, която е трябвало да охранява зараждащата се руска тежка промишленост в дивите азиатски ширини. По-късно в градоустройството и архитектурата проникват модерните тенденции на класицизма, в чиито стил строят своите пищни имения богатите екатеринбургски предприемачи и търговци. Днес са запазени помпозните дворци на Севастиянови, Тарасови, Росторгуеви и други, които ние с Пламен Павлов разглеждаме, зъзнейки в мартенския сибирски студ. Естествено няма как да не отидем до една от най-големите забележителности на града. Става дума за мястото, където са разстреляни от болшевиките император Николай ІІ Романов, съпругата му Александра Фьодоровна и техните деца. Както е известно, след Октомврийската революция те са заточени в Екатеринбург и живеят в дома на видния търговец Ипатиев. Именно там на 16 юли 1918 г. е избито цялото царско семейство. След това труповете са били изхвърлени недалеч от Екатеринбург в местността „Ганина яма“, залети с киселина и изгорени. След 1924 г. Екатеринбург е прекръстен на Свердловск на името на виден комунистически деец. „Домът на Ипатиев“ става музей на революцията, а после започва да се руши. Стига се до 1977 г., когато Политбюро на КПСС взема решение той да бъде разрушен, за да не се подклаждат зараждащите се монархически идеи. Днес обаче това място е свещено за руснаците. Там се издига огромната построена наскоро катедрала, наречена „Храм на кръвта“. В нея се почитат членовете на императорското семейство, които са обявени от Руската православна църква за светци. Всъщност този ансамбъл продължава да се строи, като в подземието се намира музей на разстреляните мъченици. Свердловск става един от съветските центрове за развитие на тежката индустрия. По време на Втората световна война много държавни научни институти и цели фабрики са преместени в града, за да са далеч от военните действия. Редица от тях са там и след края на войната. Част от колекциите на Ермитажа също са евакуирани от Ленинград в Свердловск през юли 1941 г. и остават там до октомври 1945 г. Градът връща старото си име през 1991 г. след промените в СССР. А след разпада му влиза в границите на Русия, чиито първи президент става Борис Николаевич Елцин. Това е твърде е любопитно, защото самият той е роден в околностите на тогавашния Свердловск. Впрочем е много интересно, че именно когато Елцин е първи секретар на областния комитет в града, става разрушаването на Ипатиевия дом. Така или иначе, точно историята на Елцин е другата голяма съвременна забележителност в Екатеринбург. Българският консул ни води в прочутия Елцин-център, открит през 2015 г. лично от президента Владимир Путин. Това ми е много любопитно, защото в богатата музейна експозиция си припомням събитията от 90-те години на ХХ в., засегнали живо и нашата страна. Но е ето, че идва времето за нашата лекция. Тя не е къде да е, а в Уралския федерален университет – едно от единадесетте най-престижни висши учебни заведения на Русия. Основан е през 1920 г. с декрет на Владимир Илич Ленин. Оказва се, че в Историческия факултет имам много познати като проф. Алла Романчук, посещавала често България и добра приятелка на моя покоен баща проф. Димитър Овчаров. Презентацията ни с проф. Павлов минава на много високо ниво. С руските учени сме на едно мнение по много въпроси, касаещи общата ни история. Най-вече за факта, че Русия приема през Х в. православието и писмеността от България. А както знаем, това е щекотлив въпрос, който често се използва за политически цели.   Скандалът със сваления американски самолет Край Свердловск през 60-те години на миналия век се разиграва голям шпионски скандал. На 1 май 1960 г. американски разузнавателен самолет U-2 с пилот Франсис Гари Пауърс, работещ за ЦРУ, е свален със съветска ракета. Той е заловен и осъден за шпионаж, но после е разменен за Рудолф Абел, който пък е шпионин на КГБ, заловен в САЩ през 1957 г.   Невероятният кмет Юрий Ройзман По време на краткото посещение имаме уникалната възможност да беседваме насаме с кмета на града Юрий Вадимович Ройзман. Той се оказва изключително интересна личност – историк, меценат на изкуството, поет. В неговата частна галерия за икони с проф. Павлов с удивление виждаме руски изображения на българските светци Петка Търновска и Иван Рилски от ХVІІІ в. Ройзман е сред големите критици на политиката на Путин и за съжаление на 25 май 2018 г. трябваше да подаде оставка.    ", "date": "2018.12.15", "title": " Екатеринбург – градът между два континента\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80-%d1%81%d0%b0%d0%bc%d0%be%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b5-%d0%be%d1%81%d0%bd%d0%be%d0%b2%d0%bd%d0%b0%d1%82%d0%b0-%d0%b2%d0%b5/", "text": "След две денонощия в неизвестност шефът на КАТ-Казанлък  мъртъв. Тодор Николов беше намерен прострелян в колата си, близо до казанлъшкото село Бузовград. Основната версия, по която разследващите работят, е самоубийство, съобщи по   районният прокурор Таня Димитрова. Проверява се и склоняване към самоубийство. „На местопроизшествието е намерен личният му автомобил, в който Николов бил заключен. В ръката си е държал служебното си оръжие. На 30-40 метра от колата е открита парична сума, разделена на няколко малки пачки, малко количество боеприпаси, тефтерче и револвер в кожен кобур”, каза още Димитрова. Според нея откритите вещи биха могли да са индикации за някакви корупционни практики. Дали е имало такива, който е бил замесен в тях и какво е пишело в тефтерчето, тепърва ще става ясно.  ", "date": "2018.12.15", "title": " Прокурор: Самоубийство е основната версия за смъртта на шефа на КАТ-Казанлък"}
{"url": "https://trud.bg/bmw-x5-%d0%b8-%d0%bf%d0%be-%d0%ba%d1%80%d0%b0%d1%81%d0%b8%d0%b2-%d0%b8-%d0%bf%d0%be-%d1%83%d0%bc%d0%b5%d0%bd-%d0%b8-%d0%bf%d0%be-%d0%bf%d1%80%d0%be%d1%85%d0%be%d0%b4%d0%b8%d0%bc/", "text": "Всеки 12-и продаден автомобил в гамата на BMW e Х5. Така е вече 20 години, в които 2,1 милиона потребители са се докоснали до истински бестселър.  Какво още не е измислено за него? Ето ви четвъртото поколение. Там вече има всичко. Много по-модерен, изцяло технологично нов. На всеки му се е случвало да си забрави ключа у дома или офиса, да се чуди къде го е оставил. Това дребно неудобство изчезва. Ключът вече е излишен. С приложение на мобилния телефон можете да отворите Х5, когато приближите автомобила. А ако сте на другия край на света и друг член от семейството трябва да го ползва? Всичко е решено – дистанционно прехвърляте данните за Х5 на когото пожелаете и той започва да се разпорежда. Наистина уникално!  Колко може да е умен един автомобил? Х5 продължава с технологичните изненади с камера, която следи поведението на шофьора. Мигате ли прекалено често? Правите ли нетипични движения? Инженерите на BMW са направили всичко необходимо новият бисер да „влезе в главата ви”. И ако усети опасност, веднага да алармира на таблото, че е време за почивка. Технологиите стигат още по-далеч. При неочаквано и тежко влошаване на състоянието на водача, Х5 има опция, с която бързо намалява скоростта, отбива в дясно с аварийни светлини, спира и звъни на спешна помощ! Заради законодателството в Европейския съюз тази екстремна ситуация може да се види в действие на този етап единствено в САЩ и Китай.  Когато сте в условия на офроуд, на огромния екран на централната конзола може да включите камера. Логичният първи въпрос е: „Защо да гледам нея, а не да следва пътя?” Всичко е измислено. В двата края на екрана се виждат линии, които показват дали няма препятствие, което може да попречи на движението. Образът е кристално чист.  Вниманието в интериора на Х5 е насочено основно към детайлите. Без компромиси! Кожено табло, комфортни седалки с многобройни масажни опции… Мобилни телефони и таблети се зареждат безжично. За пасажерите на задните седалки има самостоятелни екрани. Има и места за поставяне на чаши, където могат да бъдат охлаждани или подгрявани.  Шофьорската позиция е повдигната, а организацията на уредите за управление е оптимизирана. Така водачът има по-лесен контрол върху случващото се. На средната конзола, освен контролера и оформения по нов начин селектор на трансмисията, са разположени и уредите за другите функции като контрола на шофирането, бутонът „Старт/Стоп”, бутоните за активирането на настройките на опционалните въздушно окачване и на офроуд режими. В пет цвята се предлага коженото оборудване BMW Individual Merino. Моделите xLine и M Sport осигуряват специфични дизайнерски елементи. В M Sport например това са М волан, таван BMW Individual Anthracite и М педали.  Луксът в Х5 се допълва от четиризонова климатична инсталация. Ексклузивна атмосфера създава панорамният стъклен покрив SKY Lounge, който на тъмно създава визия на обсипано със звезди небе. Размерите му са увеличени с 30 процента спрямо предишния модел. При отваряне на вратите гостите на борда са посрещнати от „светлинен килим”.  Освен всички новости е повишена и функционалността на Х5. Чрез сгъване на задната седалка, която е разделена в съотношение 40:20:40, обемът на багажника може да се увеличи от 645 до 1860 литра. За по-удобно товарене задният капак е разделен на две части. Те могат да бъдат отваряни автоматично и безконтактно. Бутони в багажника позволяват преместването на втория ред седалки, както и сгъване на облегалките на втория и третия ред седалки.  Новият модел X5 е пораснал с малко, но по всички показатели в сравнение с досегашния вариант. Междуосието е увеличено с 4,2 см до 2,98 м, дължината – с 3,6 см до 4,92 м, широчината – с 6,6 см до 2,00 м, а височината – с 1,9 см до 1,75 м. Добавените сантиметри придават на автомобила още по-внушително присъствие на пътя, като същевременно гарантират повече вътрешно пространство. Въпреки сериозните си размери, „баварецът“ има подчертано атлетичен силует и стъпва върху джанти с диаметър от 18 до 22 инча.  Големите семейства ще се зарадват на опцията за трети ред седалки с електрическо регулиране. Бутони в багажника позволяват преместването на втория ред, както и сгъването на облегалките на втория и третия ред седалки. За да е по-лесен достъпът до третия ред, седалките от втория ред се наклоняват напред електрически.  При пазарния старт на новото BMW X5 се предлага избор между три редови 3,0-литрови двигателя с шест цилиндъра. Всички те са свързани с 8-степенна автоматична трансмисия и адаптивна системата за задвижване на четирите колела xDrive, която може да насочи 100% от въртящия момент към задния мост. Като базов може да се разглежда дизеловият вариант X5 xDrive 30d с мощност 265 к.с. и 620 Нм, който ускорява за 6,5 сек до 100 км/ч и харчи средно 6,0 л. При другия дизелов модел Х5 М50d са приложени четири турбокомпресора и ресурсът е вдигнат до 400 к.с. и 760 Нм, спринтът до 100 км/ч отнема 5,2 сек, а средната консумация е 6,8 л. Бензиновият вариант Х5 xDrive 40i разполага с 340 к.с. и 450 Нм, набира за 5,5 сек до 100 км/ч и гори 8,5 л. Максималната скорост на всички версии е ограничена на 250 км/ч.  На първата среща с новото BMW X5 в очи веднага се набива голямата бъбрековидна радиаторна решетка. Опционално се предлагат незаслепяващи лазерни дълги светлини с обсег до 500 м, а серийни са LED фаровете. Предлаганото пневматично окачване с регулиране на нивото на двата моста може да се комбинира с офроуд пакет, който включва блокаж на диференциала на задната ос. На асфалтовите пътища проличават качествата на адаптивното М окачване с активно стабилизиране на каросерията срещу накланяне в завои. Маневреността и прецизното следване на траекторията са гарантирани от интегралната кормилна система със завиващи задни колела.  Новият модел Х5 предлага и напълно дигитален кокпит, при който инструменталният панел представлява 12,3-инчов дисплей, допълнен от още един 12,3-инчов монитор за мултимедийната система. Бъдещите собственици могат да разчитат на най-новите системи за свързаност, услуги, безопасност и комфорт, с които разполага BMW.", "date": "2018.12.15", "title": " BMW X5 – и по-красив, и по-умен, и по-проходим"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%ba%d0%be%d1%80%d1%83%d0%bf%d1%86%d0%b8%d1%8f-%d0%bd%d1%8f%d0%bc%d0%b0-%d0%b0%d1%80%d0%bc%d0%b8%d1%8f%d1%82%d0%b0-%d0%bd%d0%b5/", "text": "От три години и половина армията няма доставчик на храна заради проточена процедура. Внушения са, че едни 31 млн. лева са си отишли без конкурс. Това заяви вицепремиерът и министър на отбраната Красимир Каракачанов по  . Целият скандал тръгна от фирмата, която си е въобразила, че трябва да спечели. Процедурата е от август 2015 г. От 2016 г. започват обжалвания. Министерството на отбраната няма никаква вина, но процедурата се стопира, каза Каракачанов. През това време армията не може да стои гладна. Затова се процедира по следния начин: на военните се дава левовата равностойност на един храноден. Поделенията организират храненето, те си имат кухни. И военните си плащат на ръка с парите, получени от министерството, обясни военният министър. „Корупция няма. Няма как на 30 000 човека да се дадат 2-3 лева, вместо 5”, коментира той обвиненията за корупция в армията заради липсата на доставчик на храна за военните. Министърът обясни, че подопечното му ведомство решава да прекрати процедурата. Експертите смятат, че най-добрият вариант при така създалата се ситуация е да се проведе нова обществена поръчка, която да бъде разбита на лотове, за да няма война между фирмите. Каракачанов коментира и темата за средствата, отпуснати от Министерския съвет на Министерството на отбраната. Парите щели да се използват за ремонти на сграден фонд и наличната военна техника. „371 млн. лева бяха предвидени за проектите за модернизация на армията през 2018 г. Но тъй като няма сключени договори, тези пари ще се използват за друго, защото, така или иначе, са гласувани за МО”, заяви министърът. Той бе категоричен, че армията ни се нуждае от нова техника, но нямало как 8 самолета да бъдат доставени за 24 часа. „Освен това, ако днес сключим договор, пилотите ще могат да се качат на самолетите след три години, защото все още не са подготвени”, подчерта Каракачанов. И допълни, че все още не е ясно какви точно машини ще купи страната ни. По темата за изказванията му, свързани с Македония, които разбуниха духовете в обществото, вицепремиерът заяви, че „чашата му е преляла”. „Не съм съгласен България да прави компромиси със своята история. Ако това нещо не спре, аз ще гласувам против членството на Македония в НАТО”, категоричен бе Каракачанов.      ", "date": "2018.12.15", "title": " Каракачанов: Корупция няма, армията не може да стои гладна\t\t\t"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d0%b7%d0%b0-%d0%b3%d1%8a%d1%80%d1%86%d0%b8%d1%8f-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%bd%d1%8f%d0%bc%d0%b0-%d0%b2%d1%80%d1%8a%d1%89/", "text": "За Македония и Гърция няма връщане назад, заяви гръцкия министър-председател Алексис Ципрас на конференция на управляващата партия СИРИЗА в северния гръцки град Солун, пише гръцкото електронно издание “Greek Reporter“. На конференцията Алексис Ципрас говори за Преспанския договор, представяйки го като стъпка напред в отношенията между народите на Балканите. В същото време, той похвали Солун заради „хармоничното съжителство на различни култури и традиции, тежката история и големите демократични битки“. „Няма да позволим той да се превърне в град на крайната десница и на омразата, защото Солун, Македония и Гърция нямат връщане назад“, подчерта той. „Ние няма да позволим на политиците, които ограбиха нашата родина и я изправиха на ръба на фалита, днес да инсценират патриотизъм и да вървят ръка за ръка с неонацистите на „Златна зора“, добави Ципрас.", "date": "2018.12.15", "title": " Ципрас: За Гърция и Македония няма връщане назад"}
{"url": "https://trud.bg/%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f-%d0%bf%d1%80%d0%b8%d0%b7%d0%bd%d0%b0%d0%b2%d0%b0-%d0%b9%d0%b5%d1%80%d1%83%d1%81%d0%b0%d0%bb%d0%b8%d0%bc-%d0%b7%d0%b0-%d1%81%d1%82%d0%be%d0%bb/", "text": "Австралия признава Западен Йерусалим за столица на Израел. Това обяви австралийският премиер Скот Морисън. Той обаче уточни, че преместване на посолството на неговата родина от Тел Авив няма да се случи, докато не бъде постигнато мирно споразумение, съобщи AFP. Морисън също се ангажира да признае стремежите за бъдеща държава Палестина със столица Източен Йерусалим, когато статутът на града се определи в мирно споразумение. Премиерът заяви, че е в интерес на Австралия да подкрепи „либералната демокрация“ в Близкия изток и се обърна към ООН, за която каза, че е място, където Израел е „малтретиран“.  ", "date": "2018.12.15", "title": " Австралия признава Йерусалим за столица на Израел"}
{"url": "https://trud.bg/%d0%bb%d1%83%d0%b4%d0%b0-%d0%bf%d0%be-%d1%82%d0%b5%d0%b1%d0%b5-%d1%81%d1%82%d0%b0%d0%bd%d0%b0-%d1%85%d0%b8%d1%82-%d0%b2-%d1%81%d1%8a%d1%80%d0%b1%d0%b8%d1%8f/", "text": "20 години след излизането си, парчето доби огромна популярност в балканските страни Фенове качват десетки клипчета, на които я пеят Истински ренесанс изживява позабравеният хит на Камелия „Луда по тебе”. Песента добива все по-голяма популярност на Балканите след като влезе в новия филм на сръбския режисьор Милош Абрамович „Южен вятър”. Вдъхновение за лентата Абрамович е намерил в деветдесетте години на миналия век и затова решил да вкара в нея най-големите хитове от това време. Намерението му било да покаже жестоката действителност в един трилър. В главните роли влизат Милош Бикович и Драган Бйелогърлич. Във филма участва и българският актьор Ивайло Захариев, станал известен от сериала „Под прикритие”. В „Южен вятър” песента се изпълнява от сръбската певица с български корени Габриела Пейчев. Именно тя избира парчето на Камелия, защото й напомняло за детството й. В интернет вече има много клипове, на които сърби, включително и много деца, пеят на български „Луда по тебе”. Във фейсбук страницата на Камелия също ежедневно се споделят фен изпълнения на хитовото парче. „Това си е прецедент. Разбрах, че в момента и в белградски големи клубове пускат „Луда по тебе”. 20 години след като съм я записала, песента звучи на български дори в техния ефир. Изненадана съм как в Сърбия, Хърватия, Македония и Черна гора, Босна и Херцеговина влиза в техните най-популярни клипове в ютуб”, разказва Камелия.  ", "date": "2018.12.15", "title": " „Луда по тебе“  стана хит в Сърбия\t\t\t"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8-%d1%81%d1%82%d0%be%d1%8f%d0%bd%d0%be%d0%b2-%d1%81%d1%80%d0%b5%d0%b4%d1%81%d1%82%d0%b2%d0%be-%d0%b4%d0%b0-%d0%bd%d1%8f%d0%bc%d0%b0%d1%88-%d0%b2%d1%80%d0%b0%d0%b3/", "text": "Колко да са мъдрите глави, които управляват съдбините на нацията. Според летописеца 80 депутати стигат Броят на депутатите виси със страшна сила в общественото пространство. Колко да са мъдрите глави, които управляват съдбините на нацията. Хората искат половината да захванат друга родолюбива дейност. Те обаче са се хванали за креслата и опълченски се бранят. Захари Стоянов първи поставя този въпрос през далечната 1886 г. Тогава заседава Четвъртото обикновено народно събрание. Първо депутатите са 195, след Съединението предишната година са добавени още. „Ами на 250 души дава ли се джувап?“, тоест излиза ли се насреща. Това пита Захари и правилно отбелязва: „Се ще се намери някоя крастава коза, която да ги оскверни.“ Сегашното депутатско братство е от 240 по-първи люде. По времето на Захари сме били около 5 милиона, днес сме пак толкова. В ония демографски условия, каквито са и настоящите, летописецът предлага да имаме 50, най-много 80 народни избраници. Статията „Средство да нямаш врагове“ излиза през август във в. „Независимост“. Първата мишена в текста са министрите, които също тежат на бюджета. Тогава са били 6 заедно с премиера Петко Каравелов. Сега са 20 плюс Бойко Борисов. Днес ние тържествуваме, че сме приготвени вече да обадим на родолюбивите си читатели наш един план, който ни най-малко не се боим да наречем оригинален. Дошле сме ние до убеждение, че работите в България биха тръгнали много с по-бърза стръмнина, ако се направеше в централното управление една коренна реформа. А именно, как би погледнал българский народ, неговите народни представители, особено „видните“, ако господа министрите се ликвидираха in corpore1, т.е. ако от шест, както са днес, останеха само един? Тоя един само по себе си се разбира кой трябва да бъде: премиерът. Пази Боже, ако ние сме помислили даже да даваме предпочитание на друго някое министерство от останалите. Не, не! Не желаеме ние на стари години да си почерняме хубавото име. Силни са нашите мотиви и съображения, които са ни побудили днес да предлагаме тая реформа. Най-напред нашата народна философия, още от незапамятни времена, е въстанала против всяки колективни учреждения, които за нищо и никакво не чинят. На всинца ни е позната пословицата: „Много баби, килаво дете.“ Защо ни са на нас, българите, народ вчерашен, както доказа г. Белов, шест министерства, шест души министри с по 1000 лева на месеца? Не можем ли да си намерим такъв един саморасъл българин, който да дръпне браздите на управлението с мъжка ръка, който да олицетворява в себе си и шестимата, било в работата им, било в атрибутите им? Моля ви се, какви са тия министерски съвети, тия протоколи, мнения, отговорности, свои ведомства, вишегласия, особени мнения и пр. Шест души, които си събрал от улицата от немай-къде, можеш ли да ги вразумиш и дисциплинираш, щото едно да мислят, а най-главното и най-важното, да не му мислят много-много, но на един път да го отрязват? Търпи ли държавната машина такива лигавяния? Какво ще каже то: „аз мисля“, „моето мнение е“, „отговорен съм пред народа и събранието“ и не знам що си още? Бе, чоджум2, че като се боиш да се съгласиш и да подпишеш, защо не си стоиш у вас? Кой те е карал да станеш министър? Хората ти направили добро, да те избавят да пишеш прошения в някое дюгенче или да си блъскаш главата с неправилните глаголи, а ти си седнал да го усукваш… Не, това не е за търпение вече! Где е да си човек сам. Станеш заран, не си се умил още, половинката на чая не си прихлебил, а от всичките учреждения се натрупали на стълбите ви млади, пресни и подчинени вам службаши, с вързоп писма под мишница. Наредиш ги напреде си като почетен караул и се захванеш за работа. „Какво е това?“, питаш едного, да кажем от министерството на вътрешните дела, което тогава няма да бъде министерство, но проста секция. „Околийский и мировий се сбили в канцеларията на последния“, отговаря служителят. „Първият да се арестува на седем деня, а вторий да се отчисли“, отговаряте вие. „Слушаме“, ще повторят служителите един подир други и ще си излязат, нещо което ще да трае около час-два. Ама колко ще бъде добро! Няма интриги тогава, няма криза, няма разцепление. Ние вярваме, че някои бъдъщи и настоящи министри сто пъти биха предпочели да се являват с книги в ръката при едного, отколкото да се потят и дават мнение. Па е и мъчно да се намерят хора, аркардаши3, които да мислят и работят заедно, без задни цели. Защо не може досега да се намери още човек за министерството на вътрешните дела, ей го на, става вече повече от година? Днес го гледаш много добър човек, сладък и гладък, но уверен ли си, че утре няма да ти вирни нос и поиска да има свое мнение. Светът сега е дявол. Ще ни възразят мнозина, че министрите тряба да бъдат двама, защото гражданско лице не може да управлява и военните дела. Лъжете се. Съвременният ни историк и на тоя въпрос може да отговори удовлетворително. Например г. Каравелов не можа ли да се обхожда и справлява, както тряба с военните по време на войната? Нямаха ли те нуждните почести и дисциплина към него, макар да нямаше той мундир? Попитайте пиротский и софийския коменданти във време на войната. Първий от тях влиза при г. Каравелова гологлав и тамам посегнал да се ръкува, тоя последний му извикал: „Под козирог!“4. Ама не може, това е против дисциплината, и нам що си още, г. Каравелов, който желае нова реформа във всяко ведомство, вика: „Под козирог!“. А софийский комендантин влиза при г. Каравелова, върви човекът палдър-кюлдур5 и тамам поискал да кацне върху стола, първий му извикал „Във фронт!“6, „Доклаждай като на началника си“. Комендантинът следва: „Г. министре, дойдох“ и пр. „Ха сега наляво“, повтаря г. Каравелов, и „Марш из вратата“. Значи може това ведомство да бъде в едни ръце. На мнение сме, че и по други браншове тряба да се направи икономия и реформи. Търновската конституция, „святиня“, „святиня“, но май че захвана да омръзва на партията. Защо ни са на нас толкова депутати, от кол и въже хора, които не са ни в клин, ни в ръкав? За черни очи ли са в камарата: Видю Моневци, Кръклисийски, Иванчо Фарисеина, Стоица Тавалички, Духовников и други? Ако бяха по-малко, избрани измежду нашите приятели, можеш да се споразумееш за всичко. Освен това, за да бъдем последователни, трябва щото като направим министерството еднолично, същий вятър да вее и из камарата. 50, най- много 80 депутати като си имаме, било с тупкание по гърба, било с други някои средства, ще можеш да ги окоткаш. Ами на 250 души дава ли се джувап? Се ще се намери някоя крастава коза, която да ги оскверни. Излиза, че освен горните 60 000 лева икономия, като се съкратят депутатите на 80, ще капне още 150-200 000. Това за парата. Ами колко по-скоро, по-успешно и по-съгласно ще се вършат работите? Тия добрини можем да направим ние на българския народ, стига нас да спомни и постави на държавното кормило. 1 Вкупом.  2 Момче.  3 Побратими.  4 Козирувай!  5 Джаста-праста.  6 Мирно!   Отровиха го на път за Париж Далеч от родината са покрити следите на отровителството на Захари, най-вероятно с гибелна пастърма от софийска бакалница Авторът на „Средство да нямаш врагове“ има много врагове. Това са душителите на свободното слово, които кроят да го затрият. Удобен случай се открива през 1889 г., когато Захари Стоянов заминава за Париж. Летописецът умира внезапно на 2 септември в „Отел дьо Суез“. Освен версията за перитонит от преяждане с пастърма циркулират още няколко съмнителни диагнози. Има хипотеза и за изпита чаша бира с надробени стъкла. През 1978 г. трите ковчега с тялото на Захари са отворени от комисия в Русе. Според д-р Йордан Йорданов аутопсия на трупа не е правена. Той намира всички вътрешни органи по местата им. „Главният мозък се бе свил в размери до орех, бъбреците бяха като топчета. Малко по-запазен ми се видя черният дроб – колкото мъжки юмрук“, изрежда патоморфологът. Д-р Тотко Найденов също е убеден, че тялото на Захари Стоянов не е изследвано. Далеч от родината са покрити следите на отровителството. Най-вероятно с гибелна пастърма от софийска бакалница.                ", "date": "2018.12.15", "title": " Захари Стоянов: Средство да нямаш врагове\t\t\t"}
{"url": "https://trud.bg/31-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d1%81-%d1%88%d0%b0%d0%bd%d1%81-%d0%b7%d0%b0-%d0%b2%d1%82%d0%be%d1%80%d0%b8-%d0%b6%d0%b8%d0%b2%d0%be%d1%82-%d1%81%d0%bb%d0%b5%d0%b4/", "text": "Трета трансплантация на черен дроб в рамките на две седмици извършиха специалисти от Военномедицинска академия.  Реципиентът е 31-годишен мъж, а донорът – жена на 54 години. Сложната интервенция на черния дроб бе извършена в късния следобед на 14 декември. По-рано през деня, въпреки сложните метеорологични условия, екипи на ВМА и на УМБАЛ „Александровска“ със самолет C-27J „Spartan“ от транспортна авиогрупа Враждебна на Военновъздушните сили до УМБАЛ „Света Марина“ – Варна, където бе извършена експлантацията на органите. Пациентът е в добро състояние, заяви проф. д-р Никола Владов, ръководител на Клиника по чернодробно-панкреатична и трансплантационна хирургия. Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите. Екипът на ВМА благодари и на колегите си от варненската болница за доброто сътрудничество, както и на екипите на Военновъздушните сили за бързата и своевременна реакция във всяка донорска ситуация.", "date": "2018.12.15", "title": " 31-годишен мъж с шанс за втори живот след трансплантация във ВМА"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d1%85%d1%83%d0%b0%d0%b2%d0%b5%d0%b9-%d0%bc%d0%be/", "text": "Главният финансов директор на компанията „Хуавей“ Мън Ванчжоу може да спечели делото за екстрадицията й в Съединените щати заради изявлението на президента Доналд Тръмп. Това заяви Чарлз Бъртън – бивш консул по политическите и икономическите въпроси на Канада в Китай,  пред  . „Това беше много изненадващо за нас, тъй като от една страна Съединените щати поискаха нейния арест по силата на закона. Изявлението на Доналд Тръмп обаче говори, че всъщност искането за този арест е било по политически причини и е част от престрелката, която се води на фронта на интелектуалните права в рамките на търговската война“, каза Бъртън. „Това може да се окаже в полза на Мън, защото нейният адвокат може да се позове на политически причини, с които да обори принципното изказване на прокурора, че тя може да е извършила престъпление“, добави той. Тръмп заяви преди дни, че би се намесил в случая, ако това ще помогне за постигането на търговско споразумение с Пекин. Мън е арестувана по искане на САЩ заради обвинения за нарушаване на санкциите срещу Иран. Канадският съд я пусна под гаранция и сега тя очаква решението дали да бъде екстрадирана във Вашингтон или да й се позволи да се прибере в Пекин.    ", "date": "2018.12.15", "title": " Финансовият директор на „Хуавей“ може да спечели делото за екстрадицията ѝ в САЩ"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b8%d0%b7%d0%bf-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b1%d0%b4%d0%b6-%d0%bd%d0%b8%d0%ba%d0%be%d0%b3%d0%b0-%d0%bd%d0%b5/", "text": "„Никога не съм пращал доклад в ДАНС”. Това заяви бившият изпълнителен директор на БДЖ Владимир Владимиров по  . За изпращането на доклад в ДАНС се заговори, след като транспортният министър Росен Желязков поиска оставките на тримата членове на Съвета на директорите в „Холдинг БДЖ”. „Никакъв документ не е излизал от мен и да отива в каквато и да била служба”, категоричен беше Владимиров. Според него недоброжелатели са направили медиен скандал, който не съществува, но допълни, че няма представа кои са те. „Не бих казал, че БДЖ е в криза. Има известна криза в „Пътнически превози” и тя се свързана с това, доколко е възможно с наличния ресурс да се изпълнява амбициозният график, който ръководството на „Пътнически превози си е заложило, и доколко ремонтната програма, изработена по този график, е в състояние да бъде изпълнена”, отбеляза той. Владимиров коментира и думите на транспортния министър Росен Желязков, че лошата комуникация и невъзможността за работа в екип са причини за оставките в БДЖ. „Не бих казал, че има лоша комуникация. Имаше дебат доколко е реалистично с наличния ресурс да бъде изпълнен този график в „Пътнически превози” и доколко ремонтната програма може по такъв начин да поддържа подвижния състав, така че този график да бъде изпълнен. В резултат от този дебат може да се каже, че е имало разминаване в мненията в Съвета на директорите”, изтъкна Владимиров. Според него наличният ресурс към днешна дата не позволява да се изпълнява този оптимистичен график и ремонтната програма има сериозни пропуски, за да може да се изпълнява графикът. „Винаги съм твърдял, че трябва да има готов алтернативен график, ако обстоятелствата покажат, че този не може да бъде изпълняван”, каза още Владимиров. Той подчерта, че в момента задълженията на БДЖ са 170 милиона лв. и са най-ниските от последните 12 г. „БДЖ не е компания, която се намира във фалит, няма задължения и загубите ѝ от 70 милиона са доведени до нула”, заяви още Владимиров.", "date": "2018.12.15", "title": " Бившият изп. директор на БДЖ: Никога не съм пращал доклад в ДАНС\t\t\t"}
{"url": "https://trud.bg/%d0%b2-%d0%ba%d0%b8%d0%b5%d0%b2-%d0%b7%d0%b0%d0%bf%d0%be%d1%87%d0%b2%d0%b0-%d0%be%d0%b1%d0%b5%d0%b4%d0%b8%d0%bd%d0%b8%d1%82%d0%b5%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%80-%d0%b7%d0%b0/", "text": "Няколко хиляди души са се събрали пред храма „Света София“ в Киев, където се провежда Обединителния събор на бъдещата Украинска православна църква. По централните улици на Киев днес са паркирани много автобуси, с които вярващите вече са пристигнали в столицата. В района на църквата са предприети засилени мерки за сигурност: много от полицейските служители охраняват площада и улиците, които са в непосредствена близост до нея. Хората пред входа на Софийския площад са проверявани с метални детектори. Пред храма е издигната трибуна, от която, както се очаква, след завършването на Събора, главата на новата украинска църква ще се обърне към вярващите. Освен това са инсталирани два големи екрана, на които ще се излъчват службите, както и вероятно някои моменти от Събора. Освен това има три пункта, където хората могат да пият горещ чай. Според предварителната информация 192 делегати ще вземат участие в Обединителния събор за учредяване на единна поместна Украинска православна църква, който ще се състои на 15 декември, пише вестник „Украинская правда“. Te ще изберат Примас (предстоятел – бел. ред.) в два тура. От Украинската православна църква-Киевски патриархат на патриарх Филарет ще присъстват 42 йерарси заедно с по един свещеник и един мирянин – общо 126 делегати. От Украинската автономна православна църква на архиепископ Макарий ще присъстват 12 епископи, като всеки от тях ще е придружен от по един свещеник и един мирянин – 36 делегати. „От Украинската православна църква-Московски патриархат (която към момента е единствената канонична църква на територията на Украйна – бел.ред.) са потвърдили участие 10 епископи, всеки от тях придружен от по един свещеник и един мирянин – общо 30 делегати“, отбелязва източник на редакцията. Общо, според предварителните изчисления в Събора ще вземат участие 64 йерарси, 64 свещеници и 64 миряни – общо 192 участници. По време на събора ще се проведе тайно гласуване за предстоятел. Ще има два тура. В първия кръг ще участват всички издигнати кандидати. Във втория тур ще участват тримата кандидати с най-голям брой гласове от участниците в Събора, а победителят ще бъде избран за предстоятел. Като почетни гости ще присъстват президентът на Украйна Петро Порошенко и председателят на Върховната Рада на Украйна Андрий Парубий. На Събора трябва да се утвърди и устава на бъдещата Украинска православна църква, която се очаква да получи автокефалия от Вселенската патриаршия.    ", "date": "2018.12.15", "title": " В Киев започва Обединителния събор за учредяване на Украинската православна църква"}
{"url": "https://trud.bg/%d1%83%d1%87%d1%80%d0%b5%d0%b4%d1%8f%d0%b2%d0%b0%d1%82-%d0%bd%d0%be%d0%b2%d0%b0-%d1%86%d0%b8%d0%b3%d0%b0%d0%bd%d1%81%d0%ba%d0%b0-%d0%bf%d0%b0%d1%80%d1%82%d0%b8%d1%8f/", "text": "В началото на следващата година на политическия небосклон в България ще се появи нова ромска партия. Тя ще се казва „Европейска народна партия – България”. Съобщението за новата политическа формация дойде преди няколко дни от Сливен. Неин лидер е бившият треньор по бокс Пламен Александров. „Партията не е ромска – ние обединяваме роми, българи и турци. Тя е европейска народна партия, но че имаме и роми при нас не означава, че е ромска партия. Ние работим за народа, искаме да направим нещо за България”, каза Александров по  . По думите му новата формация ще се фокусира върху това да образова ромите и да изкара ромските деца от училищата в гетата, за да може те да учат заедно с връстниците си от български произход. „Иначе няма да има интеграция”, каза Александров. От партията обещават и 10 нови линейки от Италия, които да бъдат предоставени на населените места с нужда от такива. Лидерът на „Европейска народна партия – България” подчерта, че със собствения си пример ще подтикне ромите да плащат данъци и сметки. „Те искат да плащат, но нямат собственост”, добави Александров. От формацията все още не са водели разговори, нито с представените в парламента партии, нито с представители на политическото движение на Цветелин Кънчев „Евророма”.      ", "date": "2018.12.15", "title": " Учредяват нова циганска партия\t\t\t"}
{"url": "https://trud.bg/%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d0%b7%d0%b0%d1%80%d0%b0%d0%b4%d0%b2%d0%b0-%d0%b4%d0%b5%d1%86%d0%b0-%d0%bd%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8/", "text": "Дядо Коледа зарадва деца на служители в МВР. На специално коледно тържество в салона на вътрешното министерство малчуганите получиха куп подаръци и лакомства, съобщиха от ведомството. Гост в залата бе и министър Младен Маринов. Той се извини на малчуганите за честото отсъствие на техните родители заради служебните им ангажименти и отправи пожелание за светли празници.", "date": "2018.12.15", "title": " Дядо Коледа зарадва деца на служители от МВР"}
{"url": "https://trud.bg/%d0%b6%d0%b5%d0%bd%d0%b0-%d0%b2-%d0%bc%d0%be%d0%b7%d1%8a%d1%87%d0%bd%d0%b0-%d1%81%d0%bc%d1%8a%d1%80%d1%82-%d1%81%d0%bf%d0%b0%d1%81%d0%b8-%d0%b6%d0%b8%d0%b2%d0%be%d1%82-%d0%bd%d0%b0-%d0%b4%d0%b2%d0%b0/", "text": "Нова донорска ситуация в университетската болница „Св. Марина“-Варна спаси живота на двама тежко болни мъже, съобщиха от здравното заведение. В петък семейството на 54-годишна пациентка, изпаднала в мозъчна смърт след прекаран хеморагичен инсулт, взело благородното решение да дари органите й, за да оцелеят други страдащи българи. „Донорската ситуация е резултат от 40 часа труд на екипите ни“, поясни проф. д-р Вилиян Платиканов, началник на клиниката по анестезиология и интензивно лечение в „Св. Марина“. Със самолет „Спартан“ на ВМС от София там пристигнали медици от ВМА и Александровска болница за експлантация на органите. По-късно екип на проф. Владов от ВМА трансплантирал черен дроб на 31-годишен мъж, а екип на доц. Янев присадил бъбрек на 54-годишен пациент в Александровска болница. Изпълнителната агенция по трансплантации и екипите на трите здравни заведения изказват съболезнования към близките на починалата жена, както и уважението си към тях за взетото в този тежък момент хуманно решение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.15", "title": " Жена в мозъчна смърт спаси живот на двама тежко болни мъже"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%be%d1%82%d0%ba%d1%80%d0%b8%d0%b2%d0%b0-%d1%81%d0%b5%d0%b7%d0%be%d0%bd%d0%b0-%d1%81-%d0%be%d1%82%d0%b1%d0%be%d1%80%d0%bd%d0%be-%d1%81%d1%8a%d1%81%d1%82%d0%b5/", "text": "За поредна година най-добрият зимен курорт на Балканите – Банско открива сезона с много игри и уникални награди. Чисто ново Audi A3 ще чака своя нов притежател на Бъндеришка поляна. Автомобилът може да бъде спечелен в емблематичната игра „Ловци на съкровища”, която вече традиционно пълни курорта с ентусиасти в деня на откриването на сезона. В приключението могат да се включат всички желаещи да преровят определен периметър, затрупан със сняг, под който се крият заровени сандъци с награди. Освен луксозен автомобил в „Ловци на съковища” могат да бъдат открити специални СПА почивки, уикенди за двама, златни артикули, мобилни устройства и много други изненади. Празникът ще бъде отбелязан с още две игри – „Влез в отбора на шампиона” и „Открий злато в лифта”. За съжаление специалният гост за откриването на сезона Патрик Ортлиб няма да може да присъства поради заболяване. В играта „Влез в отбора на шампиона“ неговите състезатели ще бъдат ръководени от българската ски легенда Мария Киркова, съобщават от управата на курорта. Тя ще се бори да привлече най-добрите скиори, които да се изправят отборно с срещу тима на Марк Жирардели. Най-бързият състезател сред всички тях, в играта „Влез в отбора на шампиона”, ще спечели награда сезонна карта за Банско. Играта „Открий злато в лифта” ще зарадва над 100 посетители на курорта. Всеки, който се качи на лифта ще има възможност да спечели специални златни артикули от Fibank. За част от тези, които не ударят джакпота ще има утешителни награди – луксозни зимни артикули и коктейли. Специални гости на снежния празник ще бъдат хитовата певица Гери Никол и балет „Нова”. Музикалната програма ще започне точно на обяд на сцената под писта „Томба”. Водещ на събитието ще бъде Део, който ще заразява с добро настроение с помощта на диджей Sprite. Всички желаещи да се включат в игрите по случай старта на сезон 2018/2019 могат да се запишат предварително на www.banskoski.com и да потвърдят участието си на място в сутрешните часове на Бъндеришка поляна. След празничния снежен ден партито ще продължи на площада в центъра на града с музика, танци и специалните гозби на Ути Бъчваров.  Най-успешният български курорт очаква изключително силен сезон. За поредна година Банско ще приеме стартове от Световната купа. От 22 до 24 февруари 2019-а в курорта идват най-добрите състезатели в алпийските ски при мъжете за алпийска комбинация, супергигантски слалом и гигантски слалом. Само преди дни бижуто на Пирин – Банско получи пореден приз от Академията на световните ски награди в Кицбюел. По този начин топ курортът се нареди сред 26-те най-предпочитани дестинации на планетата. Българският курорт е и сред 8-те на планетата, които притежават 6 приза от общо 6 издания на Световните ски награди.", "date": "2018.12.15", "title": " Банско открива сезона с отборно състезание и уникални награди\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0%d1%80%d0%b8-%d0%be%d1%82-%d0%b2%d0%bc%d1%80%d0%be-%d0%b2-%d1%81%d0%be%d1%84%d0%b8%d1%8f-%d1%81%d0%b5-%d0%b2%d0%ba%d0%bb%d1%8e%d1%87%d0%b2%d0%b0%d1%82-%d0%b2-%d0%ba/", "text": "Общинските съветници от ВМРО – Българско национално движение в Столичния общински съвет се включват в кампанията на ИНСИЕМЕ – Агенция за Социално Развитие и Благотворителност и БЧК в помощ на децата с дислексия. На 19-ти декември се организира благотворителен турнир под надслов „Заедно към върха”. Кампанията е с цел набиране на средства, които да се ползват за заплащане на таксите за плуване на деца от дислексичния спектър. ИНСИЕМЕ – Агенция за Социално Развитие и Благотворителност и БЧК прилагат иновативна програма, в която чрез уроци по плуване помагат на деца с дислексия. Целта е децата да не отпадат от социума и да се помогне на техните семейства, съобщават от пресцентъра на ВМРО. Благотворителният турнир се организира за втора поредна година. Организаторите на мероприятието призовават обществото да бъде по-информирано по въпроса с дислексията – това не е заболяване, не е психична болест, а състояние. Общинските съветници Карлос Контрера, Димитър Антов и Виолета Тодорова направиха парично дарение за целите на благотворителната кампания. Според Карлос Контрера това е знак, че хората на изборни длъжности са съпричастни към усилията да се развенчае мита за дислексията като заболяване. Той допълва, че подкрепя усилията на ИНСИЕМЕ – Агенция за Социално Развитие и Благотворителност и БЧК да въведат този нов метод и дори смята, че Столична община трябва да създаде специална програма, която да подпомага децата с дислексия и техните родители. Карлос Контрера подчертава, че за разлика от много глупости, които продуцира неправителствения сектор, инициативата за помощ за деца с дислексия е смислена кампания и тя трябва да се финансира с публични средства – от държавния и общинските бюджети.", "date": "2018.12.15", "title": " Общинари от ВМРО в София се включват в кампания за деца с дислексия"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d1%89%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%b0%d0%bb%d1%82%d0%b5%d1%80%d0%bd%d0%b0%d1%82%d0%b8/", "text": "В Европейския парламент ще бъде предложена алтернатива в полза на българските превозвачи. Това ще стане въпреки приетото вече становище по пакета „Мобилност“ от Съвета на ЕС. Българският евродепутат Андрей Новаков заяви пред  , че ще ще предложи алтернатива на задължителното връщане на превозвачите в страната им всеки 4 седмици. Той ще постави въпроса на заседание на транспортната комисия в Европарламента в началото на януари. „Ще предложим това да се регулира, по желание на водача, ако той иска да се прибере, то тогава той има това право и то за сметка на компанията, за която работи. Ако прецени да не се прибира, може да подаде декларация, с която да показва и да не се налага да пътува тогава, когато не иска до своя постоянен адрес – в България“, каза евродепутатът.", "date": "2018.12.15", "title": " Андрей Новаков ще предложи алтернатива за българските превозвачи по пакета „Мобилност“"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d0%b2%d0%b8%d0%bd%d0%b0%d1%82%d0%b0-%d1%80%d0%b0%d0%ba%d0%b8%d0%b8%d1%82%d0%b5-%d0%b8-%d0%bc%d0%b5%d0%b7%d0%b5%d1%82%d0%b0%d1%82%d0%b0-%d0%b2/", "text": "За втора поредна година във Враца ще се проведе празник на вината, ракиите и мезетата. На централния площад в града десетки врачани ще покажат домашната си продукция. След дегустация ще бъдат определени победителите в три категории за питиета и мезета, предаде  . Десетки врачани, които сами си произвеждат питиета и деликатеси ще участват в конкурса за най добри вина, ракии и мезета. Те ще бъдат оценявани от професионално жури. Празникът показва гордостта на почти всеки врачанин и домашното му производство. „Хората продължават да си правят домашно вино, защото имат лозя, които са наследени и няма как да ги оставят. Тук се ражда едно много хубаво грозде, една много хубава реколта, от която се прави страхотно вино“, каза един от участниците. „Мезенцата сам си ги правя – суджуци, кайма, бабек, разбира се, че е по вкусно, къде домашното няма сравнение с това от магазините“, добави врачанин.", "date": "2018.12.15", "title": " Празник на вината, ракиите и мезетата във Враца"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d0%b0%d0%b7%d0%bd%d0%b0%d1%87%d0%b8-%d0%bd%d0%be%d0%b2-%d0%bd%d0%b0%d1%87%d0%b0%d0%bb%d0%bd%d0%b8%d0%ba-%d0%bd%d0%b0-%d0%ba%d0%b0%d0%b1%d0%b8%d0%bd%d0%b5%d1%82/", "text": "Доналд Тръмп съобщи, че Мик Мулвани ще встъпи като началник на кабинета, на мястото на Джон Кели, съобщава AFP. „Мик е свършил изключителна работа в администрацията“, написа Тръмп в социалните мрежи.“ Очаквам с нетърпение да работя с него, докато продължаваме да правим Америка велика отново!“ „Джон ще остане до края на годината. Той е велик патриот и искам да му благодаря за работата му!“", "date": "2018.12.15", "title": " Тръмп назначи нов началник на кабинета си"}
