{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%b0%d0%b2%d1%82/", "text": "Пътник на автомобил е загинал на място след катастрофа с трактор, станала между селата Любен и Мало Крушево. Това съобщава говорителят на ОДМВР – Пловдив. Водачът на автомобила и друг негов спътник са закарани в болница в тежко състояние. Тежката катастрофа е станала след 18.30 часа. Автомобилът се е ударил отзад в трактор с ремарке. Самоличността на тримата все още не е установена. Трактористът е 59-годишен, не е употребил алкохол. Причините за катастрофата се изясняват. Извършва се оглед, на място има полицейски служители, информира „Фокус“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Един загинал при катастрофа между автомобил и трактор край Пловдив"}
{"url": "https://trud.bg/%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d1%81%d0%b5-%d0%b8%d0%b7%d0%b2%d0%b8%d0%bd%d0%b8-%d0%b7%d0%b0-%d0%b4%d0%b5%d0%b1%d0%b8%d0%bb%d0%b8%d1%82%d0%b5/", "text": "Червеният депутат Иво Христов, който внесе смут сред общественици и политици, определяйки като дебили 80% от българите, се извини за думите си. Видео от уикенда стана повод за избухването на скандала. От записа стана ясно, че в Раднево проф. Христов защитава тезата на говорителя на руското външно министерство Мария Захарова, която твърди, че Съветската армия е спасила българските евреи. “Мария Захарова казва, че ако не беше съветската армия, 50 000 български евреи щяха да бъдат депортирани. Някой съмнява ли се, че щеше да стане така…”, пита Христов. Заради това негово твърдение в декларация, прочетена в НС, групата на  ГЕРБ поиска оставката му. Припомнено бе, че преди две седмици е гласувана оставката на народен представител от парламентарната им група, който “проявил неуместно чувство за хумор в телевизионно предаване” (б.р. става дума за Антон Тодоров). В декларацията ГЕРБ се обръщат към президента Румен Радев, към БСП и Корнелия Нинова, апелирайки те да се разграничат от думите на Иво Христов, а оставката му да бъде поискана незабавно. “Поднасям своите извинения към всички, които са били засегнати от едни или други мои непремерени изказвания”, лаконично заяви проф. Иво Христов.", "date": "2017.11.08", "title": " Проф. Христов се извини за „дебилите“\t\t\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b3%d1%80%d0%b0%d0%bd-%d0%bf%d1%80%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be/", "text": "Българската федерация по мотоциклетизъм отбеляза един от най-успешните си сезони. Родните състезатели грабнаха 13 златни медала през годината от европейски първенства по мотокрос, супермото, писта и баха. Председателят на организационния комитет на Гран при България – политика Румен Петков призова държавните институции да обърнат на асовете на две колела същото внимание, което се отдава и на другите спортове. „Това са най-евтините шампиони на България – смята Петков. – Те печелят титли, въпреки неадекватното отношение на държавата към тях и към нашия спорт.“ Той очаква Министерство на младежта и спорта (ММС) да осигури значително по-високо финансиране за мотоциклетизма, предвид огласената от министъра Красен Кралев политика за инвестиране в спортове с успехи. „Министърът каза, че ще се вземат предвид реални показатели – географско покритие, ангажиран брой състезатели, клубове, постигнати резултати – заяви Петков. –  В тези кръгове са участвали 394 организирани състезатели от 38 клуба. По този показател можем да се мерим с най-масовия спорт. Много разчитам Министерство на спорта да бъде последователно и ние да бъдем равнопоставени с останалите федерации.“ Според главния организатор на мотоциклетните състезания у нас показателно е, че в кръговете от българския шампионат идват на старт състезатели от 12 страни. „Това е силата на спортна България и трябва да търсим такъв тип признание – добави Петков. – Трасетата ни са сред водещите в света като качество. Общият брой на зрителите е 110 хиляди. Това се случва в 11 различни общини и за тях тези надпревари са празник. Например в  Бобошево състезанието е единственият празник. Целият град е там, заедно с … празните къщи.“", "date": "2017.11.08", "title": " Шефът на Гран при България Румен Петков: Нека ММС действа последователно"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%be%d0%b1%d0%ba%d1%80%d1%8a%d0%b6%d0%b0%d0%b2%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b8/", "text": "Сирийската армия и нейните съюзници обкръжиха и започнаха да навлизат в Букамал – най-големия град, който все още е под контрола на групировката „Ислямска държава“ в Сирия и Ирак, предадоха Асошиейтед прес и Ройтерс, информира  Обявеният от „Ислямска държава“ халифат е почти унищожен. Той продължава да съществува само в градовете Букамал в Сирия и Рауа в Ирак, в няколко съседни селища и пустинни райони и на някои изолирани места другаде. Групировката обаче все още има териториално присъствие в Либия и други страни, а много правителства очакват тя да продължи да бъде заплаха дори след края на обявения от нея самозван халифат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Сирийската армия обкръжава последния бастион на ИДИЛ в Сирия"}
{"url": "https://trud.bg/%d1%81%d0%b3%d1%81-%d1%81%d0%b8-%d0%b8%d0%b7%d0%b1%d1%80%d0%b0-%d0%b2%d0%b5%d0%bb%d0%b8%d1%87%d0%ba%d0%b0-%d1%86%d0%b0%d0%bd%d0%be%d0%b2%d0%b0/", "text": "Общото събрание на Софийския градски съд (СГС) реши да предложи на Съдийската колегия на ВСС да избере съдия Величка Цанова за председател на СГС. За нея гласуваха 61 съдии, нито един “против”, а 14 се въздържаха. По думите на съдия Златка Чолева, Цанова е в СГС от 11 г., мъдър и диалогичен човек, който умее да отстоява независимостта на съда. Цанова благодари за доверието и обяви, че ще изгради добър микроклимат на работа.", "date": "2017.11.08", "title": " СГС си избра Величка Цанова"}
{"url": "https://trud.bg/%d0%ba%d0%be%d1%80%d0%b8%d0%b3%d0%b8%d1%80%d0%b0%d1%82-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d0%bd%d0%b7%d0%be%d0%ba-%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f/", "text": "Отпадане на мораториума за финансиране на нови медицински дейности със средства от  НЗОК и увеличаване на парите за извънболнична помощ. Това са промените, които в последния момент ще внесат от ГЕРБ по бюджета на здравната каса за 2018 г. Това ще се случи между първо и второ четене на закона, стана ясно от думите на председателката на здравната комисия в парламента д-р Даниела Дариткова по време на дебата в зала по първото четене на финансовата рамка на касата. Припомняме, че за да се спестят средства, в проектобюджета за догодина беше заложен мораториум върху сключване на договори с болниците за нови медицински дейности и за нови медикаменти. Що се отнася до средствата за извънболнична помощ, те бяха определени в размер на 207 млн. лв.  “Възприехме мнението на представителите на извънболничната помощ, че парите трябва да се увеличат там, ще направим нещо”, обясни д-р Дариткова. Текстът пък, който касае забраната за финансиране на нови дейности в болничната помощ, ще бъде коригиран така, че да не се допускат нови дейности в райони, където има свръхпредлагане, но ще бъдат разрешени такива в регионите, в които липсват определени здравни услуги. Бюджетът на НЗОК за 2018 г. беше приет на първо четене в Народното събрание в сряда след спорове и разправии между народните представители. Той беше подкрепен със 125 гласа “за” срещу 88 “против”.  222 млн. се предвиждат за специализирана медицинска помощ, 157 млн. – за дентална, 80 млн. за изследвания, 1 млрд. лв. за лекарства и 1.8 млрд. лв. за болници.", "date": "2017.11.08", "title": " Коригират бюджета на НЗОК в последния момент\t\t\t"}
{"url": "https://trud.bg/%d1%81%d1%82%d0%be%d0%b9%d1%87%d0%be-%d0%bc%d0%bb%d0%b0%d0%b4%d0%b5%d0%bd%d0%be%d0%b2-%d0%b5%d0%ba%d1%81%d0%ba%d0%bb%d1%83%d0%b7%d0%b8%d0%b2%d0%bd%d0%be-%d0%bf%d1%80%d0%b5%d0%b4-%d1%82%d1%80/", "text": "Стойчо Младенов заслужи признание в още една държава. В казахстанския „Кайсар“ го изпратиха на почивка с почести след един от най-силните сезони в историята на клуба. След нова година Екзекуторът на „Ливърпул“ запретва ръкави за още една мисия край космодрума Байконур.  Младенов даде ексклузивно интервю за „Труд“, след като се прибра в България.  – Ден като на тежък мач – изключително натоварен. Но и много приятен. Всички в Кизилорда – фенове, ръководство и управата на областта, са много щастливи от нашия сезон. „Кайсар“ бе новак, но бе стабилен през цялото време. В много кратки моменти бяхме извън шестицата. След последния мач се прибрахме час и половина след полунощ. На сутринта започна програмата – първо при областния управител на спорта Олджас Азатаъч в 9 часа. После заедно отидохме при губернатор Кримбек Кушембаев – един човек, пред който искрено се прекланям. В 15 ч целият отбор и щабът се събрахме при губернатора. Ние му подарихме дарове и той на нас. Вечерта имахме вечеря в много шикозно заведение с целия отбор. И накрая дълъг път до София. – В моя официален интернет сайт определих годината като интересна. Имаше моменти, когато играехме добре, но губихме. Правихме и страхотни мачове. Видях нещо напълно ново за мен. Хората в Кизилорда ме уважават и аз тях. Имаме еднакво виждане с ръководството на „Кайсар“ за развитието на клуба. Аз никога не взимам спонтанни решения. Направих анализ и прецених, че си струва да продължим тази интересна мисия.  – Имах две оферти от клубове в Казахстан, но номер едно беше „Кайсар“. Моят мениджър Мирчо Димитров направи всичко възможно в това отношение. Лесно се разбрахме. – Преди „Кайсар“ вече работих успешно и в друг казахстански тим „Атирау“. Познавах обстановката, футболистите и възможностите на всеки клуб. Разговорите с „Кайсар“ и всичко, което се случи, ме убедиха, че нещата са сериозни. При мен няма емоционални решения. Всичко обмислям. Отстрани сигурно мнозина са мислили, че рискувам. И аз го разбирам. 90 процента от новаците в едно първенство изпадат на следващата година. Аз направих добър отбор. Знаете, че винаги се справям с тази задача.  – Намерих нещо, което отново ме впечатли. 99 процента от хората, които живеят там, са казахстанци. Много малко са чужденци. Родолюбци са. Уважават и обичат своето. Не се прекланят пред чуждото. Силни характери са.  – В началото имаше недоверие. И аз, и моите помощници Анатоли Нанков и Тодор Янчев сме чужденци. Въпреки добрата работа в „Атирау“ ни гледаха с „едно наум“. Когато направихме няколко поредни неуспешни мача, се появи и напрежение. Но смело продължихме работата. В последните месеци феновете ни карат да се чувстваме истинска част от Кизилорда.  – В Казахстан всички искат да са конкуренти на „Астана“ и другия гранд „Кайрат“. Мъри Стоилов е изградил отличен тим, една добре смазана машина. Покрай него познавам част и от ръководството на „Астана“ – компетентни хора, професионалисти. Мъри няма конкуренция, прави чудеса. Възхищавам му се и го поздравявам за успеха. Никой не е бил четири пъти поред шампион на Казахстан, участник в Шампионска лига и Лига Европа. В България трябва да се гордеем със Стоилов.  – Няма вечни хора. Казахстанският футбол ще загуби много, ако Мъри напусне. Той вдигна високо летвата, към която всички останали треньори и отбори се стремят. Мисля, че „Астана“ ще направи всичко необходимо да го задържи.  – Много положително. Димитър Димитров също остави добри впечатления с „Иртиш“. Това е отбор, който редовно играе в евротурнирите. Оценките за Херо са положителни. Също смея да кажа и за моя милост.  – Българските треньори имаме един проблем. Местните са много чувствителни. Вземем ли българин и той не се адаптира, негативите обира треньорът. Естествено, ние не се съмняваме в качествата на българските играчи. Но рискът е прекалено голям. Това е причината в нашите отбори да няма българи.  – Има двама българи, с които вече се познаваме. Когато през 2012 година губернатор Кушембаев стъпи в длъжност, Кизилорда е бил на 16-о място в Казахстан по развитие и инфраструктура. За четири години вече е четвърти. Ако успеем да направим същото с „Кайсар“ във футбола, ще е страхотно. – Цялата година беше прекрасна. Когато не ни вървеше на терена, губернаторът казваше: „Животът не е само футбол!“ И намираше начин да ни покаже уважение. За моя 60-и юбилей получих коня като подарък. Тези животни са направо свещени в Кизилорда. Ценя и ходя да го виждам, макар и рядко. Между два мача губернаторът ни покани на космодрума. Сигурен съм, че втори път в живота няма да видя такова нещо. Беше величествено. Неописуемо! Въобще хората в Кизилорда обичат своя губернатор заради неговата отдаденост и той е основната причина да остана в „Кайсар“.  – Концентрирам съм върху моите ангажименти. Чрез интернет и приятели по телефона събирам информации. Трябва да съм в час с развитието на българския футбол. Следя кой какъв отбор прави. Но между другото.  – Така е, свързан съм. Гордея се, че съм част от историята. Ще коментирам ЦСКА, когато се завърна на „Армията“. Искам да отправя един апел към „червените“ фенове: „Бъдете обединени и единни в любовта си към ЦСКА!“  – Боли ме от този въпрос. Говоря за безотговорността на БФС към институцията треньор. В България този пост не е защитен юридически по никакъв начин. Всеки един ръководител – без значение дали е футболна фигура или бизнесмен, може да го подхвърля. Без никакви последствия. Каква сигурност даваме на българския треньор? Борислав Михайлов, Йордан Лечков и Емил Костадинов са футболните хора в изпълкома. Трябва да знаят какво имам предвид. Договорът трябва да се изпълнява и от двете страни. Който го наруши, да си носи последствията. У нас контрактът няма стойност. Треньорът само губи авторитет. Не му предоставяме условия за работа, но изискваме от него. Българският треньор е добър, но у нас не го уважаваме.  – Тя съществува, откакто и футболът. Най-важно са условията за работа. За треньорите говорихме. Другата страна са терените, базите. Когато в България някой сложи нов терен, вика камери, пуска снимки. По света имат по 25 такива, притежават модерни лаборатории. В България клубовете изискват, но не градят качество. Треньорите в школите са мизерно платени, нямат самочувствие. Всеки мечтае да излезе зад граница.", "date": "2017.11.08", "title": " Стойчо Младенов ексклузивно пред „Труд“:  Бъдете обединени и единни в любовта си към ЦСКА"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b2-%d1%81%d0%be%d1%84%d0%b8%d1%8f-%d0%bd%d0%b0%d0%b2/", "text": "В началото на церемонията държавният глава поздрави студентите и преподавателите с празника. Той приветства професионалния им избор като подчерта, че той е много повече от професия. „Това е призвание, всеотдайност, себеотрицание, безгранична любов към хората“, посочи Радев. Здравната система акумулира много негативи и част от причините са организационни и финансови, призна той, но допълни, че университетът обучава истинските лидери, които ще върнат доверието в здравеопазването ни. За своята едновековна дейност МУ-София е обучил над 40 хил. студенти, включително чуждестранни от над 80 държави по цял свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Медицинският университет в София навърши 100 години"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%87%d0%b5%d1%82%d0%b2/", "text": "„Възхищавам се на България!“ – това бяха първите думи на председателя на Европейската комисия (ЕК) Жан-Клод Юнкер в отговор на въпрос на „Труд“ към него и към премиера на България Бойко Борисов, изпълнила ли е страната ни критериите за въвеждане на еврото. Председателят на ЕК направи съвместно изявление с министър-председателя Бойко Борисов, еврокомисаря ни Мария Габриел след заседанието на правителството на България и Консилиума на еврокомисарите в Брюксел за старта на Европредседателството на страната ни от 2018 година. Автомобилите от нов внос, които идват за първоначална регистрация в пункта на КАТ-София, ще бъдат проверявани за нормите на изгорели газове. Това става възможно, след като Столична община ще дари 7 уреда – газанализатори за коли на бензин, пропан-бутан и метан, плюс диманализатори – за МПС с дизелови двигатели.   Червеният депутат Иво Христов, който внесе смут сред общественици и политици, определяйки като дебили 80% от българите, се извини за думите си. Видео от уикенда стана повод за избухването на скандала. От записа стана ясно, че в Раднево проф. Христов защитава тезата на говорителя на руското външно министерство Мария Захарова, която твърди, че Съветската армия е спасила българските евреи.   Депозитите за над 1 милион лева се увеличават с 61 за година, показват данните на Българска народна банка. През септември те достигат 775 при 714 през същия месец на 2016 г.  Увеличават се и влоговете на бизнеса за над 1 млн. лева. През септември миналата година техният брой е бил 2694, а през тази – 3030.   Йосиф Йосифов-Йоско от Сливен излиза предсрочно от затвора, реши вчера съдия Александра Йорданова от Софийския градски съд (СГС). Той ще бъде свободен 4 месеца и 7 дни преди да е излежал присъдата си от 6 г., която получи за двойно убийство на пътя, но решението трябва да бъде потвърдено и от апелативния съд.   Годишнината не е кръгла, но вече само историците й обръщат внимание – анализ на проф. Искра Баева       Няма реални стъпки за подписването на втори договор за поддръжка. Първият изтече преди повече от половин година. – коментар на Спирдон Спирдонов     Интервю с кмета на община Стара Загора Живко Тодоров         Диктатура на „агнешките главички“ и „черните лебеди“ в съдебната система е недопустима        ", "date": "2017.11.08", "title": " Вижте акцентите от броя на „Труд“ в четвъртък, 9 ноември 2017"}
{"url": "https://trud.bg/%d0%b9%d0%be%d1%81%d0%ba%d0%be-%d0%be%d1%82-%d1%81%d0%bb%d0%b8%d0%b2%d0%b5%d0%bd-%d0%b8%d0%b7%d0%bb%d0%b8%d0%b7%d0%b0-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%be-%d0%be%d1%82-%d0%b7/", "text": "Йосиф Йосифов-Йоско от Сливен излиза предсрочно от затвора, реши вчера съдия Александра Йорданова от Софийския градски съд (СГС). Той ще бъде свободен 4 месеца и 7 дни преди да е излежал присъдата си от 6 г., която получи за двойно убийство на пътя, но решението трябва да бъде потвърдено и от апелативния съд. “Осъденият е дал доказателства за своето поправяне. Има трайно добро поведение, работи, награждаван е и няма наказания”, мотивира се съдия Йорданова. Тя се позова на становища на затворническата администрация в Казичане, според която няма данни да е употребявал алкохол, демонстрирал личностна зрялост, нямал агресивни прояви и заявил “положителна нагласа за бъдещ живот по законосъобразен начин”. Зад решетките Йоско участвал в издаването на вестник, в няколко спектакъла и в коледно тържество. Имал и грамота за цялостен принос и активна дейност в масови мероприятия, организирани зад решетките. С тези мотиви СГС реши, че може да освободи Йоско, но той ще трябва да се среща 4 месеца с пробационен служител и ще бъде записан на курсове за професионална квалификация. “Ако не се казваше Йосиф Йосифов, отдавна можеше да бъде освободен”, смята адвокатът му. Йоско пък се оплака от медиен натиск. През 2013 г. той бе осъден за катастрофа, която предизвика в София. На 2 март 2011 г. в “Бояна” джипът му се вряза в автомобил и уби двама мъже – на 31 и 53 години. Експертиза показа, че по време на инцидента Йоско е бил с 2,6 промила алкохол в кръвта. Той също пострада и бе в инвалидна количка. Преди години името му бе замесено и покрай разстрела на Константин Димитров-Косьо Самоковеца в Амстердам.", "date": "2017.11.08", "title": " Йоско от Сливен излиза предсрочно от затвора\t\t\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82-%d0%b5%d0%ba%d1%81%d0%bf%d0%b5%d1%80%d0%b8%d0%bc%d0%b5%d0%bd%d1%82-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0/", "text": "Европа продължава да се раздира от конфликти и промени, които в последните три години се превърнаха в знак, че нещо не върви. Политиката на Еврпоейския съюз не дава признаци за повече въздух, а напротив – той става все по-сгъстен за гражданите му. Защо и как се стигна дотук? 2014 година стана отправна точка за динамичните промени, които все по-силно разтърсват света. Украинската криза и действащата на територията на две суверенни държави (Сирия и Ирак) терористична организация „Ислямска държава“ за пореден път отвориха кутията на Пандора за Европа. Двата конфликта съсредоточават в Черноморския регион политическата, енергийната и военна енергия на глобалните играчи.  Всяка една от двете проблемни зони има своето място в дестабилизацията на Европа, най-вече на Европейския съюз. Гражданската война в Украйна и присъединяването на Крим към Руската Федерация предизвикват продължаващите вече трета година икономически санкции към Русия, чиято икономическа ответна реакция не закъсня. Предизвикателството от Близкия Изток намери своята конкретна форма. Следващата 2015 г. отвори нова страница в процеса на европейска дестабилност с гостоприемния призив на германския канцлер Ангела Меркел към бежанците от военните конфликти. Той едва ли щеше да има сериозен ефект без солидната финансова помощ, оказвана на емигрантите от широкия Близък Изток. Тази добре подготвена политическа и финансова операция за системно преселване на арабски и африкански мигранти постави на безпрецедентно  изпитание европейските институции и националните държави. Предивикателствата за Европейския съюз се задълбочават през следващата 2016 г., когато английският Брекзит на северозапад и неуспешният опит за преврат в Турция на югоизток засилват сътресенията в Европейския съюз. И ако отношенията Анкара-Брюксел, но по-специално Анкара-Берлин се развиват под знака на войнствената риторика и взаимните обвинения за неизпълнени от Европа обещания за финансова подкрепа към Турция за нарушаване на човешките права, то процесите около Брекзит имат своята специфика. Съществената разлика е най-вече в обстоятелството, че европейската политика към Турция, Русия или друга държава или организация извън Съюза на практика не води до значителни сътресения в европейските и националните институции и механизми вътре в ЕС. Външните атаки като икономическите санкции срещу Русия или миграционният поток към основните играчи като Германия, Франция, Италия, Испания разтърсват икономически и финансово Европа. Те отприщват и засилват ксенофобията и активизират крайнодесния политически сектор на континента. Но не могат да се сравнят с институционалната криза на Съюза, чието начало постави английският референдум за излизане на Великобритания от ЕС. Вече близо година и половина политическият елит на Европа и Англия не могат да формулират правилата, както и да преодолеят различията относно финансовия формат на развода. Какато и запазване на правата на европейските граждани в Англия след Брекзит. Особено впечатление прави фактът, че преговорният процес преминава главно в сферата на политическото говорене, декларации, отлагания и размяна на обвинения. Всичко това оставя впечатлението за плътна димна завеса относно бъдещото излизане на Великобритания от ЕС. Не може да бъде подмината знаковата фраза на председателя на Съвета на Европа Доналд Туск преди седмици, че преговорите за излизането на Лондон от Съюза ще завърши с добра сделка, без сделка или без Брекзит. Разнопосочната информация залива публичното пространство, но не може да прикрие създалата се институционална криза в Съюза, както и политическите сътресения, разтърсващи Англия. Референдумът като висша форма на народната воля се превърна в ефективен инструмент за следващия експеримент на европейска територия. Нелегитимният референдум за независимост на Каталуня от Испания през есента на 2017 г. отново концентрира вниманието към Западна Европа. Испания е държава, която подобно на другите европейски държави, има своята сложна история на съзидание. Тя е конгломерат от етноси, с различна история на възход и падения, но със засилваща се през последните години политическа и икономическа нестабилност. Каталуня е богата испанска провинция, чиито политически лидери начело с премиера Карлес Пучдемон, отправиха предизикателство към Мадрид, което прилича на политическа авантюра без значение за последствията. Ниският процент на участвалите в референдума, както и единната външна реакция в защита на испанския интегритет, не отклони Пучдемон и неговото правителство от опасния път на сецесията (признаване възможност на федерата да излезе от федерацията, да напусне по своя воля федерацията и да продължи съществуването си като отделна държава). Динамиката в негативната спирала на политическа риторика, съпроводена с нерешителност и колебание на каталунския лидер, но с ясни и целенасочени действия на испанския премиер Романо Рахой, извеждат на нов етап каталунския казус. Привеждането в действие на чл. 155 от испанската конституция за поставянето на Каталуня под директното управление на Мадрид, както и обявените за 21 декември избори, вкарват държавата в конституционните рамки на управление. Бягството на каталунския лидер и част от правителството му в Белгия, както и издадената европейска заповед за тяхния арест и връщане в Испания, поставя вече европейските държави пред възможностите (все още хипотетични) каталунският сценарий да намери почва в някоя от тях. Индикации за заиграване с каталунския казус е подкрепата, получена от Карлес Пучдемон от различни представители на фламандската общност в Белгия. Арестът и след това освобождаването на каталунския лидер и неговите министри вкарват решението за тяхната съдба в политическия лабиринт на преговори и договаряния. Все пак остава убеждението, че испанската криза очерта два важни акцента в съвременна Европа. Първият е свързан с реална опасност за държавния интегритет на всяка държава от ЕС. Вторият – разнопосочната и некоординирана политика на Брюксел и националните центрове за последователна, а не спорадична защита на правителството в Мадрид. Каталунският референдум не е случаен щрих от европейската динамика.  Моментът беше избран много прецизно. Паралелно с испанската криза се провеждат парламентарните избори в Германия и Австрия, осъществяват се ключови срещи на високо ниво по въпросите за миграционната политика на Съюза, както и съдбата на английския Брекзит. Екпериментът с испанския интегритет има вече своите негативни резултати. Впечатляващо число за икономическите загуби посочи испанският „Ел Паис“- 27 млрд. долара. Политически и икономически загуби търпи и Великобритания, разтърсвана от политическа нестабилност и икономическа несигурност. Елемент от разтърсваната от миграции, институционални и конституционални кризи Европа е поредният скандал с офшорни сметки на водещи политически фигури и мегазвезди, в който явно не случайно е намесено името на английската кралица. Това едва ли би впечатлило преди месеци някого. Подобни скандали периодично изпълват публичното пространство. Сега обаче, в контекста на сложните отношения Лондон-Брюксел тази информация лесно се превръща в част от европейската политическа мозайка, в която дискредитирането на ключови фигури, олицетворяващи определена политическа система, не могат да бъдат елиминирани. Европейският експеримент продължава. Не може и не трябва да се забравя фактът, че след по-малко от два месеца България ще поеме европредседателството от Естония.", "date": "2017.11.08", "title": " Европейският експеримент продължава – докъде ще стигне\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82-2/", "text": " – Ако сравним военния проектобюджет за 2018 г. с този за предишната година, веднага ще трябва да отбележим, че има със 100 млн. лв. повече за възнаграждения. А това е основното. В края на краищата заплатите в Министерството на отбраната не са увеличавани от 2013 г. С 608 лв. заплата на един войник не зная колко ще са младите хора, на които ще им се стори привлекателно да станат професионални войници. Първото нещо, което трябва да се направи, е да се увеличат възнагражденията. Успяхме да издействаме 100 млн. лв. повече в бюджета на Министерство на отбраната. С тези пари ще открием и още 1300 щата. Така ще намалим недокомплекта, въпреки че всяка година напускат около 500 човека. Ако през следващата година успеем да привлечем тези 1300 човека, в известна степен ще започнем да преодоляваме и недокомплекта в българската армия.  – 5500 – предимно войници, сержанти и младши офицерски състав. Има поделения, в които става въпрос за свободни 5-6%, има други, които са критични с 10-15% недокомплект.  – Първо, с нормално заплащане. Надявам се, че и усилията, които полагаме за модернизиране на техниката ще направят и техниката, с която трябва да работят по-добра и по-сигурна. Трите проекта за модернизация, които няма да станат през следващите две години, ще направят армията далеч по-привлекателна.  – Не е ставало въпрос за вдигане на заплатите само на редниците, а за вдигане там, където недокомплектът е по-голям. Причината за по-големия брой вакантни щатове на определени места се дължи на по-тежката служба и на повечето рискове, които съществуват на тези места. По тази причина диференцираният подход е задължителен. В момента една работна група – от военни и цивилни служители – разработва механизъм, с който да бъдат увеличени заплащанията точно там, където е най-необходимо.  – Мислил съм го, но това няма как да стане толкова бързо. Министерство на отбраната има немалко имоти. В много от градовете, включително в София, Пловдив, Варна, имотите са на атрактивни места. Въпросните имоти са с вече отпаднала необходимост, т.е. това не са действащи поделения и могат да бъдат използвани за жилищно строителство и социални нужди. И когато нещата се правят по друг начин, не да се купуват апартаменти на парче, ефектът ще е различен. Ще дам пример – ако има терен от 20 дка, обезщетението би могло да бъде да получиш завършено строителство. В това завършено строителство да влизат не само жилища, но и детска градина, за да им е удобно на военните, когато отиват на работа, да оставят децата си в забавачката в същия вход, в който живеят. Имаме такива планове и ще се опитаме да ги реализираме. Но процесът не е бърз и ще отнеме време.  – Няма да стигнат, но винаги в края на годината остават едни средства, които разпределяме за подобни цели.  – Проектът е готов, пътната карта за него е направена. Казах, че намерението ни е максимум да използваме възможностите на българския военно-промишнен комплекс. Преди двайсетина години България произвеждаше бронирани машини. Аз лично смятам, че е нормално да възстановим тези способности и когато говорим за модернизация на сухопътни войски и за придобиване на нова бойна машина, логично е да използваме максимално възможностите на нашия военно-промишлен комплекс. Логично е голямата част от работата по изработването на бронираната машина да се върши в България. Това означава парите на българския данъкоплатец да работят в българската икономика и да създадат работни места. Много важно е не само да закупиш нова техника, но и да знаеш, че половината от цената на тази техника е в бъдещата й поддръжка, ремонт и възстановяване. Т.е., ако ние си осигурим възможността не само да правим бронираната машина в България, но след това да я поддържаме и ремонтираме в България, това затвяря цикъла и ще ни спести много средства.  – Има и конкретни предложения от финландска компания, от две американски, от френска…  – Когато започнем сериозни разговори, да видим първо, кой е съгласен производството на машината да се извършва в България и второ – какви са конкретните условия.  – Нека първо да внесем проекта в Министерски съвет, където трябва да бъде одобрен, след това да бъде одобрен и от Народното събрание. Става въпрос за 1,2 млрд. лв.  – Надявам се.  – Защото е безсмислено и почти никой в Европа не го използва. Аз разбирам, ако готвим бронирана машина, която да форсира Босфора и Дарданелите, но когато говорим за машина, която ще изпълнява функции по охрана и отбрана на българската територия, тази функция е излишна. Ако ме питате мен, тя не е излишна, но много оскъпява самата машина и няма смисъл. По-добре да дадеш допълнителна защита на бронираната машина и на екипажа, който ще работи с нея, отколкото да слагаш функции, които не са толкова необходими. Къде точно ще плава тази машина на територията на България?  – На Съвета по отбрана преди две седмици беше одобрена пътната карта. До края на ноември трябва да бъдат изпратени писмата от Министерство на отбраната до държавите, които могат да участват в този конкурс. Напомням само, че предишното Народно събрание по проекта за нов изтребител е гласувало, че можем да го придобием само от държави членки на НАТО или ЕС. Това ни ограничава в определен аспект. Държавите, които отговарят на това условие и които имат подобно производство на изтребители, ще бъдат поканени. Лично аз смятам малко да разширим преговорите. Освен за F-16, бихме могли да говорим и за F-18. Става въпрос за две различни американски фирми, които произвеждат тези изтребители. Същото важи и за други европейски фирми. Направили сме си амбициозен план до края на юли следващата година да имаме готовност за сключване на договор. Това е прекалено оптимистично, защото нещата не протичат винаги по план.  – Най-добрият вариант е да бъде нова. Ако някой ни предложи машина втора употреба, то и цената на тази машина ще трябва да бъде съобразена, защото не може да предлагаш машина втора употреба на цена като на нова. Няма логика. Най-добрият вариант и мой стремеж е да придобием нови изтребители.  – „Делфин“, която е в договорни отношения с френска държавна корабостроителна фирма. На практика проектът ще бъде българо-френски. В началото седем фирми проявяваха интерес, но накрая се оказа, че една фирма е подала оферта, а другите са заявили, че финансовата рамка, т.е. тези 820 млн. лева за двата кораба, са много малко и те не могат да се справят със задачата.  – Такова нещо не съм чувал. Във времето назад имаше спорове, както знаете и много скандали по темата за униформите. Поръчките бяха изостанали, когато ние дойдохме в това министерство, започна да се наваксва, така че ще се справим и с този проблем.  – По закон аз имам право да предложа по мой избор, тъй като ВМА е пряко подчинена на министъра на отбраната, но за да няма спекулации, тъй като това е болница с голям бюджет, няма да го направя. Ако не ме лъже паметта, бюджетът на ВМА е над 130 млн. лева. За да няма спекулации, че слагам някой, който да ми обслужва някакви интереси, съм се разпоредил да се направи конкурс. Всички лекари, които имат право, нека се явят – там случаят е малко по-специфичен. Само военен лекар, само военизиран човек може да заеме поста. Има няколко човека, които имат и опита, и практиката, и отговарят на изискванията и могат да кандидатстват. От кандидатите, които се появят, този, който се представи най-добре, ще бъде моят избор и ще го предложа на президента за указ.  – Вижте, неразположението, както всички знаем, е временно явление. Фактът, че той подкрепи на практика бюджета, показва, че неговото неразположение е минало.  – Разбира се.  – Нещо са се объркали колегите от ДПС. „Демонтажът“ не го извършва ДПС. „Демонтажът от властта“, на която и да било партия, го извършва Негово величество българският народ, гласувайки на избори. Всъщност техният демонтаж се отнася за тях. След като 20 години бяха във властта, на изборите през 2014 и 2017 година, българските избиратели решиха да демонтират ДПС от властта, тъй като два последователни мандата в предишното и сегашното правителство на г-н Борисов, ДПС не участват. На практика демонтираният е ясен. Аз разбирам техните шеги и закачки, доколкото те трудно се примиряват с факта, че са изместени от участието във властта и то от най-големия си политически опонент – патриотичните формации в България. Но да стигнеш до такава злоба, да пишеш писма до Брюксел и да клеветиш държавата, това вече не го разбирам. ДПС да вземат да прочетат малко по-добре българската история. Ще им припомня какво е било поведението на Петко Каравелов, когато излизайки от затвора, на въпрос от западни журналисти: „Вярно ли бият в българските затвори“, той казва: „В България такива неща не се случват“. Тоест, един български политик през XIX век, излизайки от затвора, защитава държавата, която го е репресирала, докато депутати, само и само да бъдат отново във властта, са готови да клеветят държавата си. Това не го разбирам, но е тяхно право.  – Защото е по-бързият вариант. Тъй като мен ме питаха ваши колеги журналисти след някакво събитие, питаха ме, и аз го коментирах пръв. Не мислете, че има някаква разлика в позициите на „Атака“ или на НФСБ в това отношение.  – Добре е, че има нова декларация, не е добре новото появяване на Местан, защото той говори неща, които не отговарят на истината. Не можеш да сравняваш това, че българите в Албания са получили статут на национално малцинство, пък турците в България – нямали. Има фундаментална разлика в двете държави и тя е в конституциите им. Българската конституция не признава малцинствени колективни права. Българската конституция позволява равни индивидуални човешки права на всички граждани без разлика от етническа принадлежност, религиозна принадлежност, пол, възраст и т.н., докато Албания, Косово, Сърбия, Македония и някои други държави, включително Белгия и Испания, признават колективни малцинствени права. Само че Франция също не признава малцинства, Гърция също не признава. Любимата на г-н Местан Турция също не признава малцинства. Да бъде така добър да използва думите на Левски, който казва, че когато освободи България, ще се бори за свободата на други народи и след като България е гарантирала правата на българските граждани, да се бори за правата на другите граждани, например на тези в Турция.  – Защото след изборите изпадна в безтегловност и в неразположение, може би. Нали трябва да бъде чут по медиите с нещо. Според мен доста неудачно се захвана с тази тема, по която няма как да намери консенсус в българското общество. При положение, че ти си гарантирал правата на българските граждани, гарантирал си им и свободите… Самият Местан бе представител на малцинствена партия, която участваше във властта. Той беше почти забравил кога е влязъл в парламента, 20 години стоя в българския парламент. И той да говори, че иска малцинствени права, някак си не го разбирам и го възприемам като провокация към етническия мир. Когато светът се тресе от конфликти на междуетническа и междурелигиозна основа, особено и на Балканите – ситуацията в Близкия изток, дори ситуацията в Турция – войната между турското правителство и кюрдите – да говориш за колективни права на малцинствата е доста сериозно предизвикателство за спокойствието и сигурността на държавата.", "date": "2017.11.08", "title": " Вицепремиерът и министър на отбраната  Красимир Каракачанов пред „Труд“: Можем да  преговаряме и за нов изтребител F-18"}
{"url": "https://trud.bg/%d0%b0%d0%bb%d0%b8%d0%b0%d0%bd%d1%81-%d1%81%d1%80%d0%b5%d1%89%d1%83-%d0%b0%d0%ba%d0%b2%d0%b0%d1%80%d0%b8%d1%83%d0%bc%d0%b0-%d0%b2-%d1%80%d0%b0%d0%b7%d0%b3%d1%80%d0%b0%d0%b4/", "text": "Първа професионална лига се обедини около мнението, че ръководството на „Лудогорец“ трябва да предприеме незабавни мерки по изграждането на нов сектор за гости на стадиона в Разград. Ръководствата на ЦСКА, пловдивските „Локомотив“ и „Ботев“, както и тези на „Етър“ и „Берое“, излязоха с обща декларация. Причината е, че въпросната трибуна е звукоизолирана и не предлага необходимите условия за гостуващите фенове. „От всичките 29 професионални футболни клуба в България единствено ПФК „Лугодорец“ предприема такива драконовски мерки спрямо привържениците на футболната игра и се опитва да обезсмисли самото посещение на футболните срещи в Разград – се казва в част от декларацията. – Призоваваме за незабавни мерки за отстраняването на „Аквариума“ на „Лудогорец Арена“ и създаването на нормални условия за привържениците на гостуващите отбори в мачовете от календара на Първа професионална лига и Купата на България. Както е известно европейската централа УЕФА вече определи този сектор за негоден за нормално наблюдаване на футболни срещи и задължи клуба да допуска привържениците на гостуващите отбори за срещите от Лига Европа в другите зони на стадиона. Българските привърженици на футбола не са втора ръка граждани, не са и втора ръка фенове.“", "date": "2017.11.08", "title": " Алианс срещу „аквариума“ в Разград"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%84%d0%b8%d0%bb%d0%b8%d0%b0%d0%bb-%d0%bd%d0%b0-%d0%bb%d1%83%d0%b2%d1%8a%d1%80%d0%b0-%d0%b2-%d0%b0%d0%b1%d1%83-%d0%b4%d0%b0%d0%b1%d0%b8/", "text": "Откриха филиал на Лувъра в Абу Даби. Впечатляващата сграда е призната за архитектурно чудо, Франция и Обединените арабски емирства се договориха за грандиозния проект преди 10 години. Лувърът е филиал на най-известния френски музей. Грандиозната модернистична сграда е проектирана от Жан Нувел, разположена е на остров и е вдъхновена от арабската архитектура, информира  Музеят е замислен да бъде универсален. Лувърът Абу Даби е град-музей. Включва музей за деца, ресторант, бутик и кафене.  Площта му е 8 600 квадратни метра. В новия музей има 23 постоянни галерии, за откриването са изложени над 600 творби, 300 от които са под наем от френски институции. Тук може да се видят платна на Мане, Гоген и Магрит, но и дървена статуетка на Иисус от 16 век и древна еврейска тора от Йемен, с други думи истинска история на човешката цивилизация. Лувърът Абу Даби отваря врати за посетители на 11 ноември. Ще носи името на престижния френски музей 30 години.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Откриха филиал на Лувъра в Абу Даби"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d1%82%d1%8a%d1%80%d1%81%d0%b8-%d1%81%d0%b2/", "text": "Община Пловдив продължава да търси своя млад предприемач за 2017 година. В среща, проведена в сряда във Висшето училище по сигурност и икономика (ВУСИ) студенти от първи и втори курс се запознаха с условията на конкурса, който се провежда за девета поредна година, лично от ресорния за младежките дойности заместник-кмет на Пловдив Георги Титюков. Право да участват имат младежи между 18 и 33 години. Те трябва да предадат по един бизнес план в деловодството на Община Пловдив до 17 часа на 26 януари (петък) 2018 г. Могат да кандидатстват работещи малки фирми или новостартирали такива. 7000 лева ще получи победителят, с 4000 лева ще се подпомогне бизнесът на втория класирал се, а двете трети места ще получат по 2000 лева. Според условията на конкурса наградите се изплащат на един човек, независимо дали са участвал в екип. Друго изискване е бизнес планът да кореспондира със стойността на наградата и да е напълно реалистичен на практика. Плановете са конфеденциални, като оценяването става на два етапа. На първия етап всички, които кандидатстват, защитават своите бизнес планове, а на втория – първите 10 най-добри идеи, събрали най-много точки от оценката на 15-членното жури. „Повечето от участниците и до ден днешен продължават да се занимават с бизнес въз основа на конкурса „Най-добър млад предприемач““, заяви заместник-кметът Георги Титюков и даде различни примери с победители от предишни години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Община Пловдив продължава да търси своите млади предприемачи"}
{"url": "https://trud.bg/%d1%81%d0%b0%d1%89-%d0%bd%d0%b0%d0%bb%d0%b0%d0%b3%d0%b0%d1%82-%d0%bd%d0%be%d0%b2%d0%b8-%d0%be%d0%b3%d1%80%d0%b0%d0%bd%d0%b8%d1%87%d0%b5%d0%bd%d0%b8%d1%8f-%d0%bd%d0%b0%d0%b4-%d0%b8%d0%ba%d0%be%d0%bd/", "text": "Вашингтон въведе в нови правила, които ще направят по-трудно развиването на американския бизнес в Куба. Ограниченията целят да спрат отварянето на по-активна дипломация на САЩ спрямо островната страна, което започна при предишния американски президент Барак Обама, пише   Рестрикциите ще влязат в сила от четвъртък, девети ноември. Според представител на Белия дом, те имат за цел да „насочат икономическата дейност далеч от кубинската армия и сили за сигурност“. Освен всичко се забраняват индивидуалните посещение на американските в Куба, но туристи все още могат да пътуват до там като част от група. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " САЩ налагат нови ограничения над икономическите връзки и пътуванията до Куба"}
{"url": "https://trud.bg/%d1%82%d0%b0%d0%bb%d0%b0%d0%bd%d1%82%d0%bb%d0%b8%d0%b2%d0%b0-12-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2%d1%87%d0%b0%d0%bd%d0%ba%d0%b0-%d1%81%d1%82%d0%b0/", "text": "От тази година голямото и обичано семейство на Национален фолклорен ансамбъл „Българе” се увеличи с още един участник от Пловдив – малката певица Мелек Ерен. В края на септември публиката на Античния театър аплодира бурно нейното участие в мега продукцията „Осмото чудо”. С този спектакъл, малкият славей на Пловдив гастролира с огромен успех в повече от десет градове на България. Мелек е само на 12 години. Възпитаничка е на Формацията за автентичен фолклор „Куклици“ към Общински детски комплекс – Пловдив (ЦПЛР – ОДК Пловдив) с художествен ръководител Виолета Щерева. В момента е ученичка в СУ “Любен Каравелов” в Пловдив. Мелек Ерен чертае своята успешна вокална кариера от най-ранна възраст. Специалистите я определят като уникален певчески талант, но и като много артистичен и емоционален изпълнител на сцената. Тя е носител на многобройни награди и победител в десетки конкурси, в това число национални награди във фестивалите „Път към славата”, „Орфеево изворче”, „Орфееви таланти”. Мелек представи Пловдив на „Детски Пирин фолк”, а на XIII – тия Международен фестивал на изкуствата „Кръстопът на музите” получи три златни медала в трите категории соло, дует и групово (с ФАФ „Куклици”). На последното издание на Националния фолклорен фестивал в Копривщица, стана всеобща любимка на участниците и публиката и лице на фестивала. Всички успехи на Мелек до момента и безспорният й талант получават логично продължение с влизането й в екипа на НФА „Българе” където под вещото ръководство на идеолога и двигател на ансамбъла Христо Димитров, ще бъде поставена основата на нейната професионална кариера. Ансамбъл „Българе“ играе пред публика 5 свои спектакъла, коренно различни един от друг. “ В представленията участват 40 професионални танцьори и 30 солисти – актьори, каскадьори, балетисти, певци, музиканти, алпинисти и др. С този голям екип работят едни от най-добрите композитори, музиканти, сценографи, дизайнери и художници на костюми в страната. До този момент, ансамбъл „Българе“ е изнесъл над 1500 представления и концерти в 21 държави по света. Това е първият наш фолклорен ансамбъл, гастролирал на Бродуей в Ню Йорк (САЩ). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Талантлива 12-годишна пловдивчанка стана част от „Осмото чудо” на ансамбъл „Българе”"}
{"url": "https://trud.bg/%d1%80%d0%be%d0%b4%d0%bd%d0%b8%d0%bd%d0%b8-%d0%b8-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%89%d0%b8-%d0%b8%d0%bc%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b9%d0%be/", "text": "Има опасност обвиняемият за убийството на 16-годишния ученик Георги Игнатов в Борисовата градина да избяга, ако бъде освободен от ареста, смятат близките на жертвата и разследващи. Опасенията са им, заради решението на софийския градски съд, който пусна Йоан Матев от ареста срещу “подписка”. Доводите им са, че след убийството през 2015 г., Матев се укриваше близо 2 години и сега, ако бъде освободен от ареста, може да направи същото. Обвиняемият няма веднага да излезе от килията, тъй като се очаква и решението на апелативния съд. “Нормално е да съществува риск Йоан Матев да се укрие, ако бъде освободен. Но ние сме взели мерки да не се случва”, каза Зорница Таскова от Софийска градска прокуратура. “Като научих, че го пускат, бях шокиран”, каза и вуйчото на убития Георги. “Няма да коментирам решението на съда. Но всеки, който нарушава мярката си за неотклонение, носи своята отговорност”, каза и главният секретар на МВР Младен Маринов.", "date": "2017.11.08", "title": " Роднини и разследващи: Има опасност Йоан да се укрие\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d1%81%d0%b3%d1%80%d0%b0%d0%b4%d0%b0-%d0%bd%d0%b0-%d1%80%d1%83%d1%81%d0%ba%d0%be%d1%82%d0%be-%d0%b2%d1%8a%d0%bd%d1%88%d0%bd%d0%be-%d1%80%d0%b0%d0%b7%d1%83%d0%b7/", "text": "Пожар се разрази в сграда на руското външно разузнаване в югозападната част на Москва. Съобщава се за хванати в капан в подземните етажи технически служители, информира  Сградата, където е започнал пожарът, е част от голям комплекс в предградията на Москва, където се намира щабът на външното разузнаване. По непотвърдена информация огънят е тръгнал от подземен тунел по време на ремонт. Най-малко трима души от обслужващия екип са в неизвестност. Спешните служби на Москва са се отзовали и около 15 пожарни екипа са изпратени на мястото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Пожар в сграда на руското външно разузнаване\t\t\t"}
{"url": "https://trud.bg/%d0%b2%d0%be%d0%b4%d0%b8-%d1%81%d0%b5-%d0%bc%d1%80%d1%8a%d1%81%d0%bd%d0%b0-%d0%b2%d0%be%d0%b9%d0%bd%d0%b0-%d1%81%d1%80%d0%b5%d1%89%d1%83-%d1%81%d0%bf%d0%b5%d1%86%d0%b8%d0%b0%d0%bb/", "text": "„Наблюдава се борба за власт в съдебната система. Най-тежките случаи в българския Преход останаха ненаказани. Огромен проблем е срастването между част от съдебните магистрати и адвокатските кантори.”  Забележително е как само в три изречения може да се обобщи случващото се в правосъдната система у нас в последните години. Още по-забележително е, че макар да липсва конкретиката – кой е “борецът” за власт в Темида, кои са “най-тежките” случаи на българския Преход, както и кои са магистратите, допуснали да бъдат оплетени от адвокатски кантори, думите са изречени от българския професор, преподавател по Конституционно право, общественик, познаващ добре видимото и невидимото в отношенията между институциите, водещи политици и влиятелни персони. Думите са изречени от човек, който макар и в рамките само на четири месеца, е получавал възможно най-конфиденциалната информация на правоохранителните служби и само може да гадаем дали сред нея е имало данни и точно за тази обвързаност. Думите са на проф. Георги Близнашки. Извън всякакво съмнение, професорът бе сред най-активните общественици, които протестираха в периода 2013-2014 г., след което получи и назначението за служебен министър-председател във втория кабинет на президента Росен Плевнелиев. Само половин година по-късно, Близнашки, изненадващо за всички, разкри заблудата и показа “мръсните тайни” на борещите се тогава за промяна на Конституцията “политици на конци”. Срещу довчерашния професор-протестър бе впрегната цялата пропагандна машина на олигархията, за да може думите му да не се чуят. А той просто предупреждаваше: влиятелни кръгове използват “съдебната реформа”, за да овладеят кадрово Темида и да си уредят проблемите с престъпленията на Прехода. Тогава дори още Лозан Панов беше част от онова омразно статукво, което го бе избрало. Две години и половина по-късно и по-важното – случилото се в този период, само показват колко прав е бил Близнашки, а трансформацията на Панов в “Черния лебед” на Темида би трябвало да накара властимащите да осъзнаят какви рискове крие именно тази обвързаност на съдии и лобистко-адвокатски кръгове, за която професорът говори. И докато сме в поредното очакване на поредния мониторингов доклад, който няма да е нищо повече от “копи-пейст” на досегашните, ставаме свидетели на поредната “мръсна кампания” на олигархията по ерозиране на доверието в държавните институции. От месеци клакьорите на подсъдими и обвиняеми олигарси, капитулирали политици, ексдоносници, платени протестъри и поръчкови журналисти сипят лъжи и полуистини за т.нар. “специализирано правосъдие”. Много активен в тази кампания срещу възмездието на закона се оказва и най-големият другар на олигархията, превърналият в квартална партийна организация Върховен съд на Република България негов председател Лозан Панов. Нескопосаните опити на Панов през пролетта да лансира тезата за конституционна реформа и изваждане на прокуратурата от съдебната власт освен, че беше грубо погазване на разделението на властите, а и неспирните политически речи и коментари на номиналния “съдия № 1”, уви, не бяха достатъчен повод на предишния Висш съдебен съвет да изхвърли куклата на конци на шепа олигарси и техните адвокати далеч от Храма на Темида. Резултатът от липсата на воля за стартирането на процедура по импийчмънт на Панов не закъсня, посятото от него през пролетта дава резултати в късната есен. Опитите за опозоряване на Специализирания наказателен съд и Специализираната прокуратура не биха били така шумни, ако не бяха легитимирани именно от Панов в качеството му на председател на ВКС. Съдът вече нямало да информира гражданите за присъдите на бандитите, докато прокурорът не информира съдиите, че осъденият вече е зад решетките, обявиха преди два дни от ВКС. Сякаш това общество някога е чуло от същия този съд осъдителна присъда за крадливата приватизация на Прехода, създала олигархичните кръгове “Агнешките главички” и “Капитал”. И докато това е дребно заяждане, кукловодите на Панов използват възможността през ВКС да прокарат и атакуването пред Конституционния съд прехвърлянето на делата за корупция по високите етажи на властта и сред магистрати от овладения от олигархията Софийски градски съд в Специализирания наказателен съд. Какво излиза: върховните съдии не желаят да има специализирано правосъдие за министри, депутати, кметове, които злоупотребяват при разходването на обществени поръчки, прокарват лобистки интереси, обогатяват престъпно роднини и любовници, близки и приятели, заради това пращаме смяната на подсъдността пред Конституционния съд. Само че, зад този акт се крие нежеланието на върховните съдии да станат причина за обществено недоволство. Чисто хипотетично – какво би се случило, ако на първа и втора инстанция, съответно Специализираният наказателен и Апелативният специализиран наказателен съд, постановят ефективна и осъдителна присъда за корупция на народен представител и/или магистрат, а ВКС ги оправдае или върне делото за ново разглеждане? И така два или три пъти. Ще стане ясно кой, как, къде, защо и срещу колко не иска да има осъдени за неплащането на над 63 млн. лв. данъци. Ясно е, че Панов ще продължи да атакува възможността България да тръгне по пътя на правовите държави, в които гражданите вярват в правосъдието. Всяка възможност, която институцията, представлявана от него му позволява, ще бъде използвана. А обслужващите го поръчкови издания на подсъдимите олигарси ще манипулират общественото мнение, без да търсят истината и причините за ниското доверие на гражданите в Темида. Доклади за неефективността на Специализирания наказателен съд, съпоставени с високия финансов ресурс, формални и лесно отстраними пропуски в НПК и/или ЗСВ, сезиране на Конституционния съд, веднъж – заради НПК и промяната на подсъдността, втори път – заради допълнителното финансиране на спецмагистратите, доклади от Брюксел, “опорни точки” от самозвани “говорители”, пък били те и станали български съдии в Международни институции, са само малка част от средствата, които не трябва да позволят нормална работа на специализираната съдебна институция. Но, нали това искаха днешните противници на специализираното правосъдие – ефективна борба с престъпността? Всъщност искаха, но само, ако те я контролират, за да могат да я използват за разправа с политическия опонент или икономическия конкурент. И докато вървят шумните и координирани атаки още преди специализираните институции да са се заели с корумпираните властимащи, тихичко върви кампания по саморазправа с инакомислещите в системата. Никак не е случайно, че именно чрез едни от последните промени в Закона за съдебната власт, т.нар. “Общи събрания” на съдиите получиха възможността за решаването на кадрови въпроси. Така, макар и с минимално мнозинство, изразяващо се в 3-4 съдии, при това само в двете съдебни инстанции на олигархията, както са известни ВКС и СГС, върви мракобесна атака срещу неудобни магистрати. И не е случайно, че именно Панов използва този инструмент, за да елиминира един от най-уважаваните съдии във ВКС – дългогодишния заместник-председател Красимир Влахов. Арогантният начин, по който Панов употребява Пленума на ВКС, а преди това и Общите събрания на Гражданската колегия, за да принуди Влахов да се оттегли, може да бъде сравнен единствено с политсъбранията по времето на тоталитарния режим, когато пред “народната власт” и колектива на отредения за отстрел другар му се изразяваше благодарност, а след това “по тъмно” пращан на заточение. Още по-арогантно е случилото се по време на Общо събрание на Софийския градски съд преди месец. По безпрецедентен начин шепа съдии, представляващи компрометирания Съюз на съдиите в България, извършват саморазправа с магистрат с дългогодишна кариера – съдия Мария Кузманова, член на предишния състав на ВСС. В разрез със Закона за съдебната власт, който постановява членове на кадровия орган да могат да се връщат на позицията, която са заемали преди, Общото събрание мести Кузманова от Търговска в Гражданска колегия на съда. Този нарицателен пример за саморазправа на тълпата, бива неглижиран и подминат с насмешка от Панов – нищо, че самият той днес е председател на ВКС и благодарение на гласа на Кузманова.  Това са само малка част от провокациите и негативните сигнали за случващото се в правосъдната система. И макар да е разбираемо желанието на новия състав на ВСС да подходи с повече диалогичност и спокойствие при намирането на най-добрите решения, дипломатичността би трябвало да е на изчерпване. Ако някой очаква, че Панов и кукловодите му ще проявят поне малка доза разум и благоприличие, той трябва бързо да разсее тези си илюзии. На провокациите срещу Специализираното правосъдие, на саморазправата с отделни представители на съдебната система, само защото не се харесват на една малка, но гръмогласна и самозабравила се клика, трябва да се даде институционален отговор. Предстоят ключови решения на ВСС, които ясно ще покажат дали проф. Близнашки е прав за срастването между магистратите и лобистките кръгове или опасенията му ще останат в миналото. Кадровиците на Темида ясно могат ясно да разчетат сигналите и общественото доверие, което политиците получават – когато предлагат законодателни промени, като тези за смяната на подсъдността по делата за “високата корупция” или отпадането на давността за престъпленията на масовата приватизация. Необходимо е ВСС с действията и решенията си да покаже, че диктатура на “агнешките главички” и “черните лебеди“ в Темида е недопустима, а тези, които се опитват да я наложат, нямат място в системата. Въпрос на време е да го разберат.", "date": "2017.11.08", "title": " Води се “мръсна война” срещу специализираното правосъдие\t\t\t"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%bf%d1%8a%d1%82%d1%8f-%d0%b7%d0%b0-%d0%b7%d0%bb%d0%b0%d1%82%d0%bd%d0%b8-%d0%bf%d1%8f%d1%81%d1%8a%d1%86%d0%b8/", "text": "Над 12 км от първокласния път Варна- Златни пясъци ще се ремонтират през тази и следващата година, съобщиха от Агенция „Пътна инфраструктура“. За подобряване на безопасността и удобството при пътуване ще бъде подновена асфалтовата настилка. До 15 декември  при добри метеорологични условия ще се извършват строително-монтажни дейности в участъка от кръстовището за Аладжа манастир до спирка „Миньор“. Ремонтът се извършва без спиране на движението. Работи се в платното за Златни пясъци, а транзитният трафик е прехвърлен двупосочно в платното за Варна. Предвидено е преасфалтиране на пътя, подобряване на отводняването, подновяване на хоризонталната маркировка, пътните знаци и др. Със стартирането на новия строителен сезон през 2018 г. ще се ремонтират и участъците от пътя при Златни пясъци, в района на курорта „Св. Св. Константин и Елена“. Изпълнител на ремонтните дейности е пътноподдържащото дружество ДЗЗД „ПОНТ“, с което АПИ има 4-годишен договор по ЗОП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Ремонтират пътя за Златни пясъци"}
{"url": "https://trud.bg/%d1%8f%d0%bf%d0%be%d0%bd%d1%86%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d1%81%d0%b5-%d0%bf%d0%be%d0%b1%d1%80%d0%b0%d1%82%d0%b8%d0%bc%d1%8f%d1%82-%d1%81-%d0%ba%d0%b0%d1%80%d0%bb%d0%be%d0%b2/", "text": "Представители на японския град Мураяма заявиха интерес за сътрудничество с Карлово по време на срещата си с кмета на общината д-р Емил Кабаиванов. ВИП-гостите от Далечния Изток и префектура Ямагата Кацухико Ягучи и Хитоши Нишидзука изразиха готовност за сътрудничество и обмен в областта на културата, икономиката и екологията между двата града. Те представиха интереса на кмета на Мураяма г-н Такао Шифу за посещение на делегация от 25 души от японския град в Карлово за Празника на розата през 2018 година. Подобно на Карлово, в Мураяма също се отглеждат розови насаждения. През 2002 година там е открит парк „Хигашизава“, който е известен в Япония със своите 750 вида рози от цял свят, включително и от България. Японският град провежда 2 пъти годишно – през юни и септември, празник, посветен на градинската роза, която е техен символ. Освен това японците проявиха интерес към българския автентичен фолклор и народните традиции и обичаи. Кметът на Карлово д-р Емил Кабаиванов изрази своята готовност за сътрудничество и в други практически области, като архитектура, благоустрояване, екология, икономика, управление на отпадъците и др.  Той представи забележителностите, инфраструктурата, минералните извори в град Баня и традиционния бизнес в общината. „Япония е една високо технологично развита страна, от която можем много да се учим, особено по отношение на дисциплина и организация“, заяви кметът. Той подари на двамата японски представители златни значки с образа на Васил Левски и дискове със записи от Празника на розата в Карлово. Гостите от своя страна подариха на кмета на Карлово типичните за Мураяма розови сладки. При посещението си в България  японските представители са договорили с Българската федерация по художествена гимнастика провеждане на тренировъчни лагери на националния ни отбор в град Мураяма като част от подготовката на нашите грации за Олимпийските игри в Токио през 2020 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.08", "title": " Японци искат да се побратимят с Карлово\t\t\t"}
