{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b0%d0%bd%d0%b4%d1%80%d0%b5%d0%b5%d0%b2-%d0%bc%d0%b0%d0%bb%d0%ba%d0%be-%d0%bd%d0%b0%d0%b4-50-%d0%b5-%d0%b8%d0%b7%d0%b1%d0%b8%d1%80/", "text": "Към момента въз основа на 90,93% от протоколите, можем да кажем, че избирателната активност във всичките видове избори, а именно по отношение на общински съветници, кметове на община, кметове на кметства е над 50%. Това каза говорителят на ЦИК Александър Андреев пред журналисти днес. Единствено в изборите за кметове на районни активността е под 50%, но общо, избирателната активност като средна стойност е над 50%, приблизително около 51%. Александър Андреев припомни, че в сравнение с избирателната активност през 2015 г., но върху 100% от обработените протоколи, активността е била 53,60%. „Тоест и тук можем да говорим за една съпоставимост и тенденция на приблизително еднакви проценти на участие на българските избиратели в местните избори”, посочи Андреев. Заключението на ЦИК в деня след вота е, че първият тур на изборите за местна власт в цялата страната е протекъл нормално и без съществени нарушения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Александър Андреев, ЦИК: Малко над 50% е избирателната активност на Местни избори 2019"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b4%d0%be%d0%ba%d0%be%d0%bb%d0%ba%d0%be-%d1%81%d0%be%d1%86%d0%b8%d0%be%d0%bb%d0%be%d0%b7%d0%b8%d1%82%d0%b5-%d0%bf%d0%be%d0%b7%d0%bd%d0%b0%d1%85%d0%b0-%d1%80%d0%b5/", "text": "Изборите минаха и вече можем да направим любопитната равносметка доколко се сбъднаха прогнозите, които социологическите агенции направиха, на база своите проучвания по време на кампанията, за изхода от битката между Йорданка Фандъкова и Мая Манолова в София. Според данните на ЦИК при близо 50% преброени протоколи от ОИК в понеделник вечерта кандидатът на ГЕРБ и СДС получава 36.5% от гласовете срещу 27.5% за опонентката й. Тоест, разликата между двете към момента е 9%. Дистанция от около  2,5% в полза на Мая Манолова отчете „Маркет Линкс“  в проучване, представено на 3 октомври по  . Агенцията обяви 27,4% подкрепа за Манолова и едва 25,8% за за Фандъкова. На 23 октомври  „Център за анализи и маркетинг“   , че кметът Йорданка Фандъкова ще има преднина от около  9 процента  пред претендента Мая Манолова. Според резултатите от тяхното проучване Фандъкова има подкрепа от 40,1 на сто, а Мая Манолова – 31,2%. На 24 октомври  „Барометър България“    30,2% на Фандъкова срещу 20,7% на Манолова – или точно  9,5%  разлика. „Сова Харис“   , на 20 октомври, че досегашната кметица на столицата би получила 31,2% от всички гласоподавателите на общината, а бившият омбудсман – 24,7% –  6,5%  разлика. На втория тур очакванията, на база проучването, извършено от агенцията по поръчка на „Труд“, са Фандъкова да вземе 37,6 на сто, а опонентката й Манолова – 28,5%. Данните на  „Медиана“  на 20-ти октомври   леко преимущество от  3,5%  за Йорданка Фандъкова (27,8%) пред Мая Манолова – с 24,3 на сто. На база резултатите от проучване, проведено в периода 3-7 октомври, „Алфа Рисърч“  , че Йорданка Фандъкова би спечелила изборите в 36,3% от гласовете, срещу 34,6% за Мая Манолова – под  2%  разлика.", "date": "2019.10.28", "title": " Вижте доколко социолозите познаха резултата от двубоя Фандъкова-Манолова"}
{"url": "https://trud.bg/%d1%81%d1%82%d1%80%d0%be%d0%b5%d0%b6%d1%8a%d1%82-%d0%bd%d0%b0-%d0%b6%d0%b8%d0%bb%d0%b8%d1%89%d0%b0-%d0%b1%d0%b5%d0%bb%d0%b5%d0%b6%d0%b8-%d1%81%d0%b5%d1%80%d0%b8%d0%be%d0%b7%d0%b5%d0%bd-%d1%80%d1%8a-2/", "text": "Само в София за три месеца са издадени разрешителни за вдигане на 237 кооперации Правят 1203 блока и къщи Строителството на жилища нараства с бързи темпове. Това се дължи на увеличаващото се търсене на нови апартаменти и къщи в София и останалите големи градове на страната, а предприемачите се опитват да удовлетворят желанията на клиентите. Издадените от общините разрешителни за строеж на жилищни сгради през второто тримесечие на годината нарастват с 27,6% спрямо предходното, броят на жилищата в тях – с 8%, а общата им застроена площ – с 4,4%, сочат данни на Националния статистически институт. За тримесечието кметствата са издали разрешителни за строеж на 1591 блока и къщи с 8456 жилища в тях и малко на 1 млн. кв.м разгъната застроена площ (РЗП), на 31 административни сгради/офиси с 62 хил. кв.м РЗП и на 1168 други сгради с 588 хил. кв.м РЗП. Спрямо предходното тримесечие издадените разрешителни за строеж на административни сгради се увеличават с 10,7%, макар че тяхната РЗП намалява със 7,8%. При разрешителните за строеж на други сгради е регистрирано увеличение с 1,7%, а при общата им площ – с 5,1%. На годишна база издадените разрешителни за строеж на нови жилищни сгради са повече със 7,8%, броят на жилищата в тях – с 3,4%, а общата им застроена площ – с 5,4%. Броят на разрешителните за строеж на административни сгради намалява с 3,1% на годишна база, но по-показателно за ситуацията на пазара е, че тяхната РЗП нараства значително – с 80,9%. Това показва, че предприемачите изграждат доста по-големи обекти, които са подходящи за компании с много служители. А именно при големите офиси има най-сериозен ръст в търсенето. Най-голям брой разрешителни за строеж на нови жилищни сгради през тримесечието са издадени в областите Пловдив – 263, София-столица – 237, Бургас – 147, Варна – 145, и София-област – 122. Най-много жилища предстои да бъдат започнати в областите София-столица – 3646, Пловдив – 1279, Варна – 868, Бургас – 445, и Кърджали – 336. Увеличават се не само разрешителните, а и реално започнатите жилищни сгради. През второто тримесечие на 2019 г. е започнал строежът на общо 1203 блока и къщи в цялата страна с общо 5650 жилища в тях и със 725 хил. кв.м застроена площ. Започнало е и изграждането на 24 административни сгради/офиси с близо 30 хил. кв.м РЗП и на 622 други сгради с 458 хил. кв.м РЗП. Спрямо предходното тримесечие започнатите жилищни сгради бележат сериозен ръст от 38,1%, жилищата в тях – с 26,1%, а общата им застроена площ – с 15,9%. При изгражданите административни сгради ръстът е 41,2%, но тяхната обща застроена площ е по-малко с 2,6%. На годишна база започнатите нови кооперации и къщи са повече с 6,6%, но жилищата в тях са по-малко с 8,8%, а разгънатата им застроена площ – с 10,7%. Броят на започнатите административни сгради намалява с 4%, но тяхната РЗП нараства с 14,6%, което отново потвърждава предпочитанията към по-големите офис сгради. Строителство на най-много нови сгради е започнало в областите: София-столица – 272 жилищни, 5 административни и 28 други сгради; Пловдив – 155 жилищни, 3 административни и 71 други; София-област – 120 жилищни и 33 други; Варна – 112 жилищни, 4 административни и 29 други; и Стара Загора – 75 жилищни и 58 други сгради.   Наемат площи, още докато се изграждат Големите компании знаят какво искат На наемния пазар отдаването на сгради, които са все още в строеж, продължава да е водеща тенденция. „Големите компании имат много конкретни изисквания за това какво трябва да представлява офис средата. Тези наематели не чакат да видят готова сграда, за да вземат решение да се нанесат в нея. Те се запознават детайлно с проектите още на ранен етап и когато дадена офис сграда отговаря на нуждите им, сключват договор преди разрешението за ползване. Това, от една страна, дава възможност за предвидимост на пазара, от друга – е добър знак, че качествените офис проекти се усвояват изключително бързо“, коментира Станимира Пашова, мениджър „Офис площи“ в консултантска компания на пазара на имоти. Офертите за първокласните офис площи в столицата са стабилни – 15 евро/кв.м за централната градска част и 13-14 евро/кв.м за висок клас офиси по големите булеварди. Доходността от инвестиционни сделки също поддържа устойчиви нива – 7,75-8% за първокласни активи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Строежът на жилища бележи сериозен ръст"}
{"url": "https://trud.bg/%d1%80%d0%be%d0%b4%d0%b6%d1%8a%d1%80-%d1%84%d0%b5%d0%b4%d0%b5%d1%80%d0%b5%d1%80-%d0%b2-%d0%b4%d1%83%d1%88%d0%b0%d1%82%d0%b0-%d0%b2%d0%b8%d0%bd%d0%b0%d0%b3%d0%b8-%d1%89%d0%b5-%d1%81%d0%b8-%d0%be%d1%81/", "text": "Обожавах да работя, като подавач на топки тук – обяви Роджър Федерер след спечелването на 10-та си юбилейна титла в родния си град Базел. – Така можех да гледам отблизо най-добрите тенисисти в света. Да виждам как се подготвят, как се потят, как се справят с напрежението. Имах страхотни изживявания. В душата си винаги ще си остана подавач на топки. На финала Маестрото изнесе открит урок на 18 години по-младия от него австралиец Алекс де Минор, като приключи мача за по-малко от час – 6:2, 6:2. Освен юбилейния трофей Федерер записа и победа № 103 в кариерата си, с което се доближи до рекордьора Джими Конърс (САЩ) – със 109. „Помня как пред 1997-а играх тук квалификации, а на следващата година ми дадоха „уайлд кард“ и жребият ме прати срещу Андре Агаси – върна лентата Федерер. – Кой тогава можеше да си представи, че ме чака такава кариера? А 2000 година загубих първия си финал срещу Томас Енквист, но след това ме очакваха още 14….“  А турнирната традиция да се награждават с почетни медали подавачите на топки след състезанието подари на света уникалния Федерер. След финала през 1993-а, когато Роджър е едва 12-годишен, момчето получава своето отличие от Михаел Щих. Току-що германецът е победил Стефан Едберг, който после става треньор на носителя на 20 титли за Големия шлем. За да продължи традицията Маестрото направи същото. Закичи децата с медали и почерпи всички с пица, за да даде ново начало на този кръговрат. И след десетилетия оттам да тръгне новият шампион.  За Федерер това е 4-та титла през годината, след тези в Дубай, Маями и Хале. В германския град трофея също е под № 10. Засега шампионът не признава, че гони рекорда на Конърс, но както се развива кариерата му, това е очевидно. В момента той е на 38 години, трета ракета в света, а последният път, когато печели по-малко от 4 титли в един сезон е през 2016-а. Тогава той се подлага на операция на коляното и за цялата година играе само на 7 турнира. И започна да си подбира турнирите. Сега, когато времето е лошо очевидно изпита затруднения на корта, но въпреки това печели. А когато, времето е с него, Маестрото както и преди е във вихъра си. Тази седмица Роджър обяви, че ще си даде почивка и няма да играе на „Мастърс“-а в Париж. „Съжалявам, за моите френски привърженици, но ако искам да остана максимално дълг на корта, трябва да внимавам с програмата си – заяви Федерер. – Публиката в Париж ще ме види на „Ролан Гарос“ догодина.“", "date": "2019.10.28", "title": " Роджър Федерер: В душата винаги ще си остана подавач на топки"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%be-2/", "text": "Между България и Франция съществуват конструктивни и приятелски отношения и традиции на сътрудничество, изградени на основата на дългогодишни културни връзки между двата народа. Това заяви заместник министър-председателят по икономическата и демографска политика Марияна Николова по време на срещата си с новоназначения извънреден и пълномощен посланик на Френската Република у нас Н. Пр. Флоранс Робин, съобщиха от правителствената информационна служба. Франция е сред водещите външнотърговски партньори на България, като заема 6-то място в българския износ и 12-то място сред водещите държави във вноса. В тази връзка вицепремиерът Николова изрази надежда, че търговските връзки ще бъдат задълбочени предвид експортните възможности на двете държави. Посланик Флоранс Робин изтъкна готовността на Франция и бизнеса да работят за развиването на икономическите отношения между двете страни. Френският дипломат сподели, че страната й се интересува от съвместни проекти в областта на професионалното обучение и готовността на френските инвеститори в България да подкрепят тези усилия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Вицепремиерът Николова се срещна с посланика на Френската Република в България"}
{"url": "https://trud.bg/%d1%87%d0%b5%d1%88%d0%ba%d0%b8%d1%8f%d1%82-%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80-%d0%bf%d0%b5%d1%82%d1%80-%d0%ba%d0%b5%d0%bb%d0%bd%d0%b5%d1%80-%d0%ba%d1%83%d0%bf%d1%83%d0%b2%d0%b0/", "text": "Придобива 30 телевизионни канала Чешкият милиардер Петр Келнер купува телевизията Би Ти Ви. Досегашният собственик на “Би Ти Ви” “Сентръл Юръпиън Медия Еунтръпрайсиз” (Central European Media Enterprises – CME) и чешкият инвестиционен фонд ППФ Груп (PPF Group) на Петр Келнер са постигнали споразумение СМЕ да бъде купена от ППФ за близо 2,1 млрд. долара, съобщиха късно в неделя от двете компании. Най-големият акционер на CME – американският телеком AT&T, е изразил съгласие за придобиването. Предстои сделката да бъде одобрена от Генералната дирекция “Конкуренция” на Европейската комисия, тъй като е трансгранична. Придобиването се очаква да бъде финализирано около средата на 2020 г. Със сделката ППФ придобива общо 30 телевизионни канала. Шест от тях са в България – bTV, bTV Cinema, bTV Comedy, bTV Action, bTV Lady и Ring. Останалите са в Чехия (Nova, Nova 2, Nova Cinema, Nova Sport 1, Nova Sport 2, Nova International, Nova Action и Nova Gold); Румъния (PRO TV, PRO 2, PRO X, PRO GOLD, PRO CINEMA, PRO TV International и PRO TV Chisinau); Словакия (TV Markiza, Markiza International, Doma и Dajto); и Словения (POP TV, Kanal A, Brio, Oto and Kino). Според споразумението, притежателите на акции на CME от клас А ще получат 4,58 долара на акция. Тази оценка представлява премия от близо 32% спрямо цената на акциите на CME преди съобщението от 25 март 2019 г., когато стартира процедурата за търсене на купувач. Чешкият фонд ППФ инвестира в множество пазарни сегменти като финансови услуги, телекомуникации, недвижими имоти и машинно инженерство. Бизнесът на ППФ се простира от Европа до Северна Америка и Азия. Фондът притежава активи за над 45 млрд. евро, сред които и българският телеком “Теленор”.", "date": "2019.10.28", "title": " Чешкият милиардер Петр Келнер купува Би Ти Ви"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%b2-%d0%b1%d1%83%d1%80%d0%b3%d0%b0%d1%81-%d0%be%d1%82-10-%d0%bf%d0%b0%d1%80%d1%82%d0%b8%d0%b8/", "text": "10 партии ще имат представители в новия общински съвет на Бургас. От общо 51 местни депутати най-много ще са тези на ГЕРБ – 24, сед като партията е получила 43,21 % от вота. Следва БСП – 7 съветници, 12,15 % от гладовете, трети са СЕК с 5 съветници, /9,27 % от гласовете/, Движение България на гражданите- 4 съветници, 6,71 % от грласовете. С по двама съветници са Демократична България 3,82 % от вота, Ние Гражданите – 3,29 %, НФСБ – 3,25 %, Възраждане – 3,27% и СДС – 3, 01%. С един съветник са ДПС – като за партията са гласували 2, 85 % от избирателите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Общинският съвет в Бургас – от 10 партии\t"}
{"url": "https://trud.bg/%d1%82%d0%b0%d0%ba%d1%81%d0%b8-%d0%b3%d0%be%d1%80%d1%8f-%d0%bf%d1%80%d0%b5%d0%b4-%d1%81%d0%bf%d0%b5%d1%88%d0%bd%d0%b8%d1%8f-%d1%86%d0%b5%d0%bd%d1%82%d1%8a%d1%80/", "text": "Такси горя пред Спешния център в Бургас. В 17:42 ч сигнал за пожара е бил подаден в Пето РУП. Колата е избухнала в пламъци заради късо съединение, казаха криминалисти. за кратко, в района, който е много оживен, настанала паника. Таксито тъкмо паркирало, когато било обхванато от пламъците. Засегнат е и съседен автомобил, съобщиха от ОД на МВР. Колите са напълно изгорели. Две пожарни с огнеборци са пристигнали на мястото на стихията, като огънят е бил локализиран, няма пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Такси горя пред Спешния център"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80/", "text": "Катастрофа затрудни временно преминаването по пътя Горна Оряховица – с. Козаревец в понеделник вечерта. Това съобщиха от Областната дирекция на МВР във Велико Търново. По първоначална информация са се ударили три леки автомобила. Пострадали са двама мъже и жена. Единият мъж е транспортиран във великотърновската болница, другите пострадали са откарани в болницата в железничарския град. На мястото има екипи на РУ – Горна Оряховица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Трима пострадаха при верижна катастрофа край Горна Оряховица"}
{"url": "https://trud.bg/%d0%b1%d0%be%d1%8f%d0%bd-%d1%87%d1%83%d0%ba%d0%be%d0%b2-%d1%89%d0%be%d0%bc-%d1%81%d0%bb%d1%83%d0%b6%d0%b1%d0%b8%d1%82%d0%b5-%d0%bd%d0%b8-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82/", "text": "„Не мога да поставя под съмнение работата на нашите служби. Щом се е стигнало до това (разследване на руски дипломат за шпионаж), значи има основание“, заяви външнополитическият анализатор Боян Чуков пред  . Чуков коментира съобщението на МВнР за разследването на служител на руското посолство у нас от ДАНС и прокуратурата, като отбеляза, че в такива случаи има два варианта. Първият сценарий е уличеният дипломат да бъде изгонен шумно и това да бъде обявено показно в медиите, а другият вариант е да бъде помолена съответната легация да отзове своя служител тихомълком. В нашия случай има комбинация между двете, смята Чуков и отбелязва, че руският служител е бил отзован по договорка между България и Русия, но след това е съобщено в медиите за случилото се. Анализаторът коментира и съобщенията за смъртта на лидера на „Ислямска държава“ Абу Бакр Ал-Багдади. „Това е пети или шести път, когато се съобщава за смъртта на Багдади. Предишният път бяха руски военни“, каза Чуков, според когото около операцията има много въпроси, които задават специализираните издания на самите американски разузнавателни служби. „Трябва да се има предвид, че Тръмп влиза в предизборна кампания и такива новини са в негова полза“, заяви Чуков. Американските войски не са напуснали Сирия, въпреки декларациите на американския президент и са в района на петролните залежи в Дер ез-Зойр. Странно е, че руските военни, които се занимават с охраната на сирийското въздушно пространство не са засекли активност, предвид че американците твърдят, че в операцията по ликвидирането на Багдади са участвали самолети и хеликоптери, отбеляза Чуков. Дори лидерът на „Ислямска държава“ да е убит, това няма да има голям ефект върху ситуацията, тъй като той вече е определил своя наследник, смята експертът. Абдула Кардаши трябва да поеме функциите на Багдади. Досега той се занимаваше с религиозната пропаганда на „Ислямска държава“ и е бивш офицер от армията на Саддам Хюсеин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Боян Чуков: Щом службите ни разследват руски дипломат, имат основание"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%be%d0%b8-%d0%b1%d0%b0%d0%bb%d0%be%d1%82%d0%b0%d0%b6-%d0%bd%d0%be-%d1%82%d0%b5%d0%bd%d0%b4%d0%b5%d0%bd%d1%86%d0%b8%d0%b8%d1%82%d0%b5-%d1%81%d0%b5-%d0%be%d1%87/", "text": "Противно на широко разпространяваното клише, че тези местни избори не били интересни, нямало дебати, не се говорело конкретно, нямали значение, нямало да гласуват много избиратели, аз съм на съвсем различно мнение. Силната конкуренция е здравословна за демокрацията, а такава беше интригата в София с двама достойни и равностойни кандидати за кметското място, макар и с различни посоки на развитие- низходящо и възходящо. Високият залог за бъдещето политическо развитие, създаде неизпитвано отдавна усещане, че от гласа ни зависи как ще живеем. Затова очаквам и сравнително висок процент на гласували и начало на значителни размествания на политическите пластове. Именно заради този висок залог в действие влязоха всички мръсни и „подли“ по израза на премиера номера в кампанията, купуването на килограм на социолози и политолози, астролози и гадатели, мобилизирането на фалшиви кандидати, играещи ролята на мюрета за кражба на чужди гласове. Но всяко зло за добро, толкова прекалиха с манипулациите, че отвратиха хората и загубиха доверието им, веднъж завинаги, надявам се. В противовес на безвъзвратно провалилите се социологически агенции, намесата на държавните институции, безсрамната агитация на уж независими медии бяха добре организираните телевизионни дебати и това създаде все пак атмосфера на истинско състезание. В какво все пак се състои този висок залог? Местните избори-2019 г. се очаква да отговорят на следните въпроси: 1. Означава ли една евентуална загуба в София, че ГЕРБ е пред разпад? Закономерно ли е да управляваш цялата страна, но не и столицата? 2. Валидно ли е все още делението „сини“ и „червени“ в столицата? 3. Готова ли е либералната софийска общност за „исторически компромис“ в името на съхраняване на демокрацията? 4. Готова ли е членската маса на БСП да преглътне сътрудничество с традиционната десница? 5. При положение, че всички се обявяват за победители, кой е загубил и какво го очаква? Трябва веднага да отбележа, че първият тур на изборите все още не дава отговор на тези въпроси, трябва да изчакаме и 3 ноември. А много е вероятно да продължи напрегнатата обстановка от различни събития, които бяха интерпретирани преди всичко през призмата на изборите и затова донякъде беше изопачена тяхната същност и значение. Имам предвид случая с освобождаването на австралийския убиец Полфрийман, протестите и контра протестите около избора на нов главен прокурор, както и участието в тях на очевидно платени лумпени, футболният скандал и петното, което си лепнахме като расисти- всичко това бе впрегнато в предизборната битка. Стигна се до там набързо да се приемат промени в законите и да се взимат дългосрочни решения под влиянието на предизборните емоции с цел печелене на гласове, без да се замисляме какво ще правим, когато се изправим пред други подобни случаи. Не бих могъл нито да изгледам, нито да обхвана целия обем от предизборни телевизионни форми. Обърнах по-специално внимание на дебатите, защото те разкриват не само какво мислят политиците, но и самите журналисти. Без да ги класирам, все пак най-добро впечатление ми направиха рейдовете на Би Ти Ви из провинцията, в които изпъкна Антон Хекимян с умението си да предизвика интересен разговор с местните си събеседници, като не допускаше прояви на партийна запалянковщина. Изведнъж се оказа, че е интересно не само в София, а и в големите градове също има горещи интриги, които да следим с внимание. Въобще е време да обобщим опита на добрите журналисти и да се направят някои промени в правилата на предизборната борба по телевизиите, като се даде повече право на водещите журналисти да водят дебатите на своя отговорност. Дебатите с водещите кандидати се развиха по три главни начина: Първо, със строго налагане на правилата от страна на водещите журналисти, което даде повод скандалът да се развие в желана от скандалджиите посока (пример- Референдум по БНТ с Волен Сидеров), което не е за подценяване ролята на водещите. Второ, със стигаща до крайност толерантност на водещия, който оставя дебатиращите да се изложат, колкото си искат (Панорама). И така може. И трето, отново с Хекимян, който наложи реда без скандали, а с нетърпящо възражения самочувствие. Така можем да чуем какво говорят участниците. Очевидно е, че на зададените в началото въпроси ще отговорим след втория тур, но за да разберем добре неговите резултатиq трябва да имаме предвид следното: Какъвто и да е резултатът от избора за София, дори да е негативен за ГЕРБ, това не означава непременно, че ще има предсрочни избори, нито че ГЕРБ се разпада. Но със сигурност е начало на края на тоталното управление. ГЕРБ във всички случаи трябва да имат предвид, че точно в страни със силно автархично управление столиците се управляват вече от опозицията. Така стана в Истанбул при Ердоган. Така стана в Будапеща при Орбан. Така беше близо да стане дори в Москва при Путин. Помислете какво означава това?   Кой е идеалният синоптик? Вече е история канона, че синоптиците трябва непременно да се специалисти по метеорология (Христина Балинска). Грешка е да се смята и че е достатъчно да са красиви момичета (Наталия Трифонова). Ще сбъркаме, ако приемем като максима, че непременно трябва да са своего рода журналисти, които ще ни поднасят свой коментар (Емил Чолаков). Единственото важно е да са личности, а не пионки. И разбира се, да имат приятно и добронамерено излъчване – като Наталия- слънчева, Емил- автор, Боби Лазаров- сладкодумец, ерудиран, Станислава Цалова- достолепна, добронамерена.", "date": "2019.10.28", "title": " Предстои балотаж, но тенденциите се очертават\t"}
{"url": "https://trud.bg/%d0%b8%d0%b7%d0%b1%d0%be%d1%80%d0%b8%d1%82%d0%b5-%d1%80%d0%b5%d0%b0%d0%bb%d0%bd%d0%be%d1%81%d1%82%d0%b8-%d1%81%d1%80%d0%b5%d1%89%d1%83-%d0%b2%d0%b8%d1%80%d1%82%d1%83%d0%b0%d0%bb%d0%bd%d0%b8/", "text": "Местният вот в София и Пловдив свидетелства за провала на бившите „Обединени патриоти“ Изборите приключиха. Мнозинството потвърди статуквото. За пореден път опозицията се оказа нефелна. Виртуалните „революционери“ се сблъскаха с живата реалност на обществените настроения. Промяна в политическата карта на България като цяло няма. Освен някои дребни детайли, които имат значение колкото гроздобера в пазарджишкото село Карабунар за икономиката на американския щат Тексас. „Санс шанжмон“ (sans changement) – тази френска фраза десетилетия наред мързеливо се стелеше в следобедния ефир на радиото, за да ни уведоми, че няма промяна в нивото на река Дунав в сантиметри. Тя най-добре описва и местните избори през 2019 г. Не че мнозинството от хората не търсят инстинктивно промяна. А защото БСП и останалите кандидати не олицетворят и не материализират тази промяна. Те за пореден път демонстрираха, че нищо старо не са забравили и нищо ново не са научили. Гражданите масово не припознаха някоя партия или кандидат като носител на нова надежда. И доказателството за това е ниската избирателна активност. Общественото мнозинство пасува, не защото подкрепя ГЕРБ, а защото не вярва на опозицията във всичките u партийни и личностни проявления. Водещата опозиционна партия БСП за пореден път не можа да победи ГЕРБ и то в изключително благоприятна за това политическа обстановка – на умора от дългогодишното управление на партията на г-н Борисов в центъра и по места. Разбира се, червените партайгеносета ще се надпреварват да рапортуват какъв крупен успех са постигнали, защото в редица общини, в т. ч. и в София, са увеличили броя на общинските съветници. Но истината е, че това е върховото им достижение и то във време, в което по признанията на „Позитано“, партията е във възход, за разлика от крушението при предходния председател Миков. И това върхово постижение е – вечна опозиция, която в най-големите градове на страната, като София, Пловдив, Варна, Бургас, Стара Загора, е просто част от пейзажа, а не жизнена политическа сила, която вдъхва увереност на гражданите, че може да печели доверие и да управлява. И няма как да е иначе, при положение, че в БСП властва политическа аматьорщина, идеологическа безпътица и дълбока кадрова криза. Няма как да се спечели доверието на мнозинството с нелепа белетристика как България живеела в диктатура (по Иво Христов и Елена Йончева) и трябвало да се доверим на тях, защото те се били борели срещу тази „диктатура“. Няма как хората, извън партийните фамилии, да повярват, че БСП има капацитет да управлява, с мрачни преразкази на десетина руски сайта, с което се изчерпва парламентарната дейност на редица червени депутати от типа на професорстващия Иво Христов или с безсилието на останалите фигуранти, търкащи депутатските банки. Една опозиция, която се е свела до коментатор на събитията, е обречена да остане такава. Доверие се получава, когато вдъхнеш надежда с конкретни идеи, ясен план и компетентни кадри, които са способни да осъществят този план. БСП има вид на партия, която не разполага с нищо от това. Как да им повярват, например, софиянци, като общинската им листа е пълна с анонимни фигуранти, които безделничат на общинска хранилка и в общинските бордове вече няколко мандата. Или пък гордите великотърновци да поверят съдбините на старата престолнина в ръцете на една уважавана дама, но все пак просто спортистка. Бяха се хванали като удавник за сламка за Мая Манолова – падне ли София, победата е наша, си повтаряха на „Позитано“ и на „Леге“. Виртуални въжделения, оставени без реална политическа подплата. Резултатът на г-жа Манолова не е изненада. С погрешна стратегия и без сериозен екип повече не може да се постигне. При това положение успех на втори тур в София би бил огромна изненада. Двуцифрената преднина на г-жа Фандъкова изглежда трудно преодолима. Пак в София, другото кресливо опозиционно ядро – „Демократична България“, просто препотвърди статуса си на вечна опозиция без шанс да разшири общественото доверие. Симпатичният пробив на Борис Бонев и „Спаси София“ е пробив само на пръв поглед. Столичният общински съвет винаги е бил шарен през последните 15 години и е включвал поне по 5-6 имена извън големите партии. Имали сме сдружението „Св. Георги Софийски“, което вкара преди години проф. Андрей Пантев и Вежди Рашидов, имали сме „Гергьовден“ и пр. „Спаси София“ просто запълва тази ниша и би било доста спекулативно успехът им в това отношение да се интерпретира, като формиране на водеща политическа тенденция на софийската политическа сцена. Положителното обаче е, че „Спаси София“ със своите идеи за развитие на София, заменя абсолютно безполезното присъствие на политическите карикатури от „Глас народен“. Местният вот в София и Пловдив свидетелства за провала на бившите „Обединени патриоти“. Причините – грозните скандали и разединението, в което затънаха. И недалновидното номиниране на вечния кандидат за всичко Ангел Джамбазки. Провалът на опозицията обаче не би трябвало да успокоява ГЕРБ, като първа политическа сила. Те продължават да управляват в повечето общини и на национално ниво най-вече заради некадърността на опозицията, а не заради доверието на общественото мнозинство в тях. Бойко Борисов избра правилна стратегия да прочиства партията от наследството на Цветанов и да демонстрира конкретните резултати от управлението – магистрали, зали, работни места. Изкопираха (може би неволно) един от новите предизборни лозунги на президента Тръмп – „Работа, работа, работа“. Но въпреки това, тънат в безидейност, партийно капсулиране и кадрови дефицити. Ако ГЕРБ не преодолее тези негативни процеси, техният политически цикъл ще изтече по-бързо, отколкото изглежда днес. И все пак, ниската избирателна активност, налага много хора да си дадат сметка как се постига политическа промяна. Не със статуси във фейсбук, не улични протести и квартални попържни. Постига се с бюлетини в урната. Има един единствен миг, в който гражданинът има реалната власт в свои ръце. Това е онзи миг, в който пуска изборната бюлетина в урната. Всичко останало са само приказки – критики, протести, недоволство, искания, голи призиви за смяна на системата… Реалната власт е в бюлетините. Независимо кой ги брои и колко честен е. С бюлетини се сменя система, посока, политика. Важно е да се гласува! Защото в една демокрация значение за обществените дела има само мнението на тези, които гласуват. Негласуващите се самолишават от власт и от демократичен смисъл. Негласуването нито „наказва“ някого, нито има влияние върху разпределянето на държавната и местната власт. Така е по цял свят. През 2004 г. бях поканен от Държавния департамент на САЩ в рамките на програмата „Млади европейски лидери“ да наблюдавам президентските избори там. В деня преди изборите бях в Де Мойн, щата Айова, където се включих в кампанията „от врата на врата“ на републиканците. Американските партии имат желязна организация в това отношение. След като обиколихме няколко улици, местните организатори казаха, че свършваме в този район и отиваме другаде. Имаше обаче още две пресечки с поне 30 къщи, които останаха непокрити и аз ги попитах защо не минем и през тях, така и така сме тук. Отговориха ми, че на тези улици живеят хора, които традиционно не гласуват и няма смисъл да си губим времето с тях. Типично в духа на нашенските политически разбирания, започнах с онези мантри как най-важно било да убедим негласуващите да излязат и пр. Американците ме изгледаха недоумяващо и ми казаха: „Не знаем какво разбирате в България от демокрация и избори, но у нас 200 години демокрацията се прави от гласуващите. Тяхното мнение и проблеми имат значение за нашите политически представители (президенти, конгресмени, местни съветници) и те имат ангажимент към тези, които гласуват, а не към тези, които не гласуват. Никой не харчи време, усилия и пари да се занимава с хора, които не желаят да дадат своя дял от демократичното усилие – да гласуват.“ Важно е да се гласува! Всеки според разбиранията си – рационално или емоционално, конформистки или протестно. Да не гласуваш, а после да протестираш на улицата, е безсмислено. Гласът в урната е истинската власт! Въпрос на политическа зрялост и гражданска култура е виртуалните „революции“ да се материализират в реални политически промени.", "date": "2019.10.28", "title": " Изборите: реалности срещу виртуални “революции”\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-12/", "text": "Скъпи приятели, В една демократична държава гражданите са тези, които решават кой да бъде първи и кой втори на изборите. Благодаря на всички великотърновци, които ми гласуваха доверие, за да продължим заедно да работим за още по-доброто бъдеще пред Велико Търново, пред децата на историческата и българска духовна столица! Благодаря ви, че и през изтеклия един месец, а и през изминалите четири години, бяхте активни, че имаме добър диалог и от него се родиха много идеи и много предложения. Бъдете сигурни, че ще взема предвид всяко едно ваше мнение и идея в управленската си програма. Благодаря ви, че сте взискателни и искате все повече и повече – това е знак, че Велико Търново се променя към по-добро и ме мотивира. Но най-вече ви благодаря за това, че сте искрени родолюбци, че Велико Търново е градът с най-българския дух. Така, както са го описвали летописците и хронистите от векове насам. Почитта към миналото, към нашите традиции и обичаи, искреното родолюбие – всичко това е извор на енергия за бъдещото развитие. Следващият ми мандат започва от кварталите и населените места. Още в първите дни след встъпването ми в длъжност, заедно с експертите от администрацията продължаваме с работата по решаването на належащите въпроси по подобряването на градската среда. Паралелно с това ще реализираме ключови проекти, които са одобрени, с осигурено финансиране. Това важи за интегрирания градски транспорт, за новия генерален план за организация на движението, за обновяването на 13 километра пътища и улици в североизточната част на града, за ремонта на останалата час от улиците в кв. „Варуша“, за изграждането на Експозиционния център в Старото военно училище, с което даваме начало на новото градско ларго и прочие. Не се съмнявам, че заедно ще доведем всички полезни начинания до успешен финал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Кметът на Велико Търново Даниел Панов: Благодаря за доверието, великотърновци! Продължаваме с много енергия заедно!"}
{"url": "https://trud.bg/%d1%82%d0%b5%d1%87-%d0%bd%d0%b0-%d0%b4%d0%b0%d0%bd%d0%bd%d0%b8-%d0%bd%d0%b0-3-%d0%bc%d0%b8%d0%bb%d0%b8%d0%be%d0%bd%d0%b0-%d0%ba%d0%bb%d0%b8%d0%b5%d0%bd%d1%82%d0%b8-%d0%bd%d0%b0-%d1%83%d0%bd%d0%b8/", "text": "Италианската банка „Уникредит“ съобщи за изтичането на личните данни на 3 милиона свои клиенти. Става дума за неразрешен достъп до файл, който е бил създаден през 2015 г. и е съдържал информация с имена, градове, адреси, телефони и електронна поща. Банката не съобщава кога точно е станало изтичането. „Уникредит“ подчерта, че в резултат на изтичането „не са били компрометирани други лични данни“, освен това нейните организатори не са получили достъп до сметките на клиентите и възможността да провеждат операции, информира БГНЕС. „Уникредит“ е започнал вътрешно разследване и е информирал за случилото се всички компетентни органи, включително полицията, се казва в изявление на финансовата институции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Теч на данни на 3 милиона клиенти на „Уникредит“"}
{"url": "https://trud.bg/%d0%b2%d1%81%d0%b5%d0%ba%d0%b8-%d1%82%d1%80%d0%b5%d1%82%d0%b8-%d0%bb%d0%b5%d0%b2-%d0%be%d1%82%d0%b8%d0%b2%d0%b0-%d0%b7%d0%b0-%d1%81%d0%be%d1%86%d0%b8%d0%b0%d0%bb%d0%bd%d0%b8-%d0%b4%d0%b5%d0%b9%d0%bd/", "text": "Дават 200 млн. лв. повече на полицията Близо всеки трети лев от бюджетните разходи през 2020 г. ще отива за пенсии и социално подпомагане. Общият размер на планираните разходи през следващата година е 46,82 млрд. лв. От тях 14,847 млрд. лв., или 31,7% ще бъдат за пенсии, социално подпомагане и грижи, предвижда проектобюджетът за 2020 г., който е пуснат от министъра на финансите Владислав Горанов за обществено обсъждане. Парите за пенсии ще нараснат с 590 млн. лв. и ще достигнат 10,625 млрд. лв. Причината за това е планираното вдигане на пенсиите с 6,7% от 1 юли следващата година. За пенсии ще бъдат похарчени повече пари отколкото за образование и здравеопазване взети заедно. Детски ще се дават при доход на човек от домакинството под 400 лв., както и в момента, въпреки че имаше идея прагът да бъде увеличен с 50 лв. Средствата за образование ще бъдат увеличени с 610 млн. лв., като от тях 360 млн. лв. ще отидат за увеличение на заплатите на педагогическия персонал със 17%. А средствата за здравеопазване ще нараснах с близо 500 млн. лв. Като за изграждане на Национална педиатрична болница са предвидени допълнителни средства през следващите три години: за 2020 г. – 30 млн. лв., за 2021 г. – 50 млн. лв., а за 2022 г. – 20 млн. лв. Близо 200 млн. лв. допълнително през следващата година са предвидени за полицията. Любопитно е обаче, че за периода 2021-2022 г., е планирано средствата за полицията сериозно да бъдат намалени, така че през 2022 г. да достигнат близо 2 млрд. лв. Средствата за отбрана през 2020 г. намаляват тъй като през 2019 г. бяха платени наведнъж 2,1 млрд. лв. за нови изтребители. За следващите години са заделени 334 млн. лв. за придобиване на основна бойна техника за изграждане на батальонни бойни групи от състава на механизирана бригада. Предвижда се 134 млн. лв. от тях да бъдат похарчени през 2021 г., а 200 млн. лв. през 2022 г. Планът е в рамките на осем години да бъдат купени поне 90 бойни бронирани машини и 60 специални (осигуряващи и обслужващи) бронирани машини за формиране на три батальонни бойни групи. Предстои да бъдат похарчени и още около 100 млн. лв. във връзка с придобиването на новите изтребители (за транспорт и застраховки), както и за изграждане на инфраструктура за експлоатация на бойните самолети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Всеки трети лев отива за социални дейности\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%b0%d1%80%d0%bc%d0%b5%d0%bd%d0%b8%d1%8f-%d1%81%d0%b5-%d0%b4%d0%be%d0%b3%d0%be%d0%b2%d0%be%d1%80%d0%b8%d1%85%d0%b0-%d0%b4%d0%b0-%d1%80%d0%b0/", "text": "Вицепремиерът и министър на външните работи Екатерина Захариева и външният министър на Армения Зохраб Мнакацанян се договориха двете страни да работят за повече свързаност помежду си. Това съобщиха от пресслужбата на МВнР. „Важно е народите ни да видят, че имаме отлични двустранни отношения. Надявам се, че визитата ми ще спомогне за развиване на туризма. Трябва и да се фокусираме върху свързаността, между страните ни няма директен самолетен полет“, заяви по време на разговорите си със Зохраб Мнакацанян Екатерина Захариева, която е на първо официално посещение в Армения. „Директният самолетен полет трябва да е абсолютен наш приоритет в свързаността, ще окуражим нашите компании да работят в тази посока“, заяви арменският външен министър. И двамата министри бяха единодушни, че липсата на открити политически въпроси между двете страни и вековните исторически цивилизационни връзки са добра основа да бъдат отношенията развивани по-активно. В България живеят и 10 800 български граждани от арменски произход, които според Екатерина Захариева са естествен мост и живата връзка между двете страни. Външният ни министър отбеляза ниския стокообмен между двете страни, който за 2018 г. възлиза на 27,3 млн. долара. За периода януари-юни на 2019 г. стокообменът е на стойност 19,5 млн. долара, като износът ни за периода е нараснал с 53% в сравнение със същия период на 2018 г. „Имаме увеличение на износа за първите 6 месеца, но като цяло стокообменът не е много. Сигурна съм, че причината е в недобрата свързаност. Трябва да се фокусираме повече върху транспорти проекти и връзките чрез Черноморския коридор“, каза Екатерина Захариева. По думите й Армения би могла да се възползва от стратегическото местоположение на България и да използва страната ни за вход в Европейския съюз, който е и най-големият търговски партньор на Армения. „Можете да използвате включително фериботните ни връзки в Черно море, имаме много добри пристанища във Варна и Бургас, имаме много добра пътна инфраструктура“, подчерта Екатерина Захариева. Министър Мнакацанян потвърди интереса на Армения да развива по-активни икономически отношения с България. „За разширяването на връзките между страните ни развитието на икономическите отношения има особено значение“, каза арменският външен министър. Като сфери от общ интерес в икономиката двамата събеседници посочиха туризма, софтуерните и високите технологии, машиностроенето, хранително-вкусовата промишленост, фармацевтиката. Арменският външен министър подчерта, че Европейският съюз е най-големият поддръжник на реформите в Армения и благодари на Екатерина Захариева за помощта, която страната ни оказва за отношенията с ЕС. „Европейският съюз няма скрит дневен ред, единствената ни цел е да подкрепяме правителствата и народите в различните страни да живеят в демократично, открито, сигурно общество, да не напускат страните си“, заяви Екатерина Захариева, която поздрави арменския си колега за извършваните в страната реформи. България е една от първите държави членки, ратифицирали Споразумението за всеобхватно и засилено партньорство и сътрудничество между Армения и ЕС, подкрепя визовия диалог между Армения и ЕС, сътрудничеството в рамките на „Източно партньорство“. По линия на помощта за развитие за последните три години България е отпуснала повече от 700 000 лв. (350 000 евро) по 9 проекта в Армения и още един с обхват Армения и Грузия. В рамките на преговорите бяха подписани две междуправителствени споразумения. Екатерина Захариева и Зохраб Мнакацанян подписаха протокол за прилагане на Споразумението между ЕС и Армения за реадмисия, което има значение за започване на преговори на Армения с ЕС за визова либерализация. С министъра на териториалната администрация и инфраструктура Сурен Папикян Екатерина Захариева подписа споразумение за международен транспорт и автомобилни превози. Документът дава базата за активизиране на сътрудничеството ни в транспортната сфера, като се очаква то да допринесе за увеличаване на обемите на превозите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " България и Армения се договориха да работят за повече свързаност помежду си"}
{"url": "https://trud.bg/%d0%b3%d1%8a%d0%b2%d0%ba%d0%b0%d0%b2%d0%be-%d0%be%d1%82%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b4%d0%be-31-%d1%8f%d0%bd%d1%83/", "text": "Кралството може да напусне и по-рано, ако одобри сделката Джонсън иска предсрочни избори на 12 декември ЕС се съгласи днес с „гъвкаво” отлагане на Брекзит до 31 януари 2020 г., което предвижда Великобритания да може да напусне съюза и по-рано, ако споразумението за излизане бъде ратифицирано, предаде Ройтерс. Това решение на Брюксел изключва варианта Брекзит без сделка на 31 октомври и открива пътя опозиционните британски партии да подкрепят предложението на премиера Борис Джонсън за предсрочни избори. След 30-минутна среща с европейските посланици председателят на Европейския съвет Доналд Туск обяви, че държавите членки са се съгласили с молбата на Джонсън за отсрочка. Той я отправи преди седмица, тъй като така го задължава законът. Според условията на отсрочката Великобритания има още три месеца еврочленство, но ще може да напусне блока на първия ден от който и да е от тези месеци, ако споразумението бъде ратифицирано междувременно от британския и от Европейския парламент. За да влезе в сила отсрочката за Брекзит, тя трябва да бъде одобрена от Лондон, което се очаква днес или най-късно утре. После следва „писмена процедура”, в която членките на ЕС имат 24 часа да одобрят или отхвърлят удължаването. В условията за него са отказ от предоговаряне на сделката за напускане и съгласие останалите 27 евродържави да се срещат без Великобритания, за да обсъждат бъдещето на блока. Късно нощи предстоеше британските депутати да гласуват предложението на Джонсън за свикване на предсрочни избори, които той предлага да са на 12 декември.", "date": "2019.10.28", "title": " „Гъвкаво” отлагане на Брекзит до 31 януари"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%b2%d1%8a%d1%80%d0%bd%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%b0%d0%ba%d0%b0%d0%b4-%d0%b2%d0%b0%d0%bd/", "text": "Открити са множество неточности Специализираният съд намали паричната гаранция на бившия ректор на Медицинския университет Ваньо Митев от 200 000 на 100 хиляди лева. А заради неточности в обвинителния акт, делото бе върнато на прокуратурата. Това стана днес на разпоредителното заседание по процеса. Освен акад. Митев, подсъдими са и бившия декан на Факултета по дентална медицина Андон Филчев, иракчанинът с британско гражданство Абду Амар, Анастас Циканделов, жена му София и синът им Димитър. Те са обвинени, че са приели за студенти 25 чуждестранни граждани от арабски произход. Съдът посочи, че са открити множество неточности, които затрудняват правото на защита. Намалени бяха наполовина паричните гаранции и на другите подсъдими. Делото е второ срещу акад. Ваньо Митев. По първото, което бе за безстопанственост, той бе оправдан напълно.", "date": "2019.10.28", "title": " Спецсъдът върна делото срещу акад. Ваньо Митев\t"}
{"url": "https://trud.bg/%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b7%d0%b0%d0%b3%d1%83%d0%b1%d0%b8-%d0%be%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2-%d1%81%d0%be%d0%b1%d1%81%d1%82%d0%b2/", "text": "Мая Манолова губи изборите за кмет на София от Йорданка Фандъкова дори в собствената си избирателна секция. Това показват резултатите от преброяването на гласовете в секцията, където гласува Манолова, в Шесто помощно училище в „Лозонец“. По данни на ЦИК за Манолова там са пуснати 85 бюлетини, а за кандидата на ГЕРБ и действащ кмет на София – 90.", "date": "2019.10.28", "title": " Манолова загуби от Фандъкова в собствената си секция"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bd%d0%b0-%d0%ba%d0%b0%d0%bc%d0%b8%d0%be%d0%bd%d0%b0-%d0%ba%d0%be%d0%b2%d1%87%d0%b5%d0%b3-%d1%81%d0%b5-%d1%8f%d0%b2%d0%b8-%d0%bf%d1%80%d0%b5%d0%b4/", "text": "Шофьорът на камиона ковчег, в който бяха открити 39 тела, се яви пред британски съд по видеовръзка по обвинения в убийство и трафик на хора, предаде Ройтерс. 25-годишният Морис Робинсън бе изправен пред съд в английския град Челмсфорд, графство Есекс. Той не поиска освобождаване под гаранция и ще остане в ареста до 25 ноември, когато делото ще продължи в лондонския централен наказателен съд „Олд Бейли“. Британският премиер Борис Джонсън се подписа в книгата за съболезнования за 39-те жертви, чиито тела бяха намерени в хладилния камион на 23 октомври. Първоначално британската полиция смяташе, че тези незаконни имигранти са китайци, но впоследствие се оказа, че много от тях са виетнамци. Полицията посочи, че повечето жертви не са носели документи за самоличност и идентификацията се извършва с пръстови отпечатъци, зъбен статус и ДНК, както и със снимки от приятели и роднини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Шофьорът на камиона-ковчег се яви пред британски съд, не пожела освобождаване под гаранция"}
{"url": "https://trud.bg/%d0%b01-%d0%b2%d0%b5%d1%87%d0%b5-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d1%83%d1%81%d0%bb%d1%83%d0%b3%d0%b8%d1%82%d0%b5-%d1%81%d0%b8-%d1%81-esim/", "text": " е първият оператор в България, който предлага възможност за активация на   – ново поколение SIM карти, вградени в смарт устройство, които заместват физическите карти. Поставянето на SIM карта се заменя със зареждане на eSIM профил в мобилното устройство чрез сканиране на QR код. Както традиционната SIM карта, eSIM профилът съхранява информацията, която е необходима за свързване и ползване на мобилната мрежа на оператора. За момента от услугата могат да се възползват всички притежатели на моделите iPhone XS Max, iPhone XS, iPhone XR, както и на новите iPhone 11, 11 Pro и 11 Pro Max, които поддържат eSIM и досегашната Nano SIM карта. Клиентите на А1, които притежават посочените модели на iPhone, могат да заменят своята SIM карта с eSIM или да ползват и двата вида карти. С eSIM най-новите модели на iPhone се превръщат в DUAL SIM устройства, на които могат да бъдат използвани два номера, съответно два мобилни плана. Ако потребителят ползва личен и служебен телефон, той може да има по-гъвкав и удобен достъп до услугите си, използвайки и двете карти само в едно устройство. Новите клиенти на А1, които желаят да купят моделите на iPhone, поддържащи eSIM, могат да активират услугите на оператора и само с новата вградена карта. С eSIM потребителите могат да зададат всички заключвания, които са възможни и с конвенционална SIM карта – блокиране при кражба, заявка за блокиране, забрана за избиране на номера и др. Освен най-новите модели смартфони, Apple внедрява eSIM технологията в Apple Watch Series 3 и Watch Series 4, както и в iPad Pro. Очаква се най-новите мобилни устройства с eSIM карти на другите големи производители – Samsung и Huawei – да навлязат на българския пазар през 2020 година. В бъдеще А1 планира да въведе еSIM и за смарт часовниците на Apple, Samsung и Huawei, което ще позволи на клиентите на оператора да използват една и съща мобилна услуга през телефона и малкото устройство. Часовникът ще разполага със собствен еSIM профил, в който е записана цялата информация за достъп и използване на мобилната мрежа на A1. Така притежателите на часовници с eSIM ще могат да провеждат разговори, да ползват интернет, да изпращат съобщения, дори когато телефоните им не са в близост до тях – например докато пазаруват или спортуват. „В следващите две или три години все повече от новите модели смартфони на големите производители ще работят и със стандартна, и с електронна SIM карта. Тенденциите са до 10 години не само смартфоните, но и всички нови мобилни устройства и смарт часовници да функционират само с eSIM”, казва Симеон Донев, старши директор „Маркетинг” в А1. „Напълно цифровизираният начин, по който различни устройства ще могат да се свързват чрез новата eSIM технология, е от изключително значение за новото поколение потребители, особено предвид навлизането на 5G мрежата и IoT”.", "date": "2019.10.28", "title": " А1 вече предлага услугите си с eSIM\t"}
{"url": "https://trud.bg/%d0%bc%d0%b2%d1%80-%d0%bd%d0%b0%d1%80%d1%83%d1%88%d0%b8-%d0%b7%d0%b0%d0%ba%d0%be%d0%bd%d0%b0-%d1%81%d0%bf%d0%b8%d1%80%d0%b0%d0%b9%d0%ba%d0%b8-%d1%81%d0%b8%d0%b4%d0%b5%d1%80%d0%be%d0%b2-%d0%b0%d1%82/", "text": "АТАКА иска повторно броене на бюлетините за кметове и общински съветници в София и оспорва валидността на протоколите на секционните комисии. Жалба с такова настояване изпратиха от партията до ЦИК и МВР, след като в изборната нощ служители на реда, нарушавайки чл. 431 от Изборния кодекс, противозаконно възпрепятстваха Сидеров, кандидати за общински съветници и районни кметове да присъстват при броенето на бюлетините в зала „Арена Армеец”. От АТАКА настояват да получат и заповедта на МВР, въз основа на която те бяха спрени от десетки полицаи и недопуснати да упражнят правото си по чл. 431 от Изборния кодекс. А именно, че кандидатите могат да присъстват в изборното помещение при отваряне на избирателните кутии и при установяване на резултатите от гласуването. „Беше ни отказано предоставеното ни от закона право да следим за прозрачността на преброяването на гласовете на гражданите и отразяването  на реалния вот на населението по места. Без обяснения. Без каквото и да било правно основание”, пишат от АТАКА до ЦИК и МВР. Същевременно от партията на Сидеров искат и дисциплинарни наказания за всички полицаи, които възпрепятстваха упражняването на правата им, на основание ИК и Закона за МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " МВР наруши закона, спирайки Сидеров, АТАКА иска повторно броене на бюлетините"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b5-%d0%b7%d0%b0%d0%b4%d1%8a%d1%80%d0%b6%d0%b0%d0%bb%d0%b0-%d0%b2%d1%8a%d0%b7%d1%80%d0%b0%d1%81/", "text": "Френската полиция е задържала възрастен мъж за стрелба в района на джамия в град Байон в Югозападна Франция, предава Reuters. При стрелбата, която е станала около 16 часа местно време (17 часа българско време) са ранени двама души. Задържаният стрелец е мъж на около 80-годишна възраст. Той е арестуван близо до дома си, а в колата му е открито огнестрелно оръжие. Засега не се привежда информация за състоянието на ранените, нито за мотивите на стрелеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Френската полиция е задържала възрастен мъж за стрелба в района на джамия"}
{"url": "https://trud.bg/%d1%80%d0%b8%d0%b1%d0%b5%d1%80%d0%b8-%d0%b1%d0%bb%d1%8a%d1%81%d0%ba%d0%b0-%d1%81%d1%8a%d0%b4%d0%b8%d1%8f-%d1%87%d0%b0%d0%ba%d0%b0-%d0%b3%d0%be-%d1%82%d0%b5%d0%b6%d0%ba%d0%b0-%d1%81%d0%b0%d0%bd%d0%ba/", "text": "След като показа най-хубавото си лице, Франк Рибери „извади и рогата“ в Италия. Дисциплинарната комисия ще се занимава с него, след като блъсна два пъти страничния съдия при загубата на „Фиорентина“ с 1:2 от „Лацио“ на свой терен.  Рибери и целият щаб на „виолетовите“ се разгневиха след гола в последната минута на Чиро Имобиле. Според тях съдиите не видели нарушение преди това. Протестите продължиха и след края на мача, а телевизионните кадри показаха как два пъти Рибери блъска един от асистентите.  Италианската федерация потвърди, че нападателят е получил червен картон, въпреки че мачът вече е свършил. Най-малкото възможно наказание е три мача. В девет двубоя за „Фиорентина“ крилото вкара два гола и записа две асистенции. Сега в 80-ата минута треньорът Винченцо Монтела смени Рибери, а французинът видимо изглеждаше бесен от това решение.  „Мисля, че изглеждаше уморен и сигурно е бил ядосан, че не излезе по-рано – обясни треньорът. – Той е шампион. Обича адреналина и страстта. Ще има още много време да помогне на „Фиорентина“. Аз сам бях нападател и знам какво е чувството да ме сменят.“  „Милан“ продължава да живее в кошмар на ужасите. Седемкратният европейски шампион загуби с 1:2 гостуването на „Рома“. Треньорът Стефано Пиоло още няма победа с „Милан“, след като смени след седмия кръг Марко Джампаоло. Младият италианец Николо Дзаниоло вкара победния гол за Рома през второто полувреме. Преди почивката резултата откри Един Джеко. Хавиер Пасторе и Крис Смолинг имаха шанс да отбележат и втори гол за Рома. Но вместо това Тео Ернандес изравни за „Милан“. В добавеното време турският национал Хакан Чалханоглу имаше златен шанс да донесе 2:2 за Милан, но пропусна.  И докато трите фаворита за титлата – „Ювентус“, „Интер“ и „Наполи“, направиха изненадващи равенства, то четвъртият представител на Серия А в Шампионската лига се представи повече от блестящо. „Аталанта“ разгроми гостуващия „Удинезе“ със 7:1 и се очертава като сериозен съперник на звездното трио. Отборът на Джан Пиеро Гасперини е само на три точки от „Юве“.  „Ще започна да гледам класирането след 15-ия мач – каза наставникът. – Не можем за станем шампиони, само „Юве“ може да си загуби титлата. Но терена са също „Интер“, и „Наполи“.“  „Аталанта“ е отборът с най-добра атака в Серия А досега – 28 гола.", "date": "2019.10.28", "title": " Рибери блъска съдия, чака го тежка санкция"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81-%d0%ba%d0%be%d0%bb%d0%ba%d0%be-%d0%b3%d1%83%d0%b1%d0%b8-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b2-%d1%81%d0%b5%d0%ba%d1%86%d0%b8%d1%8f%d1%82%d0%b0/", "text": "Мая Манолова има 114 гласа срещу 140 за Йорданка Фандъкова в секцията в столичното 25 ОУ, в която гласува лидерът на БСП Корнелия Нинова, показа справка на „Труд“. Борислав Игнатов има 67 гласа, Борис Бонев – 42, Ангел Джамбазки – 17. Във вота за общински съвет в секцията на Нинова БСП е на трето място със 62 гласа, втори са Демократична България със 74, ГЕРБ печели със 109. Кандидатът за кмет на район Овча Купел на БСП Николай Николов е на трето място със 67 гласа след Росина Станиславова от Демократична България – 94 и Христо Апостолов от ГЕРБ със 134. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.28", "title": " Вижте с колко губи Манолова в секцията, в която гласува Нинова"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%80%d0%b5%d0%b7%d1%83%d0%bb%d1%82%d0%b0%d1%82%d0%b8%d1%82%d0%b5-%d0%be%d1%82-%d1%86%d0%b8%d0%ba-%d0%b7%d0%b0-%d0%bc%d0%b5%d1%81%d1%82%d0%bd%d0%b8%d1%8f-%d0%b2%d0%be/", "text": "ЦИК публикува междинните резултати от обработването на изборните протоколи към 13:00 часа. В София – при 45.94% преброени протоколи – Йорданка Фандъкова от ГЕРБ има 36.68% , а е на балотаж с Мая Манолова – 27.35%. Борислав Игнатов от ДБ засега е на трето място с 12.46%, а след него е независимият Борис Бонев с 10.89%. В Пловдив, при 99.37% обработени протоколи, първи е Здравко Димитров от ГЕРБ с 36.15%, на балотаж е Славчо Атанасов от ВМРО-НФСБ с 16.15%. Дани Каназирева остава трета с 11.34%. В няколко областни града броенето на изборните протоколи приключи и окончателните резултати са ясни: Бургас – при 100% обработени протоколи Димитър Николов от ГЕРБ печели на първи тур с 65.83%. В Кърджали, при обработени 100% от протоколите, Хасан Азис от ДПС също няма да се явява на балотаж и печели нов мандат с 53.02% от гласовете. Таня Христова от ГЕРБ спечели на първи тур в Габрово с 58.63%. В Ловеч при обработени 100% СИК протоколи в OИК Корнелия Маринова (ГЕРБ) печели с 28.82%, а след нея е Радина Банкова (БСП за България) с 26.30%. Двете отиват на втори тур. В Търговище, при обработени 100% СИК протоколи в OИК, Дарин Димитров от ГЕРБ с 48.43% от вота отива на вотори тур срещу Хамди Илиязов от ДПС – с 37.36%. В Русе при обработени 100% СИК протоколи в OИК Пенчо Милков, Местна коалиция БСП за България (АБВ, Движение за радикална промяна Българската пролет, ПД Социалдемократи), с резултат 35.16%, отива на балотаж с кандидата на ГЕРБ Диана Иванова – с 25.13%. Юлиян Найденов от ГЕРБ е първи в Силистра с 48.51% при обработени 100% протоколи в OИК. Той ще се яви на балотаж с втория – Момчил Неков, Местна коалиция БСП за България (БСП за България, НДСВ, ДРП Българската пролет, МИР), с 29.02%. В Стара Загора при 100% обработени протоколи кметът Живко Тодоров от ГЕРБ печели нов мандат с 68.63%. Златко Живков, местна коалиция „СДС (ГЕРБ, БНД, ВМРО-БНД и ЗНС)”, печели нов мандат в Монтана със 71.75% при 100% обработени протоколи. Кандидатът на ГЕРБ остава на кметското кресло и във Велико Търново. При 100% обработени протоколи в OИК Даниел Панов запазва кметския стол с 60.55 на сто от вота на съгражданите си. Петър Паунов, Местна коалиция ГЕРБ (ПП ГЕРБ, ПП СДС, ПП ВМРО-БНД, ДБГ, ЗНС, ПП ОБЕДИНЕНИ ЗЕМЕДЕЛЦИ), печели на първи тур в Кюстендил с 54.96% при 100% обработени протоколи. В Благоевград при обработени 100.00% протоколи в OИК Атанас Камбитов (ГЕРБ) получава 25.65%. След него в надпреварата е Румен Томов е с 20.50%. Двамата отиват на балотажа в неделя. В Добрич Йордан Йорданов получава 41.22%, а Надежда Петкова е втора с резултат 29.47% при обработени 100% СИК протоколи в OИК. Двамата ще се явят на балотаж. В Пазарджик при 100% обработени протоколи кметът Тодор Попов (Местна коалиция НОВОТО ВРЕМЕ) е с резултат 44.72% и отива на балотаж с Благо Солов от БСП – 18.90%. В Разград ще има балотаж, показват крайните резултати при обработени 100% от протоколите. Денчо Бояджиев (БСП за България) е първи с 25.38%, а втори е Валентин Василев (ГЕРБ) с 24.36%. В Сливен Стефан Радев от ГЕРБ (48.47%) и Кольо Милев от БСП за България (24.33%) отиват на балотаж, показват резултатите при 100% обработени протоколи. Николай Мелемов от ГЕРБ е първи в надпреварата в Смолян и получава 39.84%. След него е Стефан Сабрутев от БСП за България с 21.46%. Двамата ще се явят на балотаж, според резултатите при 100% обработени протоколи. В Ямбол първи с резултат от 40.18% е Валентин Ревански („Пряка демокрация“). Той отива на балотаж с Катя Георгиева от БСП за България – 21.54%, сочат данните при 100% обработени протоколи. За кметския стол в Шумен на втори тур ще се борят Любомир Христов от ГЕРБ и Венцислав Венков от БСП. Те получават съответно 32,35% и 22.02% от гласовете при обработени 100% СИК протоколи в OИК.   Обработката на изборните протоколи продължава във: Варна при 79.01% обработени протоколи – Иван Портних от ГЕРБ за момента печели още на първи тур с 49.44%. Костадин Костадинов от „Възраждане“, който има 14.24%, изпреварва Анелия Клисарова от БСП – 14.06%. Във Видин на балотаж ще участват Огнян Ценков и Цветан Ценков. При обработени 97.14% СИК протоколи в OИК, Огнян Ценков от ГЕРБ получава 32.23%, а Цветан Ценков от СДС – 30.41%. Във Враца при обработени 99.17% протоколи в OИК, кметът Калин Каменов от ГЕРБ засега печели нов мандат с 72.79% пред кандидата Момчил Младенов от БСП, който получава 14.13%. Кметът на Перник Вяра Церовска (ГЕРБ) излезе на първо място с 40.59%, а основният й опонент Станислав Владимиров (БСП за България) остана зад нея 39.98%, при обработени 91.57% от протоколите. В Плевен Георг Спартански (Инициативен комитет – ОБЩИНА ПЛЕВЕН) получава 37.00% при обработени 99.18% протоколи в OИК. След него е Мирослав Петров от ГЕРБ с 30.12%. В Хасково, при обработени 93.73% протоколи в OИК, първи е Станислав Дечев от ГЕРБ с 51.42%, а след него се нарежда Коста Стоев от БСП за България с 17.12%.", "date": "2019.10.28", "title": " Вижте резултатите от ЦИК за местния вот към 13:00 ч."}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d1%81%d0%b8%d0%bc%d0%b2%d0%be%d0%bb-%d0%bd%d0%b0-%d1%8e%d0%bd%d0%b0%d0%b9%d1%82%d0%b5%d0%b4-%d0%b8-%d0%b2%d0%b8%d1%81/", "text": "Димитър Бербатов е канонизиран като символ на „Манчестър Юнайтед“ и Висшата лига. Когато Скот Мактомини вкара гол №2000 за „червените дяволи“ в модерното английско първенство за 3:1 над „Норич“, името на българина излезе отново на хоризонта. Бербатов вкара гол №1500 за „Юнайтед“ във Висшата лига навръх Нова година – 31 декември 2011 година срещу „Блекбърн“. Освен това нападателят е десети във вечната ранглиста на тима по голове заедно с Дуайт Йорк и Робин ван Перси. Триото има по 48 попадения в елита. А още по-високо е постижението по брой отбелязан хеттрик във Висшата лига. За „Юнайтед“ Бербатов го е правил четири пъти, а единствено Уейн Руни (6) и Робин ван Перси (5) имат повече. За първи път през сезона „Манчестър Юнайтед“ спечели гостуване. Но при 3:1 два пъти изпусна дузпи. Маркъс Рашфорд и Антони Марсиал се провалиха срещу вратаря Тим Крул. Холандецът е първият след своя сънародник Мартин Стекеленбург, спасил два удара от бялата точка за „Евертън“ срещу „Манчестър Сити“ през 2016 година. Рашфорд обаче отбеляза 50-ия си гол за „Юнайтед“ във всички турнири. „ Червените дяволи“ скоро няма да разчитат на Пол Погба. Световният шампион от Мондиал 2018 има усложнение на контузията на глезена и няма да играе преди декември.", "date": "2019.10.28", "title": " Бербатов – символ на „Юнайтед“ и Висшата лига"}
