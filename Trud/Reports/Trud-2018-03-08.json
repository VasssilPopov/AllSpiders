{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-71-%d0%b2-%d0%bf%d0%b0%d0%bf%d1%83%d0%b0-%d0%bd%d0%be%d0%b2%d0%b0/", "text": "Земетресение с магнитуд 7,1 бе регистрирано на 135 километра източно от град Рабаул на източния край на остров Нова Британия в Папуа Нова Гвинея, предаде Ройтерс. Трусът е станал в 3,39 ч. местно време в петък сутринта (17,39 ч. по Гринуич), съобщава американският Геофизичен институт. Дълбочината е 10 километра. Тихоокеанският център за предупреждения за цунами не обяви тревога за цунами. На 26 февруари трус с магнитуд 7,5 бе регистриран в Папуа Нова Гвинея и жертвите от него, според най-новите данни, са над 100. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Земетресение с магнитуд 7,1 в Папуа Нова Гвинея"}
{"url": "https://trud.bg/%d0%b8%d0%bd%d1%82%d0%b5%d0%bb%d0%b5%d0%ba%d1%82%d1%83%d0%b0%d0%bb%d1%86%d0%b8-%d0%b1%d1%80%d0%b0%d0%bd%d1%8f%d1%82-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b0%d1%82%d0%b0-%d1%86/", "text": "Дълбоко сме огорчени, че архиереите на нашата БПЦ не повдигнаха пред руския патриарх Кирил въпроса за статута на Македонската православна църква (МПЦ), с което не изпълниха обещанието си да се застъпват пред Поместните православни църкви за установяване на каноническия статут на МПЦ. Това пишат в отворено писмо известни български общественици и интелектуалци. “Ние очакваме Руската православна църква (РПЦ) да отчита трайните дългосрочни интереси на вселенското православие, на православните християни в Република Македония, България, Сърбия и всички съседни страни, като направи нужните мъдри постъпки за нормализиране на международния статут на възобновената Охридска архиепископия”, се казва в позицията. И още: “В същото време станахме свидетели на обезпокояващи знаци от РПЦ като изявлението на Негово Високопреосвещество Иларион Волоколамски от 22 февруари 2018 г. че “проблемът с непризнатата Македонска църква трябва да се решава чрез диалог между нея и СПЦ””. Отвореното писмо е подписано от акад. Георги Марков, акад. Стефан Воденичаров, Райна Дрангова, Михаил Развигоров, Мая Вапцарова, Симеон Евтимов, Петър Мутафчиев, Красимир Узунов, Костадин Филипов, проф. Христо Матанов, проф. Димитър Гоцев, доц. Георги Николов, доц. Александър Гребенаров и доц. Наум Кайчев. “Считаме, че вековните връзки между нашите църкви и народи и хармонията на световното православие са далеч по-важни от моментните политически изкушения, водещи в крайна сметка до задълбочаване на разкола и други неблагоприятни последици за християнството”, завършва позицията на интелектуалците и обществениците.", "date": "2018.03.08", "title": " Интелектуалци бранят Македонската църква\t\t\t"}
{"url": "https://trud.bg/%d1%81%d0%b0%d1%83%d0%b4%d0%b8%d1%82%d1%81%d0%ba%d0%b8%d1%8f%d1%82-%d0%bf%d1%80%d0%b5%d1%81%d1%82%d0%be%d0%bb%d0%be%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba-%d0%b2%d0%ba%d0%bb%d1%8e%d1%87/", "text": "Могъщият престолонаследник на Саудитска Арабия Мохамед бин Салман включи Турция в „триъгълника на злото“ заедно с радикалните ислямистки групи и Иран, съобщи египетското издание Al-Shourok в сряда, предава електронното издание на гръцкия вестник Protothema. Кронпринцът обвини Турция, че се опитва да възстанови Ислямския Халифат, унищожен преди около един век с разпадането на Османската империя. Според изданието, цитираните думи на принц Мохамед свидетелстват за дълбоките подозрения на Рияд спрямо президента на Турция Реджеп Таийп Ердоган, чиято „Партия на справедливостта и развитието“ води корените си от ислямисткото движение „Мюсюлмански братя“, което я прави верен съюзник на Катар в спора му със Саудитска Арабия и другите страни от Персийския залив. Още нещо, което предизвиква недоверието на саудитците към Анкара е сътрудничеството й с техния кръвен враг – Техеран в Сирия. Al Shourok е цитирал изказване на принц Мохамед, че „съвременният триъгълник на злото включва Иран, Турция и екстремистките религиозни групи“. Изказването на кронпринца е направено в интервю пред египетското издание по време на посещението му в Кайро тази седмица, което е и първото му излизане в чужбина след обявяването му за престолонаследник на саудитския трон миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Саудитският престолонаследник включи Турция в „триъгълника на злото“"}
{"url": "https://trud.bg/%d1%82%d1%80%d0%b5%d1%82%d0%b8-%d0%b4%d0%b5%d0%bd-%d0%b1%d0%b5%d0%b7-%d0%b8%d0%b7%d0%b2%d0%b8%d0%bd%d0%b5%d0%bd%d0%b8%d1%8f-%d0%b8-%d0%bd%d0%be%d0%b2%d0%b8-%d0%ba%d1%80%d0%b0%d0%bc%d0%be%d0%bb%d0%b8/", "text": "Трети ден продължава напрежението при коалиционния партньор на ГЕРБ. Формацията “Обединени патриоти” е в спорове дали вицепремиерът и лидер на НФСБ Валери Симеонов трябва да се извини за  , както категорично настоява лидерът на “Атака” Волен Сидеров. Подобна е позицията на на ВМРО. Днес в парламентарната група отново имаше напрежение, тъй като още сутринта пред БНТ Волен Сидеров настоя отново Симеонов да се извини на московския патриарх. И даде да се разбере, че е “преглъщал достатъчно обиди като политически лидер”. „Коалицията с ГЕРБ не зависи от Валери Симеонов. Тази коалиция може да продължи и без той да е вицепремиер… Политиците сме сменят, животът продължава. Нищо не е изключено, всичко е възможно с политиката”, коментира Сидеров и пред бТВ. „Коалицията с ГЕРБ въобще не зависи от присъствието на Симеонов в правителството”, заяви той. В същото време Валентин Касабов (НФСБ) защити председателя си и бе категоричен, че реакцията на “Атака” и ВМРО е “детска градина”, а в патриотичната коалиция “има постоянно някакви драми, но иначе е стабилна”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Трети ден без извинения и нови крамоли в „Обединени патриоти“"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%81%d0%b2%d0%b8%d0%ba%d0%b2%d0%b0-%d1%81%d1%8a%d0%b2%d0%b5%d1%89%d0%b0%d0%bd%d0%b8%d0%b5-%d0%b7%d0%b0-%d1%81%d1%8a%d1%81%d1%82/", "text": "По разпореждане на министър-председателя Бойко Борисов, вицепремиерът по обществения ред и сигурността и министър на отбраната Красимир Каракачанов свиква на работно съвещание министрите, в чиито ресори са вменени отговорности за състоянието на язовирите в Република България, съобщиха от МО.", "date": "2018.03.08", "title": " Каракачанов свиква съвещание за състоянието на язовирите"}
{"url": "https://trud.bg/%d1%85%d1%8a%d1%80%d0%b2%d0%b0%d1%82%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b7%d0%b0%d0%bb%d0%be%d0%b2%d0%b8-100-%d0%ba%d0%b8%d0%bb%d0%be%d0%b3%d1%80%d0%b0%d0%bc/", "text": "Хърватската полиция залови 100 килограма кокаин и арестува 8 души, заподозрени за трафик на наркотика от Южна Америка в Европейския съюз през Хърватия, предаде агенция Хина. Операцията е проведена на територията на Хърватия и Словения, а арестуваните са един испански гражданин, един с двойно босненско и холандско гражданство и шестима хървати. Службата за борба с корупция и организираната престъпност УСКОК съобщи, че заловеният кокаин е купен в Панама за 300 000 евро, а членовете на престъпната група са се опитали да го транспортират в тайници в контейнери с метални отпадъци. Наркотикът трябвало да бъде разтоварен в Загреб, а оттам да се разпредели в страни от ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Хърватската полиция залови 100 килограма кокаин"}
{"url": "https://trud.bg/%d0%b8%d0%bd%d0%b4%d0%b8%d0%b9%d1%86%d0%b8-%d1%81-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-it-%d1%85%d1%80%d0%b0%d0%bd%d0%b8-%d0%b8-%d0%ba%d0%be%d0%bb%d0%b8/", "text": "Индийски компании проявяват интерес за инвестиции у нас в сферата на автомобилостроенето, информационните и комуникационни технологии, хранителната промишленост, селското стопанство и производството на дрехи. Това стана ясно на среща на зам.-министъра на икономиката Александър Манолев с членове на най-голямата бизнес организация в Индия – FICCI. “Икономическата политика на България поставя акцент върху развитието на индустрии с висока добавена стойност като информационни технологии, автомобилната индустрия, машиностроенето, химическата и фармацевтичната промишленост”, каза Александър Манолев. Той подчерта някои от реализираните инвестиции от Индия. Компанията Sutherland Global Services предлага аутсорсинг на бизнес процеси и оперира пет центъра в България, в които работят 2000 специалисти. Тя обслужва клиенти от цял свят, сред които и Cisco, DELL, McAfee, Allianz, Google, Amazon и др., като планира да разраства дейността си у нас. Друг добър пример е този на индийската ИТ компания “Феуджи (”Feuji” Inc), която откри център за аусторсинг и ИТ услуги, подпомагащ дейността на HP и компанията DXC в България. “Феуджи” обслужва от страната ни и американските компании “VMware” и “AGCO”. За нея работят около 100 специалисти. Индийската “Синегранд” оперира 3 киносалона в България и планира да инвестира 3 млн. евро в откриване на нови обекти.", "date": "2018.03.08", "title": " Индийци с интерес към IT, храни и коли\t\t\t"}
{"url": "https://trud.bg/%d0%bc%d0%b0%d0%ba%d0%b4%d0%be%d0%bd%d0%b0%d0%bb%d0%b4%d1%81-%d1%81%d0%bc%d0%b5%d0%bd%d0%b8-%d0%bb%d0%be%d0%b3%d0%be%d1%82%d0%be-%d1%81%d0%b8-%d0%b7%d0%b0-%d0%b4%d0%b5%d0%bd/", "text": "Веригата заведения за бързо хранене смени логото си във формата на буквата “М” за ден по случай Международния ден на жената, предаде Си Ен Ен. В чест на 8 март клиентите в Линууд, щата Калифорния, бяха посрещани с лого “W” (woman – от англ.). Решението за това е взето в чест на “изключителните постижения на жените в целия свят”. В свое съобщение “Макдоналдс” подчертава, че 6 от всеки 10 управители на техни заведения са дами.", "date": "2018.03.08", "title": " ”Макдоналдс“ смени логото си за ден"}
{"url": "https://trud.bg/%d0%bb%d0%be%d1%80%d0%b8%d0%bd%d0%b0-%d0%ba%d0%b0%d0%bc%d0%b1%d1%83%d1%80%d0%be%d0%b2%d0%b0-%d1%80%d0%b0%d0%b7%d0%ba%d1%80%d0%b8-%d0%b7%d0%b0%d1%89%d0%be-%d1%81%d0%b5-%d0%b5-%d0%b2%d0%bb%d1%8e%d0%b1/", "text": "Лорина Камбурова, която зрителите гледат всеки делничен ден в сериала „Скъпи наследници“, не крие, че е лудо влюбена в половинката си Георги. И макар че той живее в Америка, а тя тук, двамата са доволни от свободата, която им дава връзката им от разстояние и въпреки хилядите километри, те намират начин как да я направят пълноценна. В интервю Лорина разкри, че Жоро е финансист и DJ, който въпреки че живее в САЩ, почти всеки месец се изявява зад пулта и у нас. Запознали се именно на негово парти, където актрисата танцувала в продължение на 5 часа. Влюбила се първо в музиката му, а след това и в самия него. В Георги Лорина най-много харесва това, че е открит, като един типичен скорпион, и най-вее, че не крие емоциите си. Актрисата признава, че понякога не усеща до себе си да има гадже, а по-скоро приятел, дори брат в негово лице. Връзката от разстояние не им пречи. За да я поддържат те са се разбрали винаги да бъдат искрени един с друг и да не премълчават нищо с идеята, че взаимно ще се наранят.", "date": "2018.03.08", "title": " Лорина Камбурова разкри защо се е влюбила в гаджето си"}
{"url": "https://trud.bg/%d1%82%d1%80%d0%b8-%d0%b6%d0%b5%d0%bd%d0%b8-%d1%81%d0%bf%d0%b5%d1%87%d0%b5%d0%bb%d0%b8%d1%85%d0%b0-800-%d0%bb%d0%b2-%d0%be%d1%82-%d0%b4%d1%8f%d0%b4%d0%be-%d0%b7%d0%b0-%d0%bc%d0%b8%d0%bd%d1%83%d1%82/", "text": "Три сръчни дами обраха шуменец, докато пътуват за 1 минута с него до седмия етаж в асансьор на жилищен блок. 75-годишният мъж пострадал към 13,30 часа в сряда, когато се качил в етажно возило на ул.“Владайско въстание“ в Шумен. Трите непознати се притиснали в него, но той изобщо не предположил какво му кроят. След като слязъл на седмия етаж и започнал да рови в багажа си, установил, че му липсва портмонето, в което имало 800 лева, лична карта и други документи. Липсващите средства са от пенсията. Полицията издирва обирджийките, които най-вероятно са гастрольорки в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Три жени спечелиха 800 лв. от дядо за минута"}
{"url": "https://trud.bg/%d0%bc%d0%b8%d0%bb%d0%be%d1%88-%d0%b7%d0%b5%d0%bc%d0%b0%d0%bd-%d0%bf%d0%be%d0%bb%d0%be%d0%b6%d0%b8-%d0%ba%d0%bb%d0%b5%d1%82%d0%b2%d0%b0-%d0%ba%d0%b0%d1%82%d0%be-%d0%bf%d1%80%d0%b5%d0%b7%d0%b8%d0%b4/", "text": "Състоя се церемонията по встъпването в длъжност на чешкия президент Милош Земан, който ще има още един петгодишен мандат на поста след преизбирането му през януари, предаде  . С ръка върху конституцията той произнесе клетвата пред аудитория от представители на политическия, научния, бизнес и културния елит на държавата. Първият път Земан беше избран за президент през 2013 г. В днешното полагане на клетва има и символика, доколкото днес се навършват пет години от встъпването му в длъжност. Земан е третият президент на Република Чехия след Вацлав Хавел и Вацлав Клаус. Първото си задгранично посещение след заемането на длъжността Земан ще направи в Словакия. След това ще последват визити в Полша, Германия, Австрия и Унгария. Чешкият президент планира също да посети и Израел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Милош Земан положи клетва като президент за втори мандат"}
{"url": "https://trud.bg/%d1%82%d0%b0%d0%bd%d1%8f-%d0%bd%d0%b0%d0%b9%d0%b4%d0%b5%d0%bd%d0%be%d0%b2%d0%b0-%d0%be%d0%b6%d1%81-%d0%b2-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%be%d1%82%d0%bd%d0%be%d1%88%d0%b5%d0%bd/", "text": "Отношението към жените, децата и възрастните хора е белег за цивилизоваността на едно общество. Това заяви председателят на Обединението на жените-социалистки в БСП – София Таня Найденова при посещението в Дома за стари хора в Зона Б-5, съобщиха от партията. И допълни, че онези, които не ценят миналото на народа и страната си, не зачитат тези, които са се трудили за държавата, са обречени да не могат да изградят достойното бъдеще на нацията. Социалистките от София посетиха дома по повод Международния ден на жената – 8 март. Те подариха пролетни цветя, почерпиха и поздравиха възрастните дами по случай празника с камерен концерт на певческата група „Червена роза“. В тържеството се включи и народният представител от „БСП за България“ Иван Ченчев. В емоционалното си обръщение към жените от Дома за стари хора той разказа историята на създаването на песента „Хей, поле широко“, чийто автор на музиката и текста е неговата баба Лена Ченчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Таня Найденова, ОЖС в БСП-София: Отношението към жените, децата и възрастните хора е белег за цивилизоваността на едно общество"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%bb%d0%b0%d0%b4-%d0%bc%d1%8a%d0%b6-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b1%d0%be/", "text": "Окръжният съд в Сливен задържа в ареста с постоянна мярка за неотклонение 34-годишен новозагорец, срещу когото е повдигнато обвинение за умишлено убийство на вуйчо му – съобщиха от прокуратурата. На 3 март вуйчото е бил приет в болница след нанесен побой. Изпаднал в кома. Два дни по-късно издъхнал. Починалият е на 52 години, страдал от здравословни проблеми, имал затруднения и се нуждаел от постоянни грижи, защото не можел да се обслужва сам, не можел да контролира поведението и физиологичните си нужди. За самотния човек започнал да се грижи неговият племенник. Той правил постъпки пред социалните служби вуйчото да бъде настанен в специализирано заведение, но молбата му не била удовлетворена. Побоят на 3 март бил нанесен в състояние на силен афект. Тежкото престъпление е извършено в изпитателния срок на друга присъда. От Окръжната прокуратура са поискали най-тежката мярка за неотклонение, тъй като извършителят може да се укрие, тъй като законът е предвидил тежко наказание за убийство. Определението на Окръжния съд може да бъде обжалвано пред Апелативния в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Задържаха млад мъж за убийството на болния си вуйчо"}
{"url": "https://trud.bg/%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%be-%d0%b5-%d0%be%d0%b1%d0%bd%d0%be%d0%b2%d1%8f%d0%b2%d0%b0%d0%bd%d0%b5-%d0%bd%d0%b0-%d1%81%d0%ba%d0%b8-%d0%b7%d0%be%d0%bd%d0%b0/", "text": "Със сигурност е необходима актуализация (обновяване – б.а.) на активите в ски зона „Банско“, а и бъдещето изисква развитие на ресурсите – това каза на брифинг в сградата на общината на зимния курорт швейцарският експерт от Международния съюз за защита на природата (IUCN) Херве Летие. Летие пристигна в България в понеделник и си тръгва утре. Неговата цел е да се запознае с промените в действащия План за управление на Национален „Пирин“, както и с новия план, който още не е влязъл в сила. Експертът ще прецени дали измененията и актуализациите са в съответствие с решенията на Комитета за световно наследство към ЮНЕСКО. В предишните дни Херве Летие се срещна редица неправителствени организации, малка част от които „против“, а другите „за“ развиване на зимния курорт. От сряда той е в Банско, където се запозна със състоянието на НП „Пирин“, участва в целодневна среща в Дирекцията на НП „Пирин“, където му бе представен новият план за управление на парка. В нея се включи целият научен колектив, разработил плана. Летие видя и ски зона „Банско“, както съоръженията за спорт там. Експертът бе запознат и с проблема с километричните опашки, които се извиват пред началната станция на единствения кабинков лифт. Днес в зимния курорт се проведе и среща, на която Летие разговаря с кметовете на общините, имащи землища в НП „Пирин“, министъра на околната среда Нено Димов и вицепремиера Валери Симеонов. Кметът на Банско Георги Икономов обясни, че когато е разказал на експерта, че само за 15 дни на територията на парк Пирин са влезли над 27 хиляди автомобила, Летие е бил доста озадачен. Вицепремиерът Валери Симеонов бе лаконичен, но заяви, че е впечатлен от биографията и опита на експерта. „Можем да разчитаме на обективна оценка“, каза Валери Симеонов. Спортните и туристически съоръжения  в ски зона „Банско“ са изградени по подходящ начин и не оказват отрицателно влияние върху планината – с такива доклади излязоха през 2012 и 2015 година от Центъра за световно наследство на ЮНЕСКО и Международния съюз за защита на природата (IUCN).  Документите са изготвени след извършени проверки на място в Пирин. Първата е през октомври 2011 година от мисия, начело с тогавашния ръководител на Центъра за световно наследство – Кишоре Рао и Стиг Йохансон от IUCN. Задачата на прaтениците на най-авторитетните институции в областта на екологичните политики през 2011 г. е да оценят състоянието на природата и да дадат своите препоръки към 36-ата сесия на ЮНЕСКО, която се провежда в Санкт Петербург от 25 юни до 5 юли 2012-а. Посещението на международния екип екологични експерти е предизвикано от сигналите на „зелените“. Още тогава те твърдят, че ски съоръженията над Банско са увредили Национален парк „Пирин“. Според тях това е основание за включването му в списъка на застрашените обекти на световната организация. Нещо, което искат и днес от представителя на IUCN, който е на посещение у нас. При проверките си през 2011 година участниците в международната мисия имат срещи в Министерство на околна среда и водите, и тогава, както сега, разговарят с кметовете от региона и изслушват неправителствени организации, сред които и „зелените“. Преди това в Пирин двамата учени от ЮНЕСКО и IUCN проверяват подменените и новите съоръжения в ски зона „Банско“, като изводите им са описани в доклада, пратен през юни 2012 г. – а именно, че всичко с природата в НП „Пирин“ е наред.", "date": "2018.03.08", "title": " Необходимо е обновяване на ски зона „Банско“\t\t\t"}
{"url": "https://trud.bg/%d0%ba%d0%be%d0%bc%d0%b8%d1%81%d0%b0%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b8%d0%ba%d0%be%d0%bb%d0%be%d0%b2-%d1%81%d0%b8%d1%82%d1%83%d0%b0%d1%86%d0%b8%d1%8f%d1%82%d0%b0-%d1%81/", "text": "“Не се очакват опасни явления, ситуацията в страната е под контрол”, заяви гл. комисар Николай Николов на извънреден брифинг относно състоянието на язовирите в страната. “Ситуацията в страната е нормална за сезона, спокойно е”, допълни още Николов. Ситуацията започва най-напред от язовир “Тича”, където от вчера се наблюдава състоянието му на място. Язовирът прелива, но това не създава никакви проблеми. По-проблемна, но не и критична, е ситуацията в община Хайредин, която е предизвикана от два каскадни язовира. Първият-Рогозен 1-прелива през преливника, който е частично повреден и създава реален риск от повреда на цялото съоръжение, което наложи обявяване на бедствено положение и заедно с това са започнали инженернна работа за понижаване нивото на реката. Към момента пряка опасност за Бързина и Ботово няма, но за по-голяма сигурност хората са евакуирани при роднини. Нивата на реките в цялата страна са повишени, според комисар Николов, като най-значително повишени са в северната част на страната, а това са реките Огоста, Скът и Янтра, но няма пряка опасност за населените места. Очаква се нивото на река Янтра да е най-повишено тази нощ. “В близките 3 дни не се предвижда опасно време, то ще е като днешното, не бива да очакваме рязко повишаване нивата на реките, но все пак има допълнителни указания за предприемане на необходими мерки, най-вече наблюдение на критичните участъци и ранно предупреждение за евентуална опасност”, информира комисарят. Министър Красимир Каракачанов заяви още, че МО е подготвило 16 модулни формирования с лодки и хеликоптери, които са готови да се намесят и да помагат в случай на нужда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Комисар Николай Николов: Ситуацията с язовирите в страната е под контрол"}
{"url": "https://trud.bg/%d0%bf%d1%81%d0%b8%d1%85%d0%b8%d0%b0%d1%82%d1%80%d0%b8-%d0%bf%d1%80%d0%b5%d0%b3%d0%bb%d0%b5%d0%b6%d0%b4%d0%b0%d1%82-%d1%83%d1%87%d0%b5%d0%bd%d0%b8%d1%87%d0%ba%d0%b0%d1%82%d0%b0-%d1%83%d0%b4%d1%83/", "text": "Назначена е комплексна експертиза, която да установи в какво психическо състояние е била преди, по време и след раждането 16-годишната ученичка, която удуши с ръце новороденото си бебе. Резултатите ще са готови до 10 дни, казаха от прокуратурата в Казанлък. Мъртвото бебе бе открито скрито в неработещ хладилник в село Средногорово в сряда. Преди това 16-годишната Петя Л. била приета в болница след раждане, но не давала обяснение, къде е бебето. Според прокуратурата момичето удушило момченцето 10 минути след раждането му. После приятелят й Стефан сложил трупчето в найлонова торба и го скрил. Разследването показало, че гаджето на Петя присъствал на раждането. Кметът на Средногорово Илиян Илиев описа невръстната родилка като усмихнато и учтиво момиче. Местните хора разказаха, че тя била пълничка и не си личало, че е бременна. Самата тя криела до последно и дори не ходела на лекари. В момента е в болницата в Казанлък. Петя е обвинена за убийство на новородено.", "date": "2018.03.08", "title": " Психиатри преглеждат ученичката, удушила бебето си\t\t\t"}
{"url": "https://trud.bg/%d0%b0%d1%82%d0%bb%d0%b5%d1%82%d0%b8-%d0%b8-%d0%ba%d1%83%d1%87%d0%b5%d1%82%d0%b0-%d0%b2-%d0%b1%d0%b8%d1%82%d0%ba%d0%b0-%d0%b7%d0%b0-%d0%bd%d0%b0%d0%b3%d1%80%d0%b0%d0%b4%d0%b8-%d0%ba%d1%80%d0%b0%d0%b9/", "text": "Атлети и кучета се събират този уикенд в софийското село Войнеговци, за да развиват качествата на работните кучета. Те ще се впуснат в 4-километров спринт, при това два поредни дни. „Човек и куче – един отбор” е мотото на събитието, което се провежда под егидата на Българска републиканска федерация по кинология (БРФК). Най-добрите ще получат награди, а някои от четириногите атлети ще събират точки, с които ще могат да завоюват работни сертификати. Това разказаха пред “Труд” организаторите на мероприятието. По думите им по време на събития като това, което предстои на 10-и и 11-и март, използването на кучета за различни тестове (с шейни, колички, велосипеди или ски) се превръща в повече от хоби. Така северните работни породи – сред които сибирско хъски, аляски маламут, самоед, гренландско куче, които имат нужда от много тичане и подготовка, следват вродените си инстинкти за теглене и ги развиват. “Всички кучета от V породна група, секция 1 “Северни впрегатни кучета”, с валидни FCI родословия, завършили успешно изпитанията и получили класиране, могат да вземат точки за работен сертификат”, уточняват домакините на събитието. Критерият е време – кой най-бързо ще мине разстоянието от 4 км, като атлетите са разпределени в няколко категории. На базата на това се изчислява общото време от двата старта. Прави се подбор и разбира се, награждаване, с усмивка разясняват някои от участниците. Най-голямата награда за тях е, че кучетата им правят това, за което са родени. “Невероятно е да видиш радостта, която им носи препускането по безкрайни пътеки сред природата. Това е най-близкото преживяване до това, което биха правили, ако бяха родени в Сибир, което ние тук можем да им осигурим”, разказват хората, които вече са се записали за участие и се тренират усилено. Не крият, че всичко това носи много удоволствие и на самите тях. “Да “работиш” и да си сред природата с домашния си любимец, е сред най-мотивиращите за движение и усъвършенстване хобита. Оттук и мотото на мероприятието – “Човек и куче – един отбор”, уточняват за “Труд” домакините. Ако сте човек, който обича да тича, несъмнено ще ви хареса да тичате заедно с кучето си. Това с пълна сила обаче важи и за хората, които не обичат да тичат и трудно намират мотивация да се помръднат от дивана или да започнат тренировки след дългата, мързелива зима. Професионалистите направиха списък със съвети, който предоставиха за читателите на „Труд“. За да започнете да тренирате така наречения каникрос, който е най-лекият тест с куче и най-подходяща за начинаещи, първо се нуждаете от екипировка. Тя включва колан и амортисьорно въже за каникрос, както и хамут (специален нагръдник) за кучето. След като сте се оборудвали, можете да започнете първите опити. Важно е да научите кучето си да следва пътя и да слуша командите ви, без нищо странично да го разсейва. Подавайте му команди за ляво, дясно, напред и стоп, които то трябва да следва безпрекословно. Когато сте вързани и излезете да тичате, кучето “работи“, и трябва да прави разлика с излизанията ви, когато сте просто на разходка. Не се препоръчва да се тича върху асфалт. Най-подходящо е да се сте сред природата. Натоварването не бива да се прави в жега. Винаги носете вода за домашния си любимец. Винаги го окуражавайте, след като сте работили заедно.", "date": "2018.03.08", "title": " Атлети и кучета в битка за награди край Войнеговци\t\t\t"}
{"url": "https://trud.bg/%d0%bf%d0%b0%d0%b2%d0%bb%d0%b8%d0%bd-%d0%ba%d0%be%d1%81%d0%b5%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b2%d0%b0%d1%80%d0%bd%d0%b5%d0%bd%d1%81%d0%ba/", "text": " – Засега вносът е единственият изход по отношение на изпълнителските позиции – сервитьори, готвачи, администратори, пикола, озеленители. От Украйна в крайбрежните комплекси идват да работят и аниматори. Фирмите, които осигуряват импорт на кадри за туризма, се множат. Този нов бизнес процъфтява, защото пазарът го изисква. Геополитическата обстановка ни постави в облагодетелствана позиция, броят на хотелите и леглата се увеличава, като расте и търсенето от страна на туристите. На този фон е естествено кадровите ни ресурси да са недостатъчно, при положение, че има и сериозен износ.  – Истина е, че среднистите са най-силно търсени. От друга страна статистиката, с която работи министерството, показва, че малък процент от завършващите „Туризъм“ в университетите се реализират по специалността. Но считам, че орязването на приема не е правилно, след като имаме видим кадрови проблем. Защото в основата му е именно мениджмънтът. Ако той не е на ниво, дори пазарът да е наводнен с работна ръка, пак ще има текучество. И то е факт – не само в сезонните обекти, където е по-трудно да се задържи персонала, но и в целогодишно работещи хотели.  – Точно заради подема и недостига на персонал в момента вниманието е съсредоточено върху намирането на изпълнителски състав и фокусът се отклонява от най-важното – нивото на управление. Ще дам пример. Преди години имаше практика за екзит интервю, което се прави със служителя при напускане. Тази обратна връзка днес е игнорирана, а това е грешка. Виждам кандидати за работа, които идват разочаровани от подхода, организацията, отношението на бившите си работодатели и от липсата на мотивация. Има хора, които с години се трудят на една и съща позиция, без да получат шанс да се развиват или повишение на заплатата.  В същото време масово се търсят „висококвалифицирани“ и „професионално подготвени“ кадри. Дразня се от тези клишета, защото личните качества и възпитанието на един кандидат са много по-важни. Ако той е адаптивен и културен, бързо ще добие професионални умения. И ако получи съответния стимул за успеха си, никога няма да напусне.  – Рецептите се променят с времето. Преди години първото, което учениците и студентите по туризъм научаваха, е, че клиентът е бог и всичко трябва да е подчинено на неговите нужди. Сега обаче е дошъл моментът, в който трябва да осъзнаем, че и служителят е бог наравно с клиента. Защото когато имаш задоволен служител, имаш и доволен клиент. И обратното. Към рецептата за успешен мениджмънт в туризма прибавям и използването на новите технологии.  – Не е мечта, много колеги внедряват с успех нови технологии. Има такива, които търсят възможности, и други, които търсят причини за извинение на проблемите си – в министерството, в общината, в икономическата ситуация. Факт е, че смарт технологиите повишават качеството на предлагания продукт и пестят разходи.  – Веригата хотели, която управлявам,  вложи солидна инвестиция в централен смарт климатик. Освен че е екологичен, той охлажда и затопля стаите и осигурява топла вода с нулева загуба на енергия. Управлява се дистанционно по интернет, което гарантира бърза и денонощна поддържка. Така обслужваме цялата техника в хотела, външното осветление се управлява чрез спътник, мненията на гостите се събират чрез таблет, не на хартия. И така служителите имат възможност да се съсредоточат върху главната задача – обслужването на клиентите. Чрез технологични решения се оптимизира и управлението на резервациите, като се игнорира риска от дублажи и се менажират по-прецизно приходите. Тези наглед дребни детайли за година доведоха до 12% икономии на разходите за персонал, въпреки че заплатите се увеличават.  – Смарт технологиите са огромно предимство, но не са панацея. Те трябва да допълват структурата и организацията на хотела или ресторанта. Не бива да се залита в крайности като тази, че роботите могат да изместят персонала. Защото зад технологиите отново стоят хора, които трябва да ги избират и поддържат. Те трябва да са добре подготвени. Иначе има опасност да се получи ситуацията като тази – да си купиш смарт телевизор, но да не ползваш всичките му възможности, защото не си прочел упътването.  – Така е, това е първият във Варна и по мои данни втори в страната подобен обект. Системата е подходяща за хостел, но не и за хотел, където обемите са по-големи, а и изискванията са съвсем други.  – Гостите се обслужват напълно сами. Резервации се правят само по електронен път, като системата генерира парола. При пристигането човек се регистрира с нея на киоск чрез опростена и достъпна процедура. Получава от устройството  карта, с която може да отваря входната врата и тази на стаята си. За разлика от други подобни обекти, тук стаите са индивидуални, но има обща трапезария с посуда, телевизор и вендинг машини. Когато откривахме хостела преди 2 г. бях доста притеснен, че въпреки камерите отсъствието на  персонал ще доведе до кражби на инвентар. Оказа се, че липсите от хостела са много по-малко, отколкото в големия хотел.  – Гостите са предимно чужденци, които имат опит с този тип настаняване. Изненадан бях, че идват не само хора с ограничен бюджет. Отсядат и чужденци с луксозни лимузини, които непрекъснато пътуват по работа. Избират този вариант, защото имат нужда от социални контакти, каквито в голям хотел трудно биха осъществили за разлика от неформалната атмосфера, царяща в общата трапезария. Българите не са много, просто защото са свикнали да отсядат в хотели и да се пазарят за цената. Все още у нас хората не четат подробно, преди да резервират. Гледат само локацията и цената. Но на нашия пазар има положителна тенденция – отмира практиката на резервациите в последния момент.  – Профилът на отсядащите в града гости се влияе от сезона. През зимата повечето клиенти са бизнес и конгресни туристи, а през останалото време пристигат предимно групи, включили Варна в обиколните си турове из страната или из Балканския полуостров. Изискванията се промениха. Докато преди акцентът падаше само върху културно-историческия туризъм, сега се търси по-комплексен продукт. Само ходенето по музеи вече не задоволява туристите. За тях плажът не е приоритет. Те искат да се потопят в атмосферата на града, да видят природните дадености, да опитат автентична българска кухня и вина.  – Това е труден проект, по който общината и бизнесът работят от няколко години. Привличането на нискотарифни авиокомпании бе ключов фактор, който вече е налице. Макар и още да няма солиден наплив на индивидуални туристи, ползващи евтините полети за градски туризъм, посоката е правилна. Доказват го и групите от екзотичните страни, които се увеличават. Важен елемент в стратегията за целогодишен туризъм е пълната промяна на инфраструктурата, без която няма как градът нормално да приеме по-големи потоци от гости. Инвестициите, които се правят сега в тази насока, са с голяма възвращаемост и водят към поставената цел.  – Одобрявам будната гражданска позиция на варненци. Но специално по темата за референдума имаше доста спекулации. Подписката бе за това дали да се застроява Морската градина, или не, при положение, че е ясно, че строителство там не може да има, защото става дума за парк. В него наистина преди години бяха вдигнати сгради. Въпрос на проверка е да се разбере кой, как и защо е допуснал това строителство. Категорично обаче крайбрежната алея трябва да се развива. Освен заведения, там трябва да има експо център, културни сцени и модерно яхтено пристанище. Каква морска столица сме, ако нямаме яхтен и пасажерски порт?! Това са възможностите да привлечем заможни туристи като контрапункт на масовия ол инклузив продукт в курортите. Алеята, а не Катедралата, трябва да стане визитката на Варна. Днес разкрасяването е видимо и естетизацията и развитието на този район трябва да продължат. Спирането на процеса би било огромна грешка.  – Оптимист съм. Засега записванията вървят силно в тон с очакванията на бранша. Прави впечатление, че доста хотелиери са ограничили ранните записвания с големи отстъпки, чрез които предишни години си осигуряваха предварително до 60% заетост на базите срещу по-ниски цени. Средната цена на нощувките това лято ще е от 5 до 15% по-висока спрямо миналото. Повишението бе неизбежно заради ръста на заплатите и електроенергията. Но е факт, че мощни преки конкуренти на България се връщат на сцената. Турция е предплатила 600 000 самолетни седалки, на пазара отново излизат Египет и Тунис. Затова не бива да се самозабравяме. В нашия бранш позиции трудно се отвоюват и лесно се губят. Важно е да намерим баланса, защото конкуренцията не спи.  – Квартирният туризъм е конкурент на градските хотели и то сериозен. Член съм на комисията по категоризация на туристически обекти към общината и там виждаме, че има наплив от желаещи да отдават жилища с от 3 до 10 легла.  Лошото е, че значителен брой подобни места за настаняване работят изцяло в сивия сектор.  Повечето са собственост на руснаци, които ги купиха по време на строителния бум и не успяха да ги препродадат в кризата. Затова намериха изход да печелят чрез нелегалното им отдаване под наем.  В бранша се говори, че бизнесът се върти по интернет чрез форуми в Русия. Това не само е нелоялна конкуренция, но е зле за цялата икономика, защото обемите никак не са малки, а в крайна сметка от дейността в хазната не влизат никакви приходи.", "date": "2018.03.08", "title": " Павлин Косев, председател на Варненската асоциация на ресторантьорите и хотелиерите, пред „Труд“: Мощни преки конкуренти на България се връщат в туризма"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b5-%d0%bf%d1%80%d0%be%d1%89%d0%b0%d0%b2%d0%b0/", "text": "Тази 2018-а година се очертава да бъде в защита на народната памет и на историческата истина. Показателна е ситуацията, която се създаде около 140-годишнината от Освобождението на България, с което се поставя началото на Третата българска държава. Потресаващо е желанието на хора, далече от историята или без доказана експертиза по темата, но близки до парите и властта, да преиначават или да премълчават фактите. Думи като освобождение и Русия се превърнаха в мръсни думи, а надпреварата в обезличаването на събитията, в пример за подражание. След края на Студената война традиционно в България около датата 3 март започва политическа истерия, в която активно се включват политически обвързаните с определени поръчки хора, но и историци, които не са чели документи, не са правили анализи, но имат предвзетата теза, че Русия и руска политика трябва да се коментира негативно. Явно, това са хора, които използват неистините като политически инструмент освен за обществена заблуда, но и за финансово обезпечаване, а защо не и за професионален или политически просперитет. В публичното пространство звучаха познатите от близкото минало тези за унижението на народа да обявява за национален празник окупацията си от чужда държава или за Руската империя, която не ни е освободила, а ни е поробила. Разбира се, това вървеше с познатите моралистични изявления, че всеки, който признава, че освобождението е дошло с руското оръжие, е едва ли не национален предател. Друга истина няма,  само това, което днес и сега се казва и пише от хора, които не се интересуват от истината, а от облагите и похвалите на своите нови (поостарели за последния близо четвърт век) господари. Новото тази година в познатата нихилистична риторика е не толкова познатото отричане на Санстефанския договор, колкото започналото след Берлинския конгрес българско чудо, превърнало България в просперираща държава. Сериозен проблем за идеолозите на псевдоисторията ще бъде да аргументират това чудо, предвид факта, че както Санстефанският договор, така и Берлинският конгрес регламентират руски окупационен режим първоначално от 2 години, които бяха сведени до 9 месеца в Берлин. Това е решение на Великите сили, което създава условия през следващите месеци да се изградят всички институции на българската държавност, както и изработването на Търновската конституция. Всяка една от българските институции през следващите месеци навършва 140 години от своето съществуване. Сериозен проблем за правителството, което на практика игнорира, а по-точното е, избяга от националните тържества. Втори нов момент в овехтелите и изпразнени от съдържание идеологеми е, меко казано, странното отбелязване на 100-годишнината от Брест-Литовския договор. Псевдоисториците по една медия неадекватно, но ентусиазирано обясняваха как България е разгромила своята „освободителка” Русия с подписването на договора, заедно с Германия, Австро-Унгария и Османската империя. Добре би било да прочетат внимателно документите и да си припомнят военната и дипломатическата история на Първата световна война, за да обяснят първо на себе си, а след това – ако са разбрали – на обществеността, че това е сепаративен договор, който регламентира бъдеща колониална зависимост от кайзерова Германия на Украйна и Прибалтика. Продължава да е актуален принципът – не е важно да спечелиш битката, а войната. Германия и нейните съюзници, между които и България, губят войната. Това може да се приеме като неуспешен опит да се приложи модела Девети май. Това е денят на победата на СССР над фашистка Германия, но също така се обяви и за ден на Европа. В това няма нищо лошо, стига да не се използва за елиминиране на едно от най-важните събития на XX век. Ще е много жалко да се сравняват Трети март от Сан Стефано с Трети  март от Брест-Литовск. Едното е победоносен договор, а другото – сепаративен мир. Наслагваната омраза към една държава не означава да се елиминират важните и нужни за България резултати. Поставянето под въпрос на държавността предвид съмнения в нейното създаване може да се приеме, че активните русофоби работят за отричането на държавата, в която живеят, и на нейната история. Актуализирането на измислената и овехтяла с времето дискусия за историческите факти и тяхната интерпретация в учебниците по история са поредно доказателство за целенасочена атака срещу историята и държавата България. Безсмислен е и спорът за датата. Опитите за обявяване за национален празник на Шести септември (Съединението) или 22 септември (Независимостта) на България, или 24 май – не издържат на фактите. Първите два празника са резултата от 3 март, а празникът на славянската писменост включва българската просвета и култура, но това не е само български, той е славянски празник. Не може да се елиминира и фактът, че Великото народно събрание след дълги спорове единодушно гласува 3 март за национален празник на Република България. За активните русофоби това може да се превърне в сериозен мотив – Велико народно събрание не само за обявяване на президентска република (обявена за цел на сдружение „Кубрат”, в което без мое съгласие съм включена), но и за промяна на датата на националния празник на българите. Безсилието на политиците и партиите породи бум от проекти за движения и нови партии. Едно от тях е сдружение „Кан Кубрат”, което се базира на Боянския интелектуален клуб. Неговият учредител историкът Божидар Димитров свободно говори за професорска партия, за президентска република. Обединението на движението с партия означава според него ред и дисциплина, което за интелектуалците е бич божи. Не мога да престъпя принципите си на експерт и да вляза в усмирителната риза на партийната ограниченост.", "date": "2018.03.08", "title": " Историята не прощава\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%ba%d1%80%d0%b8%d0%b2%d0%b8%d1%86%d0%b8-%d0%bd%d1%8f%d0%bc%d0%b0%d1%82-%d0%bd%d1%83%d0%b6%d0%b4%d0%b0-%d0%be%d1%82-%d1%87%d1%83/", "text": "Карл Детроа, германец, родом от Магдебург. По-известен като Мехмед Али паша – главнокомандващ на османските сили на Балканите, командир на Източнодунавската армия, а после и на Орханийската армия, разбита от генерал Гурко при Правец. Аугустус Чарлз Хобърт-Хемпдън, английски аристократ от Лестършир – командващ османския флот в Черно море, в който служат и повече от 500 англичани – моряци и офицери. Полковник Кемпбел Куксън, англичанин. По-известен като Бекир паша – ръководи последната безуспешна атака на турците при Шипка през август 1877 г. Лейтенант Уйлям Херберт, англичанин – взводен командир при Осман паша във Видин и в Плевен. Шатинер, французин – известен като Рашид бей, началник на интендантството на османската армия. И десетки други германци, французи, белгийци, англичани са високопоставени военни във висшето командване на армията на Османската империя. Част от тази армия е и Полският легион, съставен от полски имигранти. Техният командир – полякът Йозеф Ягвин, загива край Шумен, воювайки за султана. Дават ли основание тези исторически факти да отправяме укори към народите на днешните наши съюзници от НАТО и ЕС – Великобритания, Франция, Германия, Полша? Да ги обвиняваме, че са воювали срещу българската свобода? Естествено, че не! Защото етническият състав на една имперска армия може да е всякакъв, но историческата и държавно-политическа отговорност се носи единствено от суверенния субект, който взема политическо решение да води война. Това е държавата, в случая Османската империя. С нея се бием за свободата си, а не с германци, англичани и прочие, които воюват в нейните имперски редици. Чуват се дори и мнения, че не можело да благодарим на днешна Русия, защото тя не била правоприемник на Руската империя. Меродавната наука, както и практиката на международните отношения, са решили положително този въпрос. Без да навлизаме в детайли – линията на правоприемство е призната и чрез редица двустранни договори с Германия, Франция и други държави, които уреждат висящи от имперските времена руски дългове и други отношения. Последно, това правоприемство беше признато със споразумението „Черномирдин-Жоспен“ от 1996 г., с което Русия плати „царските дългове“ на френски кредитори. Казвам всичко това, за да подчертая колко несъстоятелно от гледище на историческата истина е да се поставя знак за равенство между ролята и мястото на Русия и участвалите в нейната имперска армия етнически финландци, поляци, литовци, украинци, якути, осетинци, че даже хрониките разказват и за един японец. Всяка капка кръв, пролята за свободата на България, независимо от етнос и религия, заслужава признателност. Но това не подменя историческия факт, че Русия и руският народ, а не други държави и народи, започват, водят и увенчават с победен край Освободителната война. От държавно-политическо гледище субектът на тази война е Руската империя. Нейно е суверенното политическо решение, опряно на активно обществено мнение сред руския народ и в руската православна църква в подкрепа на тази освободителна мисия. Няма такива суверенни решения нито на Полша, нито на Финландия, Литва или Украйна. Нито пък има подобно настроение сред народите им по онова време. Безспорният исторически факт е, че по това време рекрутираните етнически поляци и литовци в руската армия са поданици на Руската империя, а не на полската или литовската държава. Те са там като лоялно към руската императорска корона население, което изпълнява руската държавна политика, а не като изразители на суверенна воля на полския и литовския народ. Варшавското херцогство по силата на решенията на Виенския конгрес от 1815 г. е предадено под суверенитета на Руската империя като автономно Полско царство в персонална уния с руския император, който става и „цар на Полша“. Но след полските въстания от 30-те и 60-те години на XIX век, автономията е напълно отнета, започва „русификация“, премахнати са всички полски институции и всякакви символи на автономна полска държавност, включително герба. Полското население е интегрирано напълно в административно и политическо отношение към Руската империя, а територията е наречена Привислински край. Лейбгвардейският полк на императора, установен във Варшава, е руско военно подразделение под руско командване. В неговия личен състав са влизали и много поляци и литовци, но те са служели на руската държава, а не на полския и литовския народ. Дори и финландците, които се бият храбро за нашата свобода в руско-турската война, са част от руската имперска армия и изпълняват решенията на руския император, който е бил и „велик княз на Финландия“, а не са самостойна военна единица, която изпълнява решение на автономните власти в намиращата се под суверенитета на Русия тогавашна Финландия. Споменаването на украинския народ пък буди само недоумение, защото по това време нито е имало обособена украинска народност, нито наченки на украинска държавност. Не бива да бъдат смесвани паметта и почитта, които дължим към хората от различни народности, воювали срещу Османската империя под руско командване и в изпълнение на руската държавна политика, с някакъв самостоятелен принос на народите или държавите, към които те принадлежат. Така, както благодарим на САЩ за подкрепата и членството в НАТО, но не поставяме на равна нога с тази благодарност и присъдружните на САЩ народи и територии на Американска Самоа, остров Гуам или Северните Мариански острови. Защото те имат своята етническа идентичност, но във външната политика служат на американската държава без да са носители на самостоятелен суверенитет. Всичко това следва да се има предвид при оценка на появилата се от няколко години протоколна фразеология около 3 март, най-отчетливо употребявана от бившия президент Плевнелиев. Русия и руснаците се споменават абсолютно наравно с народите на Полша, Литва, Украйна, Финландия. Този опит да бъде размита историческата истина в името на някаква днешна, при това имагинерна, политическа конюнктура, няма нищо общо с историческата истина. Срещу Османската империя воюва държавата Русия с подкрепата на преобладаващия в империята руски народ, а не народите на Полша, Финландия, Литва и Украйна, които са в нейния състав и нямат самостойна позиция. Освен Русия, като отделна държава воюва и току-що обявилата независимостта си Румъния, взела свое суверенно политическо решение, но забележете – по искане на руския император. Подобно размиване на историята е с прозирната цел да се принизи ролята на Русия. За съжаление обаче, от него България не получава никакви политически или морални дивиденти, а само прави политиците ни, които сричат подобни новоизлюпени пропагандни клишета, да изглеждат провинциално. Защото нито на Запад, нито на Изток, се отнасят с уважение към онези, които нямат силата и достойнството да говорят и за светлите, и за тъмните страници от своята история на базата на реалните факти от миналото, а не според днешната политическа конюнктура. Прочее, отношението към Русия по повод Освобождението не е единственият такъв пример у нас. Още по-жалка е официалната държавна позиция, според която българските власти нямат никаква отговорност за депортацията на евреите от Вардарска Македония, Беломорска Тракия и Пиротско. И после се учудваме защо по света, в САЩ и Израел, няма толкова еднозначно отношение към България от времето на Втората световна война, независимо от подвига със спасението на евреите от старите български предели. На този фон прозвуча огорчението на руския патриарх Кирил. По принцип той е прав от гледище на историческите факти, за които говорим. Но веднага трябва дебело да се подчертае, че поводът и тонът на неговото изявление са неприемливи. Може би руският патриарх е заявил това пред г-н Радев, не за друго, а защото е искал да постави този въпрос на най-високото държавно ниво – пред президента, който по конституция представлява страната ни в международните отношения. И въпреки това, трябва да е ясно, че нашите български кривици, полемики и крамоли, са единствено български въпрос. И нямат нужда от чужди назидатели, дори когато те са прави. Не с този тон и не по този начин. Трябва да държим на това, независимо дали става дума за Москва, Вашингтон, Брюксел или Пекин, ако имаме национално и държавно достойнство.", "date": "2018.03.08", "title": " Българските кривици нямат нужда от чужди назидатели\t\t\t"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d0%b8%d0%ba-%d0%bf%d0%be%d0%b4%d0%bf%d0%b0%d0%bb%d0%b8-%d1%81%d0%ba%d0%bb%d0%b0%d0%b4-%d0%b2-%d1%88%d1%83%d0%bc%d0%b5%d0%bd/", "text": "Склад за опаковки горя в Шумен в четвъртък призори. Пожарът на ул.”Стара планина” възникнал към 03:15 часа и веднага била потърсена помощ от пожарната. Към мястото е насочен екип, който установил, че причина за възникване на огъня е късо съединение в ел. инсталацията на климатик. Унищожени са около 30 кв.м. покривна конструкция, техника, опушени са и 100 кв.м. стени, съобщават от полицията. Пламъците били погасени с помощта на 2 тона вода. Спасена от опожаряване е сградата на склада. В първите минути след полунощ възникнал и пожар в къща в шуменското село Кюлевча. Противопожарен екип от град Нови пазар се притекъл на помощ и заварили да гори покрива на дома, собственост на 47-годишната И.В. По нейни данни пламъците тръгнал от печката на твърдо гориво, откъдето паднала жар. Унищожени са около 50 кв.м. покривна конструкция, бяла и черна техника, мебели, опушени са 200 кв.м. стени. В гасенето на пожара се включил и втори екип. Хвърлени били 23 тона вода, за да спре стихията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Климатик подпали склад в Шумен"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8-%d0%b5%d0%bc%d0%b8%d1%80%d1%8a%d1%82-%d0%bd%d0%b0-%d0%ba%d0%b0%d1%82%d0%b0%d1%80-%d0%be%d0%b1/", "text": "Утвърждаването на България като регионален център на информационните технологии в Югоизточна Европа и бързото развитие на телекомуникациите и туризма създават предпоставки за привличането на инвестиции от Катар в тези бързо развиващи се сектори на българската икономика за установяването на взаимноизгодни партньорства. Това беше позицията на президента Румен Радев и на Н.В. емира на Държавата Катар Шейх Тамим бин Хамад Ал-Тани, който е на държавно посещение у нас по покана на българския президент, съобщиха от “Дондуков” 2. Двамата държавни глави обсъдиха редица проекти от взаимен интерес в сферата на земеделието и производството на храни, транспортната инфраструктура, енергетиката, науката и образованието, спорта и други. Проектът за изграждането на Институт за устойчиво развитие в България с технология от ЦЕРН, в който да бъде създаден и център за лечение на онкологични заболявания с адронна терапия и обучение на физици, беше откроен като особено перспективен по време на пленарните разговори на официалните делегации на двете държави за привличането на инвестиции от чужбина и установяването на научни партньорства. Страната ни има интерес да използва и опита на Катар в изграждането на интермодални пристанища, както и за привличането на инвестиции в изграждането и развитието на инфраструктура у нас, която е част от европейските транспортни коридори, беше подчертано още на срещата. Усилията на България за енергийна диверсификация и доставки на природен газ за страната ни от Държавата Катар също бяха обсъдени по време на разговорите между официалните делегации и беше изразена позицията на страната ни заявеният интерес за партньорство да бъде надграден със сключването на двустранен договор. Като особено перспективна сфера от взаимен интерес беше отбелязан обменът на инвестиции и опит в сферата на земеделието и изграждането на земеделски ферми у нас, които да реализират своята продукция в Катар. В рамките на посещението на Шейх Тамим бин Хамад ал-Тани в София се провежда Българо-катарски бизнес форум с участието на над 60 предприемачи от Катар и ще бъдат подписани редица документи за двустранно сътрудничество между Република България и Държавата Катар в областта на енергетиката, младежта, културата и спорта, образованието и науката и предприемачеството. В качеството си на председател на Съвета на ЕС, България ще продължи да подкрепя международните инициативи за укрепване на сътрудничеството и политическия диалог за стабилизиране на региона на Персийския залив, подчерта президентът Румен Радев. Държавният глава беше категоричен, че мирните преговори и международната дипломация следва да бъдат насърчени за преодоляване на предизвикателствата. „Преговорите и взаимното зачитане на интересите на страните са безалтернативни в процеса на разрешаването на настоящите проблеми в Персийския залив. Стабилността и сигурността на страните-членки на Съюза за сътрудничество в Залива е от ключово значение за България и Европа“, заяви президентът. По време на срещата си с емира на Държавата Катар беше изразена и признателността на страната ни за подкрепата, която близкоизточната страна и Негово Височество Емира-баща, шейх Хамад бин Халифа Ал Тани оказаха за освобождаването на осъдените на смърт в Либия български медици. По-рано днес пред президентската институция се състоя церемонията по официалното посрещане на Шейх Тамим бин Хамад Ал-Тани в България. Двамата държавни глави проведоха лична среща и разгледаха центъра на София, както и културно-исторически забележителности в столицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Президентът Радев и емирът на Катар обсъдиха привличането на инвестиции у нас (СНИМКИ)"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%b2%d1%80%d1%8a%d1%89%d0%b0-%d0%b2-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b4%d0%b5%d0%bb%d0%be/", "text": "Съдия Вилислава Ангелова от Специализирания наказателен съд прие искането да бъде върнато на спецпрокуратурата делото срещу Иво Прокопиев, Симеон Дянков и Трайчо Трайков по сделката за продажба на 33 на сто от държавния дял акции в ЕВН. Подсъдими са също трима служители от консултантската фирма “Булброкърс”. Те са обвинени, че са дали занижена оценка на акциите. Ангелова прие, че към 5 ноември делото е било на съдебна, а не на досъдебна фаза в Софийския градски съд и съответно, за да се внесе в специализирания съд, това трябва да направи по компетентност специализираната прокуратура, а не Софийска градска прокуратура. Според Емил Петров от спецпрокуратурата това не е провал за обвинението. Той ще се запознае с мотивите на спецсъда и ще реши дали да го протестира пред Специализирания апелативен съд. “Това е процес, на който ще се види от цялото общество как се продават държавни дялове от ЕРП по задкулисен начин и тогава няма да се чудим защо сме на този хал”, каза спецпрокурор Петров. На заседанието  , нанесени на държавата от сделката. В случай че Специализираният апелативен съд реши, че делото не следва да се връща в прокуратурата, то ще продължи на 10 април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Спецсъдът връща в прокуратурата делото срещу Прокопиев, Дянков и Трайков за ЕВН\t\t\t"}
{"url": "https://trud.bg/%d0%be%d0%b1%d0%b8%d0%bb%d0%bd%d0%be%d1%82%d0%be-%d1%81%d0%bd%d0%b5%d0%b3%d0%be%d1%82%d0%be%d0%bf%d0%b5%d0%bd%d0%b5-%d0%b7%d0%b0%d0%bc%d1%8a%d1%82%d0%b8-%d0%b2%d0%be%d0%b4%d0%b8%d1%82%d0%b5-%d0%b2/", "text": "Обилното снеготопене е замътило водите в язовир “Асеновец”, който е основният източник на питейна вода за Сливен. По тази причина от 8 март сутринта областният град се снабдява с питейна вода чрез помпите на река Тунджа – съобщиха от “В и К”. Замътването в язовирната чаша се получава от това, че притокът на снежни води е голям и не постъпва постепенно. Към момента в язовира навлизат от 4 до 6 кубика в секунда. Нивото му е достигнало над 21 млн.куб.м при капацитет от 28 млн.кубика. Опасност от преливане на язовира няма – заяви управителят на “ВиК” инж.Севдалин Рашев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Обилното снеготопене замъти водите в язовир “Асеновец”"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%83%d0%b4%d0%be%d1%81%d1%82%d0%be%d0%b2%d0%b5%d1%80%d0%b5%d0%bd%d0%b8%d1%8f-%d0%b7%d0%b0-%d1%80%d0%b0%d0%b6%d0%b4%d0%b0%d0%bd%d0%b5-%d0%b8/", "text": "Електронните услуги са начин както да облекчим гражданите и да им осигурим по-качествени и бързи услуги, така и най-голямата гаранция за борба с корупцията на ниво администрация. Стремим се да използваме всяка възможност за развитие на предоставяните услуги. Това каза кметът на София Йорданка Фандъкова в рамките на конференция “Е-управлението, услуги за гражданите”, която се провежда под патронажа на заместник-министър председателя Томислав Дончев. Столична община до този момент осигури връзка на местните данъчни служби и всеки гражданин може да плати данъците си по електронен път. През 2017 година около 4 млн. лева са постъпили чрез тази услуга и хората, които я ползват нарастват всяка година с около 10 процента. Преди няколко години Столична община въведе електронни услуги съгласно, които за 50 услуги могат да се подават он-лайн заявления. Фандъкова съобщи и за подготовката на пилотен проект, който ще обхване около 20 детски градини. Целта е да се облекчат родителите при записване на дете в детска градина да не носят удостоверенията за раждане и за настоящ адрес. Тази информация ще се получава служебно. Пилотният проект ще започне в около 20 детски градини в началото на следващата учебна година. Столичната община беше първата община, която отвори 27 информационни масива. През тази година предвиждаме отваряне на данните на още 23 масива, каза кметът Фандъкова. Това ще са масиви, свързани с Направление “Архитектура и градоустройство” и на Център за градска мобилност. Работим за създаване на връзка между различните регистри, посочи също столичният кмет. Първата такава възможност е предоставянето на необходимите при процедурите по Закона за обществени поръчки документ за наличие или отсъствие на данъчни задължения към НАП. Тази информацията се получава по служебен път. Радвам се, че електронните услуги са приоритет на правителството, защото без съвместните усилия на общините и държавата няма как да се справим. Работим изключително активно в работните групи на Държавната агенция за електронно управление, за да идентифицираме общински услуги, които се ползват от най-много хора, да бъдат включени в националната система, посочи още Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Фандъкова: Удостоверения за раждане и настоящ адрес ще се получават служебно в детските градини в София"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%bf%d0%b8%d1%82%d0%b0%d1%82-%d0%bc%d0%b0%d0%b3%d0%b8%d1%81%d1%82%d1%80%d0%b0%d1%82%d0%b8-%d0%ba%d0%b0%d0%ba%d0%b2%d0%be-%d0%b5-%d0%bd%d0%b5%d0%b8%d0%b7/", "text": "Драмата в Пловдив, при която лекар гръмна крадец, вълнува и учениците, стана ясно на открит урок в Районния съд в Добрич. Възпитаници на Професионалната гимназия по туризъм “Пейо Яворов” и Средно училище “Любен Каравелов” проявиха жив интерес към това докъде по закон стигат пределите на неизбежната самоотбрана. В разговор със съдия Любомир Генов младежите поискаха да научат още за какви престъпления може да се постанови доживотна присъда, какви са наказанията за притежание на наркотици и дали записите от видеонаблюдение се признават за доказателство в наказателния процес. Откритият урок е част от образователната програма “Съдебната власт – информиран избор и гражданско доверие. Отворени съдилища и прокуратури”, в която Районният съд в Добрич се включва за трети път. Доброволно и безвъзмездно 10 магистрати и съдебни служители ще изнесат лекции пред учениците за структурата и функциите на съдебната власт, за трафика на хора, за домашното насилие над деца и за последиците от хулигански прояви. Гимназистите ще участват и в симулативен процес по гражданско дело, а на финала знанията им ще бъдат проверени чрез викторина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Ученици питат магистрати какво е неизбежна самоотбрана"}
{"url": "https://trud.bg/fibank-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b6%d0%b5%d0%bd%d0%b8%d1%82%d0%b5-%d0%b2-%d0%b1%d0%b8%d0%b7%d0%bd%d0%b5%d1%81%d0%b0-%d1%87%d1%80%d0%b5%d0%b7-%d0%bd%d0%be%d0%b2%d0%b0%d1%82/", "text": "Fibank подкрепя жените в бизнеса чрез новата си програма Smart lady, с която дамите работодатели ще могат да се възползват от широка гама от кредитни продукти на преференциални и гъвкави условия, както и ниски цени и такси по кредити. Банката предвижда и дълъг срок на изплащане до 15 години за инвестиционни кредити и до 5 години за оборотни средства. Програмата е преминала през дълги проучвания, разговори с експерти и бизнес дами. Тя е продължение на линията за кредитни карти First Lady, която Първа инвестиционна банка и Diners Club разработиха преди време. Партньор на Fibank по програмата Smart Lady са MasterCard и Съюз произведено в България. „Чрез програмата Smart Lady искаме да утвърдим банката като успешен бизнес партньор на всяка дама“, заяви Севдалина Василева, изпълнителен директор на Fibank. Освен възможностите за кредитиране, банката предлага на жените работодатели редица други финансови и нефинансови решения, като например консултация и помощ при кандидатстване по европейски програми. Привилегиите, които програмата ще донесе на дамите, са спестовна сметка с нарастваща доходност за бъдещето на децата, безплатна дебитна карта за тийнейжърите, а също така и включена застраховка при рак на гърдата, отстъпки при покупки в над 400 търговски обекта, както и достъп до ВИП салони на летищата. Банката предвижда редица конференции, обучения и семинари, където жените с бизнес ще могат да обменят опит и да получат професионални съвети за своя бизнес. А от септември 2018 г. ще бъде пусната електронна платформа, чрез която дамите ще могат да се обучават и информират. Fibank е предвидила и възможност за цялостно обслужване на фирмата, коeто да включва и допълнително здравно осигуряване за достъп до качествени здравни услуги и профилактика, като бременните ще мога да избират, дори, своя екип, който да отговаря за тяхната бременност. По време на майчинството си дамите ще получат възможността да намалят месечните си вноски до 75% в период от 15 месеца. През това време банката няма да изисква вноска по главицата на използвания кредит.", "date": "2018.03.08", "title": " Fibank подкрепя жените в бизнеса чрез новата програма Smart lady"}
{"url": "https://trud.bg/%d0%b5%d0%bc%d0%b8%d1%80%d1%8a%d1%82-%d0%bd%d0%b0-%d0%ba%d0%b0%d1%82%d0%b0%d1%80-%d0%ba%d1%8a%d0%bc-%d0%b1%d0%be%d1%80%d0%b8%d1%81%d0%be%d0%b2-%d0%b2%d0%b5%d1%87%d0%b5-%d0%bd%d0%b5-%d0%b1%d0%b8%d0%b2/", "text": "Министър-председателят Бойко Борисов се срещна с емира на държавата Катар Шейх Тамим бин Хамад Ал-Тани, който е на държавно посещение в България. Фокус на разговорите беше поставен върху възможностите за повече инвестиции от Катар в България, както и инфраструктурните проекти за свързаност на Балканите и Европейския съюз, съобщиха от правителствената информационна служба. Премиерът Борисов запозна емира на Катар с картата на транспортните коридори №4, №8, №9 и №10 и го информира за срещите със Световната банка, Европейската банка за възстановяване и развитие и Европейската инвестиционна банка. Той допълни, че между България и Катар вече е имало няколко добри за бизнеса и свързаността сделки, но е дошло времето двете страни да си поставят по-амбициозни задачи в сферата на инвестициите. Емирът на Катар Шейх Тамим бин Хамад Ал-Тани поздрави премиера Борисов за председателството на ЕС и изрази увереност, че то ще бъде успешно. „Договорихме се, че вече не бива да губим време в говорене, трябва да работим. Затова обсъдихме няколко стъпки за сближаването между нашите две страни и по-конкретно в сферата на инвестициите“, каза емирът на Катар. По време на срещата на специална церемония бяха подписани и три меморандума за сътрудничество в областта на енергетиката, образованието и младежта и спорта. В сферата на енергетиката Шейх Мухаммад бин Абдулрахман Ал Тани – вицепремиер и министър на външните работи на Катар и министърът на енергетиката Теменужка Петкова подписаха меморандум, който позволява двете страни да си сътрудничат при изграждането на нова инфраструктура за доставки на втечнен или компресиран природен газ от Катар за страната ни и региона на Югоизточна Европа. България и Катар ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди. Те ще разгледат конкретни варианти за съвместни дейности, включително чрез създаване на смесена компания или други механизми. Министърът на младежта и спорта Красен Кралев и министърът на културата и спорта на Катар Салах Бин Ганим Ал Али подписаха Меморандум за разбирателство, който цели насърчаването на развитието на програми за младежки и спортен обмен, координиране на позиции и мнения по време на световни и международни форуми, свързани с младежкия сектор, обмен на информация и предложения въз основа на интересите на младежките центрове и спортните федерации в България и в Катар. В сферата на висшето образование ректорът на Софийския университет „Св. Климент Охридски“ проф. дфн Анастас Герджиков и президентът на Катарския университет д-р Хасан Рашед Ал-Дерхам подписаха меморандум за сътрудничество с цел установяване на ефективни академични отношения и културни връзки. Документът предвижда двете институции да съдействат за обучението и развитието на академичния състав, както и в обмена на знания и опит и осъществяване на съвместна дейност в различните сфери на науката и образованието. Двамата лидери приветстваха подписването на документите, а емирът Шейх Тамим бин Хамад Ал-Тани използва случая да покани българския премиер Бойко Борисов на посещение в Катар и благодари за сърдечното посрещане в Министерския съвет.", "date": "2018.03.08", "title": " Емирът на Катар към Борисов: Вече не бива да губим време в говорене, трябва да работим"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%bc%d1%8a%d0%b6%d0%b5-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b7%d0%b0-%d0%b8%d0%b7%d0%b2%d1%8a%d1%80%d1%88%d0%b5%d0%bd/", "text": "След получени сигнали за извършени кражби на кабели от фирми и кражби от частни домове, било предприето разследване. Вчера, след планирани действия, служители на сектор “Противодействие на криминалната престъпност” в областната дирекция и колегите им от Първо РУ предприели претърсване в къща в с.Загоре, обитавана от четирима мъже – на 44, 26, 25 и 24 години, съобщи МВР. В хода на претърсването от адреса са намерени и иззети голямо количество обгорели медни проводници, метални обшивки и изолации от медни и алуминиеви проводници, акумулатор, пробивна машина, два ъглошлайфа, медна пръскачка, подвижна лампа с 20 метра кабел, дрелка, включително и 32 замразени пилета. Установено било, че всичко това било откраднато от фирми в Стара Загора и от частен дом в с. Загоре. В рамките на проведените действия са задържани и други двама мъже – на 41 и на 53 години, от Загоре, за които е изяснено, че са съпричастни към престъпната дейност. По случая са образувани досъдебни производства за извършени престъпления по чл.195 от НК. Шестимата задържани остават в ареста за срок до 24 часа. Работата по доказване на цялостната им престъпна дейност продължава под наблюдението на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Шестима мъже са задържани за извършени от тях кражби"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d0%bd%d0%b8-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b0%d0%b2%d0%b0-%d0%b7%d0%b0-%d0%bd%d0%b5%d1%81%d1%8a%d0%b2%d0%bc%d0%b5%d1%81/", "text": "Европейската комисия ще изпрати официални уведомителни писма на България с искане да приведе разпоредбите си за данъка върху добавената стойност (ДДС) в съответствие с правото на ЕС. Това съобщиха от  . Единият от случаите е свързан с факта, че понастоящем малките дружества, търгуващи с горива, са задължени да плащат авансово прекомерно високи суми, за да гарантират, че могат да платят дължимото от тях ДДС. За големите дружества е достатъчно само да внесат гаранция в размер, равен на дължимото по сделките им ДДС. Комисията смята, че националното законодателство не е съвместимо с нормите на ЕС и със свободата на стопанска инициатива. Отделно от това България се приканва да промени правилата си за начисляване на дължимия ДДС в случаите когато стопански активи се използват за частни или нестопански цели и когато стопански активи се прехвърлят в друга държава членка. Ако България не предприеме действия по тези две искания в следващите два месеца, Комисията може да изпрати мотивирано становище на българските органи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Брюксел ни предупреждава за несъвместимост на Закона за ДДС"}
{"url": "https://trud.bg/%d0%bc%d0%be%d1%81%d0%b2-%d1%8f%d0%b7%d0%be%d0%b2%d0%b8%d1%80-%d1%82%d0%b8%d1%87%d0%b0-%d0%bf%d1%80%d0%b5%d0%bb%d0%b8%d0%b2%d0%b0-%d1%81-2-%d0%ba%d1%83%d0%b1%d0%b8%d1%87%d0%bd%d0%b8/", "text": "Опасност от наводнения няма, сочи състоянието на наблюдаваните от Министерството на околната среда и водите комплексни и значими язовири. Регистрираното преливане на язовир „Тича“ в момента е 2 м3/сек. Притокът към язовира за последното денонощие е намалял, а преливните количества към момента не представляват опасност за населението и инфраструктурата по поречието на реката след язовирната стена. Изпусканите през основните изпускатели количества, както и тези, преливащи през преливните съоръжения, не създават потенциално опасни ситуации за населението. Коритата на реките след язовирните стени са в добро състояние и проводимостта им е осигурена. Отговорните институции са предприели превантивни действия и са създали организация и координация за недопускане на потенциален риск от наводнения поради възникналата хидрометеорологична обстановка в страната, вследствие обилния снеговалеж, покачването на температурите и снеготопенето. Съгласно Закона за водите, комплексните и значими язовири са 53. Сумата от наличните в тях завирени обеми към 8 март 2018 г. е 4806,5 млн. кубични метра и представлява 74,1% от сумата на общите им обеми. Според основното им предназначение наличните в тях завирени обеми са както следва: · питейно-битово водоснабдяване – 88,5 % от общия им обем · напояване – 60,5 % от общия им обем · енергетика – 81,5 % от общия им обем Наличните завирени обеми в язовирите с трансгранично влияние: Язовир „Кърджали“ – 477,611 млн. м3, което е 96,1% от общия му обем Язовир „Студен кладенец“ – 352,902 млн. м3, което е 91,0 % от общия му обем Язовир „Ивайловград“ – 120,531 млн. м3, което е 76,9 % от общия му обем. Язовир „Копринка“ – 61,739 млн. м3, което е 43,4 % от общия му обем Язовир „Жребчево“ – 176,716 млн. м3, което е 44,2 % от общия му обем. Със запълване над 90 % към 8 март са следните комплексни и значими язовири: „Йовковци“, „Среченска бара“, „Тича“, „Камчия“, „Ясна поляна“, „Ахелой“, „Мандра“, „Въча“, „Кричим“, „Боровица“, „Кърджали“, „Студен кладенец“, „Розов кладенец“ и „Пчелина“. Чрез месечен график са предписани определени обеми на 21 язовира, които да не се надвишават, с цел плавно и контролирано изпускане на водни маси за осигуряване на свободен обем в тях. Експлоатационните дружества са предприели мерки за изпълнение на условията, поставени в графика. Намаляването на обема се извършва чрез увеличена работа на ВЕЦ и/или контролирано изпускане през основен изпускател, като предвид предстоящия летен сезон и нуждите на населението от питейна вода, ще бъде гарантирано водоснабдяването. За осигуряване на свободен обем контролирано се изпускат язовирите: „Йовковци“, „Ястребино“, „Бели Лом“, „Тича“, „Съединение“, „Георги Трайков“, „Порой“, „Ахелой“, „Ясна поляна“, „Малко Шарково“ и „Тракиец“. През преливните съоръжения преливат язовирите: „Йовковци“, „Камчия“, „Ясна поляна“, „Боровица“, „Тича“ и „Пчелина“. При язовирите „Боровица“ и „Пчелина“, преливните количества и притока за последното денонощие се запазват в границите на тези от предишното денонощие, като не са регистрирани проблеми при преливането. Притокът към язовирите „Ясна поляна“ и „Йовковци“ намалява. При язовир „Камчия“ се регистрира покачване на притока и преливното водно количество. Преливането на язовира към момента не създава предпоставки за вредно въздействие на водите. Коритото на реката след язовирната стена е с осигурена проводимост, като язовир „Георги Трайков“ разполага със свободен обем и се изпуска към момента контролирано, с цел поемане на количествата от язовир „Камчия“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " МОСВ: Язовир „Тича“ прелива с 2 кубични метра в секунда\t\t\t"}
{"url": "https://trud.bg/%d0%bc%d0%be%d0%bd%d0%b8%d0%ba%d0%b0-%d1%81%d1%82%d0%b0%d0%bd%d0%b8%d1%88%d0%b5%d0%b2%d0%b0-%d0%be%d0%bf%d0%b8%d1%82%d1%8a%d1%82-%d0%b4%d0%b0-%d0%b1%d1%8a%d0%b4%d0%b0-%d0%b7%d0%b0%d0%bc%d0%b5%d1%81/", "text": "“Нито аз лично, нито „Актив Груп“ като агенция имаме нещо общо с ПР-обслужването на г-жа Върбакова или притежаваната от нея компания. А опитът да бъда замесена с фирма „Инерком“ категорично е фалшива новина.” Това отговори в своя позиция Моника Станишева на информацията на в. “Капитал”,  . “Добре известно е, че всеки човек с по-висока компютърна грамотност може да промени мета данните на документите във всеки файл”, посочва Станишева.    Като човек с повече от 20-годишен опит в журналистиката и във връзките с обществеността, не съм и подозирала, че технологията на черния ПР ще достигне до такова дъно в стремежа на някои политически сили да се разтоварят от огромното гражданско напрежение. Късно снощи уважаваният от мен вестник „Капитал“ публикува информация, в която замесва моето име и името на компанията, която управлявам – „Актив Груп“, с “Инерком България” и сделката с ЧЕЗ. Длъжна съм категорично да заявя, че нито аз лично, нито „Актив Груп“ като агенция имаме нещо общо с ПР-обслужването на г-жа Върбакова или притежаваната от нея компания. А опитът да бъда замесена с фирма „Инерком“ категорично е фалшива новина. Добре известно е, че всеки човек с по-висока компютърна грамотност може да промени мета данните на документите във всеки файл. Учудващо е, че една политическа сила, която претендира да бъде сериозна, може да използва медийни спекулации, неосновани на факти, за своя политическа декларация. Категорично заявявам, че няма да позволя името ми да бъде замесвано в подобни нелепи сценарии и че всеки, който разпространява неверни твърдения за мен, ще трябва да ги докаже в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Моника Станишева: Опитът да бъда замесена с „Инерком“ е фалшива новина\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%ba%d1%83%d0%bf%d1%83%d0%b2%d0%b0-%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba%d0%b8-%d1%88%d0%ba%d0%b0%d1%84%d1%87%d0%b5%d1%82/", "text": "Държавата ще отдели близо 3 милиона лева за закупуването на ученически шкафчета за 200 000 деца в основните училища. Това информира министърът на образованието и науката Красимир Велчев в писмен отговор на депутатски въпрос относно предприетите от МОН мерки за олекотяване на ученическите раници. Издателствата вече имат възможност да отпечатват учебниците на т.нар. обемна хартия, която е олекотена, припомня министърът. Мярката е заложена с промени в наредбата за познавателните книжки, учебниците и учебните помагала, публикувани за обществено обсъждане на сайта на МОН. Учебниците от I до VII клас, които са с обем над 18 печатни коли, ще се отпечатват на две части. Това обаче ще бъде възможно след като изтече съответния тригодишен период за безвъзмездно ползване. Държавата ще отпусне допълнителни средства за електронни варианти на учебниците, достъпът до които ще става през специализиран портал в интернет. Учебното съдържание в него ще бъде публикувано до края на месец април. Предвижда се поставянето на ученически шкафчета с пари от бюджета по националната програма “Осигуряване на съвременна образователна среда”.  Шкафчета ще бъдат закупени за 200 000 ученици от първи до седми клас в държавни и общински училища. В тях децата ще съхраняват учебниците, помагалата и всички необходими за учебния процес вещи, за да не ги носят със себе си в къщи. Класираните училища трябва да закупят шкафчетата до 15 септември, като за целта ще бъдат отпуснати 2 900 000 лева.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Държавата купува ученически шкафчета за близо 3 млн. лева\t\t\t"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%be%d1%81%d0%bc%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b5-%d1%81-%d0%b1%d0%be%d0%bb%d0%bd%d0%b8-%d0%b1%d1%8a%d0%b1%d1%80%d0%b5%d1%86%d0%b8/", "text": "Всеки осми българин е с болни бъбреци, като проблемът засяга по-често мъжете. Това съобщиха нефролози от варненската УМБАЛ “Св. Марина” на семинар, посветен на Световния бъбречен ден. Най-голям риск има за диабетиците, пациентите със сърдечно-съдови заболявания, хипертониците, затлъстелите и страдащите от подагра, обясни доц. Светла Стайкова, началник на клиниката по диализа. Тъй като “бъбреците мълчат” и липсва изявена ранна симптоматика, често увреждането им се установява късно, предупреди проф. Валентина Маджова, управител на ДКЦ “Св. Марина”. Направено преди 2 г. в центъра изследване показало, че 15% от хората без никакви оплаквания имат повишен креатинин, което е белег за хронично бъбречно заболяване. Затова е важно всеки да отдели време за един профилактичен преглед годишно, особено ако има фамилна обремененост или е в някоя от рисковите групи, призоваха специалистите. Държавата е поела ангажимент за децата, като от 5 г. финансира скринингова програма за бебета на 6 месеца, поясни детският нефролог проф. Димитричка Близнакова. Според нея уврежданията на бъбреците в ранна възраст се увеличават, но вродените аномалии на отделителната система се засичат още в утробата на майката чрез безвредно ултразвуково изследване. Така специалистите могат да поставят диагноза на плода и да започнат лечение веднага след раждането. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Всеки осми българин е с болни бъбреци\t\t\t"}
{"url": "https://trud.bg/%d0%b1%d1%8a%d1%82%d1%8a%d0%bd-%d1%81%d1%82%d0%b0%d0%b2%d0%b0-%d0%ba%d0%b0%d0%bf%d0%b8%d1%82%d0%b0%d0%bd-%d0%bd%d0%b0-honda/", "text": "Световният шампион във „Формула 1” за 2009 г. Дженсън Бътън е „капитанът” на новосформирания дриймтим на Honda за акция по чупене на рекорди, наречена Time Atack 2018. Английският пилот предвожда респектираща селекция от майстори на високите скорости, които ще атакуват с новия модел Civic Type R най-добрите времена на култови европейски писти. За тази задача в отбора на Honda са включени състезателите от световния шампионат за туристически автомобили Тиаго Монтейро (Португалия) и Естебан Гериери (Аржентина), както и белгиецът Бертран Багет, който заедно с Бътън кара Honda NSX в сериите Super GT. Четиримата „самураи” на японската марка имат задачата да направят най-бързите обиколки със сериен автомобил с предно предаване на пистите в Силвърстоун (Великобритания), Спа (Белгия), Ещорил (Португалия) и др. Същата акция Honda предприе и през 2016 г. с предишния Civic Type R. Новият модел Type R претендира за най-доброто представяне в сегмента на компактните хечбеци с предни задвижващи колела – както на писти, така и по масови пътища. Автомобилът има лек и здрав корпус, нисък център на тежестта и ювелирна система на окачването, която улеснява бързото движение в завои. Бензиновият турбо двигател с обем 2,0 л развива върхова мощност от 320 конски сили при 6500 оборота и въртящ момент от 400 Nm в диапазона от 2500 до 4500 оборота. Максималната скорост е 272 км/ч, а ускорението от 0 до 100 км/ч отнема 5,6 секунди.  През април 2017 г. новият Type R стана най-бързата серийна кола с предно предаване на митичната северна отсечка на пистата Нюрбургринг.", "date": "2018.03.08", "title": " Бътън става „капитан” на Honda\t\t\t"}
{"url": "https://trud.bg/%d0%b1%d0%b0%d1%89%d0%b0-%d0%bc%d0%b0%d0%b9%d0%ba%d0%b0-%d0%b8-%d0%b4%d0%b2%d0%b5%d1%82%d0%b5-%d0%b8%d0%bc-%d0%b4%d0%b5%d1%86%d0%b0-%d0%b8%d0%b7%d0%b3%d0%be%d1%80%d1%8f%d1%85%d0%b0-%d0%b6%d0%b8%d0%b2/", "text": ". Бензинова резачка за дърва, оставена до печка с твърдо гориво, избухнала в къща в града. “Бомбата” подпалила чудовищния пожар около 22 часа в сряда, който умъртвил на място баща и двете му деца – Мария и Мильо. Майката е починала от изгарянията си по-късно в болницата, в 12 часа по обед в четвъртък. Другите две деца на семейството – Коста и Янко са в Клиниката по изгаряния във Варна. Коста е в много тежко състояние, с 88 процента изгаряния. Трагедията е станала в дома им на ул. “Захари Стоянов” номер 11, в сърцето на ромската махала. Мъжът Антон Йорданов бил дървосекач, 34-годишен, и живеел на семейни начала с 38-годишната Ана. В къщата били и четирите им деца. Всички спели, когато се случило нещастието. Антон бил изпепелен от стихията, заедно с 6-годишно момиченце и 12-годишно момченце. Другите две деца – Коста на 11, и Янко на 8 години, са откарани в Клиниката по изгаряния във Варна с опасност за живота, заедно с майката, която е починала. Къщата била масивна, от тухли, въпреки това изгоряла много бързо. Останали са само стените. “Антон и Ана се събраха отдавна. Две от децата май са нейни, но той си ги гледаше всички като свои. Живееха си сговорно. Той ходеше в гората да сече дърва и скърпваха двата края. При тях не сме чули скандали, все се водеха заедно”, разказаха комшии на семейството. Като лумнал пожарът, всички съседи наоколо дружно излезли да гасят кой с каквото може. По думите им пожарната не дошла бързо и нямала достатъчно вода. Затова те се втурнали да помагат с кофи и легени. Резачката била пълна с бензин. Антон я подготвил за хубаво време, което чакал тия дни, за да излезе на работа. Според съседите, той се опитвал да спаси спящите си деца и жена, но силите не му стигнали. Съвсем наскоро в бургаското село Брястовец лумна пожар, причинен от маслен радиатор. Спящите вътре майка и син като по чудо се спасиха, а къщата също стана на пепел, стърчаха само стените й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Почина и майката, пострадала при пожар в Средец\t\t\t"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d0%bd%d0%b0%d0%bc%d0%b5%d1%81%d0%b0%d1%82%d0%b0-%d0%bd%d0%b0-%d1%81%d0%b0%d1%89-%d0%b2%d1%8a%d0%b2-%d0%b2%d1%8a%d1%82%d1%80%d0%b5%d1%88%d0%bd%d0%b8%d1%82%d0%b5/", "text": "Русия смята намесата на САЩ във вътрешните работи на страните за неоимперски подход, а Москва никога неби се занимавала с подобни неща. Това заяви в четвъртък министърът на външните работи на Русия Сергей Лавров след преговорите с президента на Зимбабве Емерсън Мнангагуа, предава ТАСС. „Ние никога не се бъркаме във вътрешните работи на страните, независимо от това, че от Вашингтон и редица други западни столици ежедневно се твърди обратното“, заяви Лавров. „И то при положение, че не могат да представят нито един факт“. „Неотдавна в The New York Times бе публикуван голям материал, който описва историята в течение на много десетилетия за намесите на САЩ в провеждането на избори и като цяло във вътрешните работи на десетки и десетки страни“, обърна внимание руският дипломат.  Според думите на Лавров, когато тази тема е започнала да се обсъжда в американските медии, той е чул „поразителни твърдения за това, че американците действително правят това, „но го правим за доброто на тези страни, за които става въпрос, защото чрез своята намеса, ние носим свобода и демокрация“. „Ние не споделяме подобна философия. Смятам., че подобни подходи са абсолютно неоимперски“, подчерта руският външен министър. „Ние никога няма да се занимаваме с нещо подобно“. „Народът на Зимбабве, както и народът на всяка друга страна, трябва да решава сам своята съдба“, заяви Лавров.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Лавров: Намесата на САЩ във вътрешните работи на страните е неоимперски подход"}
{"url": "https://trud.bg/%d0%bc%d0%be%d0%bd-%d0%be%d1%82%d0%b4%d0%b5%d0%bb%d1%8f-450-%d1%85%d0%b8%d0%bb-%d0%bb%d0%b5%d0%b2%d0%b0-%d0%b7%d0%b0-%d0%b2%d1%80%d1%8a%d1%89%d0%b0%d0%bd%d0%b5-%d0%bd%d0%b0-%d0%b4%d0%b5%d1%86%d0%b0/", "text": "Министерството на образованието и науката разработи проекти на 13 национални програми за развитие на образованието през 2018 година. Три от тях са нови – „Заедно за всяко дете“, „С грижа за всеки ученик“ и „Оптимизиране на вътрешната структура на персонала в институциите от системата на предучилищното и училищното образование“. Предвижда се близо 64 милиона лева да бъдат отпуснати за дофинансиране на предучилищното и училищното образование през 2018 г., съобщиха от МОН. По програма „Заедно за всяко дете“ с бюджет 450 хил. лева ще се подпомагат екипи, които работят по обхващане и задържане на деца и ученици в образователната система. Програма „С грижа за всеки ученик“ предвижда 2 млн. лева да бъдат отпуснати за възнаграждения на учителите, които работят допълнително с ученици, срещащи трудности в обучението. Програмата „Оптимизиране на вътрешната структура на персонала в институциите от системата на предучилищното и училищното образование“ с бюджет от 28 млн. лева осигурява изплащане на обезщетения при оптимизиране на структурата на персонала в детски градини и училища. Разширява се обхватът на програма „Осигуряване на съвременна образователна среда“, с бюджет 9,23 млн. лева, в която са разработени три нови модула. 100 хил. лева са предвидени за посещения на музеи. 1,7 млн. лева – за оценяване и одобряване на проекти на познавателни книжки, учебници и учебни комплекти, и 2,9 млн. лева – за осигуряване на ученически шкафчета, в които учениците да държат учебници и помагала, с цел олекотяване на раниците. Ще продължи и финансирането по десетте национални програми, действали досега.  Сред тях са „Система за национално стандартизирано външно оценяване“, „Ученически олимпиади и състезания“, „Развитие на системата на предучилищното образование“, „Обучение за ИТ кариера“, „Информационни и комуникационни технологии (ИКТ) в системата на предучилищното и училищното образование“, „Квалификация”, „Създаване на достъпна архитектурна среда и сигурност в училище“, „Роден език и култура зад граница” и „Без свободен час“. Със средствата по националните програми ще се осигуряват съвременни информационни и комуникационни технологии и ще внедряват иновативни методи на обучение. Предвидени са и средства за оборудване на лаборатории, модернизиране на професионалното образование и осигуряване на целодневно обучение на учениците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " МОН отделя 450 хил. лева за връщане на деца в училище"}
{"url": "https://trud.bg/%d0%b0%d1%82%d1%80%d0%b0%d0%ba%d1%82%d0%b8%d0%b2%d0%b5%d0%bd-%d0%b1%d1%80%d0%b5%d0%b9%d0%ba-%d0%b4%d0%b5%d0%bd%d1%81-%d1%82%d1%83%d1%80%d0%bd%d0%b8%d1%80-%d1%89%d0%b5-%d1%81%d0%b5-%d0%bf%d1%80%d0%be/", "text": "Младежки културен център – Бургас, брейк клуб “Black Style” и инициативата “Бургас харесва младите” организират Национален брейк денс турнир, наречен “BATTLE TIME”. Той ще се проведе на 17 март, съобщиха от общината. “BATTLE TIME” иска да подкрепи развитието на този вид танц и култура у нас. Турнирът е разделен в две категории – едната е за групи или отбори от 5 до 8 деца на възраст до 16 години, втората е за момичета и жени над 16 години. Брейк надпреварата ще бъде разделена на два етапа. Първият е battle квалификации, което значи люти брейк битки между отделните участници. Този етап ще се проведе при закрити врати в Младежки културен център, с начало 12:00 ч. в събота, 17 март. Вторият етап – Show (до 5 минути на отбор), ще е насочен към широката публика. Той ще представи съвкупност от хореографиите на всички групи и индивидуални изпълнители момичета, както и финалните битки от предишния етап. Шоуто е с начален час 19:00, мястото е зрителната зала на Културен дом на нефтохимика. Входът е 3 лв., а билети ще се продават в касата на НХК от 12.03.2018 г. Жури на състезанието ще са световноизвестни съдии от Холандия, Франция и България, а именно: – Пауло Нунес – Холандия (Paulo Nunes – Holland); – Валентина Нагата – Рамос – Франция (Valentine Nagata – Ramos – France); – Петър Атанасов – България. Събитието е подкрепено от радио “MIXX”, радио 1, радио “Power FM”, БНР, общинско радио “Гласът на Бургас”, вода “Аква Нова” и е първото от много години насам подобно състезание в град Бургас. За повече информация можете да се обърнете към екипа на Младежки културен център – mkc_bs@abv.bg, тел.: 056/906524, или към брейк клуб “Black Style” – Мари Славова – battletimeburgas@gmail.com.", "date": "2018.03.08", "title": " Атрактивен брейк денс турнир ще се проведе на 17 март в Бургас"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%82%d1%80%d1%8a%d0%b3%d0%b2%d0%b0%d0%bc-%d0%bd%d0%b0-%d0%b2%d0%be%d0%b9%d0%bd%d0%b0/", "text": "Григор Димитров е решен да постигне нещо повече в пика на кариерата си. Родният тенис ас е готов да „тръгне на война“ преди първия турнир от сериите „Мастърс“ за годината – надпреварата в Индиън Уелс (САЩ). „Най-после тялото ми започна да влиза в час и затова съм по-постоянен – призна Григор. – Не бих казал, че искам да съм в мир със себе си. Аз съм само на 26 години и отивам на война. В момента съм в състояние да направя повече от това – на корта и извън него. Когато играя, искам да се представя максимално добре, същото е и във фитнеса. Обичам напрежението, когато резултатът е 5:5 или 30/30. Дайте ми повече такива моменти…“ Григор обясни и порасналата си страст към забавленията извън корта. „Едно от нещата, които научих миналата година, е как да почивам – добави Димитров. – Все още не съм много добър в тази работа, но напредвам.“ Българинът ще участва и в надпреварата на двойки на първия турнир от сериите Мастърс за годината. Той ще се обедини в тандем с Хуан Мартин дел Потро (Аржентина) в преследване на нововъведения бонус от 1 милион долара, който ще получи тенисист, взел титлите и на сингъл, и на двойки. Първите им съперници пък са испанците Фелисиано Лопес и Марк Лопес.", "date": "2018.03.08", "title": " Григор: Тръгвам на война"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b4%d0%b5%d0%bf%d1%83%d1%82%d0%b0%d1%82%d0%b8-%d1%81%d0%b5-%d1%81%d0%b1%d0%b8%d1%85%d0%b0-%d0%b7%d0%b0%d1%80%d0%b0%d0%b4%d0%b8-%d0%be%d0%bf%d0%b5%d1%80%d0%b0/", "text": "Депутати от управляващата в Турция „Партия на справедливостта и развитието“ (ПСР) и от защитаващата правата на кюрдите „Народнодемократична партия“ (НДП) си размениха удари по време на заседание на парламента късно в сряда, по време на дебати за провежданата от турската армия операция в северозападния сирийския район Африн, пише турското издание Hurryiet. Сбиването се случи, след като депутатът от НДП Махмут Тогрул цитира доклад на „Амнести интърнешънъл“ за жертвите сред мирното население в резултат от операцията и призова за спирането й. „С продължаването на операцията, жертвите сред мирното население се увеличават“, заяви Торгул. Впоследствие, няколко депутати от ПСР обвиниха Тогрул, че е „говорител на Работническата партия на Кюрдистан (ПКК)“, а заместник-председателят на ПСР Лейла Шахим Уста даде началото на юмручния бой. Според думите на заместник-председателят на групата на НДП в парламент Филиз Керестециоглу, единственият пострадал след сбиването Торгул.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Турски депутати се сбиха заради операцията в Африн"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b8-%d0%b7%d0%b0-%d0%bf/", "text": "Областната дирекция на МВР във Велико Търново отчита много добри резултати по направлението “телефонни измами”, по което разкриваемостта за миналата година е близо 70%. От април миналата година до момента са задържани 15 ало измамници. “Специфичното в работата е, че разследващите не спират само до “мулето”, а задържат и всички по веригата лица, които са замесени в тази престъпна дейност”, заяви директорът на ОД на МВР в старата столица старши комисар Димитър Машов. Той обяви, че срещу извършителите освен за измами има образувани и досъдебни производства за пране на пари.  “Пари, получени по незаконен начин, а именно от телефонни измами, в последствие се легализират чрез друг вид законна дейност. Затова се проверява незаконно придобито имущество и се проследява как пари, придобити чрез телефонните измами се легализират”, поясни зам.главния секретар на МВР гл. комисар Георги Арабаджиев. Старши комисар Машов уточни още, че добрите резултати се дължат на отличното взаимодействие между ГД”Национална полиция” и всички дирекции на територията на които се извършват телефонни измами. “От началото на 2018 г. има регистрирани около 15 случая, направени са реализации на група лица на територията на цялата страна, като са задържани извършители от Горна Оряховица, от Павликени, от град Ветово, които се занимават с такъв вид дейност”, информира старши комисар Машов. Областната дирекция във Велико Търново регистрира успехи и по отношение на наркоразпространението и противодействието на контрабандата с акцизни стоки. На държавния бюджет за миналата година от заловени нарушители са спестени около 208 000 лева. Намаляват и престъпленията, извършвани от малолетни и непълнолетни, като това се дължи на широката превенция, която се извършва по механизма на взаимодействие между МВР, МОН и МТСП. Като процент са намалели и ПТП-та за отчетния период както и пътния травматизъм заради предприети мерки за контрол на пътя- ръст на издадените наказателни постановления и административни актове. От професионалното ръководство на МВР не пожелаха да коментират как върви разследването на убийството на великотърновския бизнесмен Петър Христов, но пък са категорични, че то ще бъде разкрито. Предприемачът бе показно разстрелян преди два месеца в центъра на София. “За убийството на Петър Христови има досъдебно производство. Има хора които работят по случая”, лаконично отсече гл. комисар Георги Арабаджиев. Той не пожела да съобщи има ли и какъв брой заподозрени има, както и какви са версиите по които се работи.  „Работи се по няколко версии. След като на този етап няма задържани, няма смисъл да коментирам”, добави гл.комисар Арабаджиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Разследват телефонни измамници и за пране на пари плячкосани от старци"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bf%d1%8a%d1%82%d1%8f-%d0%bf%d0%b5/", "text": "Двама души загинаха в катастрофа на пътя Перник – Брезник. Това съобщиха “ “, позовавайки на информация от МВР. Сигналът за инцидента е подаден в 14:00 ч. Сблъсъкът е бил между камион и лек автомобил. Жертвите са се возели в колата. Движението след квартал „Радина чешма” се осъществява двупосочно в една лента и се регулира от „Пърна полиция”. Причините за инцидента все още не са ясни.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Двама загинали в катастрофа на пътя Перник – Брезник"}
{"url": "https://trud.bg/%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%bd%d0%b0-%d1%87%d0%b5%d0%b7-%d1%81%d1%82%d0%b8%d0%b3%d0%bd%d0%b0-%d0%b8-%d0%b4%d0%be-%d1%87%d0%b5%d1%88%d0%ba%d0%b8%d1%8f-%d0%bf%d1%80%d0%b5%d0%b7/", "text": "На 7 март 2018 г. президентът на република Чехия Милош Земан по свое желание се е срещнал с Даниел Бенеш, главен изпълнителен директор на ЧЕЗ в Пражкия замък. Това съобщават  , без да дават повече подробности. Говорител на президента, цитиран от БНР, е съобщил, че темата на разговора е продажбата на активите на ЧЕЗ в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Сделката на ЧЕЗ стигна и до чешкия президент Милош Земан\t\t\t"}
{"url": "https://trud.bg/%d0%b4%d1%8a%d1%89%d0%b5%d1%80%d1%8f%d1%82%d0%b0-%d0%bd%d0%b0-%d0%b8%d0%b2%d0%b0-%d0%b5%d0%ba%d0%b8%d0%bc%d0%be%d0%b2%d0%b0-%d0%b4%d0%b0%d1%80%d0%b0-%d0%b2%d0%bb%d0%b8%d0%b7%d0%b0-%d0%b2-%d0%b3/", "text": "Младата изпълнителка Дара Екимова, дъщеря на Ива Екимова и покойния Дими от „Сленг“, е един от участниците, които ще изпробват вокалния си талант в четвърти епизод на „Гласът на България“. В изданието на шоуто в неделя зрителите ще видят няколко българи, израснали в чужбина, както и чужденци, които идват у нас, за да станат част от „Гласът на България“. Млад мъж със смесени корени – наполовина французин, наполовина испанец, възпитан в ромско семейство, ще се качи на сцената в опит да впечатли журито с класиката Je t’aime. Сцената на шоуто ще бъде завладяна и от редица класически и рок изпълнения, възприемани за по-скоро мъжки песни ще бъдат изпяти от жени, а един млад кандидат за слава ще се опита да впечатли журито с хардрок версия на попфолк хита на Милко Калайджиев „За да те забравя“. Със запълването на отборите в „Гласът на България“ страстите сред треньорите се разгорещяват и емоциите взимат връх. Историята на едно 20-годишно момиче, което не получава подкрепа от баща си, ще върне Поли Генова назад в годините, когато собствените й родители са били разколебани дали да поощрят мечтата й да се занимава с музика. Поли ще си спомни безценната подкрепа на своята баба, която напуска работата си, за да има време да я води на уроци по пеене. „Аз съм това, което съм, благодарение на баба ми. Много е важно някой да те подкрепя“, разказва Поли със сълзи в очите. Минути след това емоциите взимат връх и тя решава да напусне сцената на шоуто.", "date": "2018.03.08", "title": " Дъщерята на Ива Екимова – Дара влиза в “Гласът на България”\t\t\t"}
{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%bf%d1%80%d0%b5%d0%b2%d0%b7%d0%b5-%d0%b5%d0%b4%d0%b8%d0%bd-%d0%be%d1%82-%d0%bd%d0%b0%d0%b9-%d0%b3%d0%be%d0%bb%d0%b5/", "text": "Турската армия и нейните съюзници от „Свободната сирийска армия“ са поели контрола над един от най-големите градове в сирийския район Африн–Джандарис, в четвъртък, предава Reuters, като се позовава на информация от турските медии. Турските формирования са изтласкали сирийските кюрдски „Отряди за народна самоотбрана“ от центъра на Джандарис в четвъртък, след като са превзели възвишение, доминиращо града в сряда, като от турските медии уточняват, че операциите по зачистка на района продължават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Турската армия превзе един от най-големите градове в сирийския район Африн"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d0%b0%d0%bd%d0%ba%d0%b0%d1%80%d0%b0-%d0%bf%d0%bb%d0%b0%d0%bd%d0%b8%d1%80%d0%b0-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%b0-%d0%be/", "text": "Анкара планира заедно с Багдад трансгранична операция в Ирак срещу поставената извън закона Кюрдската работническа партия (ПКК), заяви външният министър Мевлют Чавушоглу, предаде Си ен Ен Тюрк. „Дори и операцията в Африн да не е завършила, имаме капацитета да водим едновременно двете операции“, каза той Операцията в Ирак може да започне, след като в Ирак през май се проведат парламентарните избори, заяви Чавушоглу. Дипломат №1 на Анкара допусна, че до май операцията на турската армия в сирийския район Африн може вече да е приключила.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Чавушоглу: Анкара планира съвместна операция с Багдад срещу Кюрдската работническа партия в Ирак"}
{"url": "https://trud.bg/%d0%bc%d0%b8%d1%82%d1%80%d0%b5%d0%b2-%d0%bf%d0%be%d0%b4-%d0%b2%d1%8a%d0%bf%d1%80%d0%be%d1%81-%d0%b7%d0%b0-%d0%b1%d0%be%d0%bb%d1%8f%d1%80%d0%b8%d1%82%d0%b5/", "text": "Божидар Митрев, капитанът на „Левски“, е под въпрос за предстоящия мач с „Етър“ в неделя. Стражът лекува контузия, която го извади от състава и за срещата с „Черно море“, спечелена от неговия тим с 3:2.  Така много е вероятно срещу „виолетовите“ под рамката отново да застане Николай Кръстев, пазил през есента под наем в „Ботев“ (Враца).  Мачът с тима на Красимир Балъков ще пропусне и Антонио Вутов. Халфът си изкара глупав червен картон, след като изрита без топка Илиас Хасани от „моряците“. Не е изключено Вутов да бъде наказан за 2 мача и да пропусне дербито с ЦСКА.  Наставникът Делио Роси обаче ще има на разположение Холмар Ейолфсон, изтърпял санкция за натрупани картони във Варна.  В продажба са пуснати вече билетите за „Етър“, а цената е между 7 и 70 лева, като най-скъпите са за ВИП салона, включващ и кетеринг.", "date": "2018.03.08", "title": " Митрев под въпрос за „болярите“"}
{"url": "https://trud.bg/%d0%b1%d0%be%d0%b1%d0%b8-%d0%bd%d0%b5-%d1%81%d0%bf%d0%b0%d1%85-%d1%81%d0%bb%d0%b5%d0%b4-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bf%d0%b5%d1%82%d1%80%d0%be%d0%b2/", "text": "Борислав Михайлов, президентът на Българския футболен съюз, призна, че трудно е приел оставката на председателя на съдиите Петър Петров.  На въпрос на „Блиц“ кой ще бъде неговият наследник, той уточни: „Не е ясен, защото аз не съм човек, който обича да уволнява и да приема оставки! Даже вечерта преди да приема оставката на Петър Петров не съм спал. Не беше никак лесно решението.“  Михайлов разкри, че ще иницира срещу с премиера Бойко Борисов министъра на спорта Красен Кралев и шефовете на клубовете, за да се спре натиска над арбитрите. Ако те не дадат такова обещание, всеки сигнал при обаждане към който и да е съдия ще бъде даден на прокуратурата, обеща шефът на футбола ни.", "date": "2018.03.08", "title": " Боби: Не спах след оставката на Петров"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80%d1%8f%d1%82-%d0%bf%d0%be-%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0%d0%b7%d0%b2%d0%b0%d0%bd%d0%b5-%d0%b2%d0%b8%d1%82/", "text": "Европейският комисар по здравеопазване и безопасност на храните Витянис Андрюкайтис посети УМБАЛ „Александровска“. Това се случва в рамките на официалната му визита в България за среща с координаторите на Европейските референтни мрежи, съобщиха от лечебното заведение. Клиниката по нервни болести бе част от работните ангажименти на еврокомисаря, където е регистриран първия в България Експертен център по наследствени нервни и метаболитни заболявания – член на две европейски референтни мрежи /EURO-NMD и MetabЕrn/. Експертният център е финансиран и одитиран от Европейската комисия и в рамките на две години получи оценка 96 от максимални 100 точки. В словото си директорът на болницата доц. Ангелов благодари на еврокомисаря за оказаната чест и за интереса към най-старата университетска болница „Александровска“ и подчерта, че е изключително горд с екипа на проф. Ивайло Търнев, който има значимо постижение в създаването на българска школа по неврогенетика на европейско равнище. Доц. Ангелов изтъкна, че екипът е описал тринадесет нови нозологични единици за първи път в света и е реализирал над 50 изследователски проекта, 27 от които международни. Експерти от Центъра участват системно в европейски консултативни съвети при подготовка на европейски консенсуси и всяка година представят доклади на европейски научни форуми. От своя страна, еврокомисарят сподели, че се вълнува от мисълта, че стои до световен откривател в лицето на проф. Търнев и подчерта, че никога не се е съмнявал в професионализма и научните достижения на българската медицинска общност. Витянис Андрюкайтис отбеляза, че всяка страна има затруднения от различен характер, но България се е справила с предизвикателствата, щом има учени със световен принос като проф. Търнев, чийто актив е за цяла Европа, а не само за българската страна. Еврокомисарят изрази готовност да подпомогне финансирането на съществуващите пет референтни мрежи за редки патологии в България от общо 24 на територията на Европейския съюз, както и да организира създаването на мрежа за обмен на специалисти и ноу-хау в областта на редките болести между държавите – членки на Съюза. Той подчерта, че като лекар ще работи усърдно за развитието на човешкия капацитет в различните области на медицината и призова за обедини усилия в усъвършенстването на политиките и практиките в болничното здравеопазване на страните от Европа, един от приоритетите на които е мерки срещу емиграцията на медицински сестри и специалисти.", "date": "2018.03.08", "title": " Еврокомисарят  по здравеопазване Витянис Андрюкайтис посети Александровска болница"}
{"url": "https://trud.bg/%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%bc%d0%b5%d1%81%d0%b5%d1%86-%d0%b0%d0%bf%d1%80%d0%b8%d0%bb-%d0%b2%d1%81%d0%b8%d1%87%d0%ba%d0%b8-%d0%bc%d0%b8%d0%bd%d0%b8%d1%81%d1%82%d0%b5%d1%80/", "text": "До края на месец април всички министерства трябва да бъдат интегрирани в обща система за електронен документооборот. По инициатива на заместник-министър председателя Томислав Дончев представители на министерства на политическо и административно ниво отчетоха напредъка в подготовката на системите за обмен на документи в отделните ведомства и поеха ангажимент в администрациите да бъде прилаган единен технически протокол за документооборот. Това съобщиха от правителствената информационна служба. По данни на Държавна агенция „Електронно управление“ към днешна дата общо 188 администрации на централно и местно ниво са реални участници в електронния обмен на документи. Крайният срок за всички администрации да обменят документи по електронен път е 1 ноември 2018 г. Въвеждането на тази практика на по-ранен етап има за цел към края на годината системата вече да  функционира пълноценно, а междувременно да влезе в сила наредбата за общите изисквания към информационните системи, регистрите и електронните административни услуги. Въвеждането и прилагането на единен протокол в електронния обмен на документи в администрацията гарантира намаляване необходимото време за изпращане, получаване и завеждане на кореспонденция между различните ведомства и ще повлияе положително процесите по предоставяне на административни услуги на гражданите и на бизнеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " До края на месец април всички министерства трябва да обменят документи по електронен път"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b4%d0%b5%d1%81%d1%82%d0%b8%d0%bd/", "text": "Като представител на държавата, председателстваща Съвета на ЕС, искам да подчертая, че живеем във време на предизвикателства за Европа и целия свят, които обаче могат да се превърнат в големи възможности. Това заяви министърът на туризма Николина Ангелкова пред престижния Берлински икономически форум, организиран от Института за културна дипломация. Събитието съвпада с най-мащабното международно туристическо изложение в света ITB в германската столица, съобщиха от МТ. Министър Ангелкова подчерта, че най-важният приоритет на българското председателство е европейската перспектива и свързаността на Западните Балкани. През последните две десетилетия постигнахме забележителен напредък. Икономиките в региона растат с 2,6% през 2017 г. и откриват огромни възможности за трансгранично сътрудничество. В туризма приобщаването е факт и ние продължаваме да развиваме проекти за общи продукти, маршрути и услуги, акцентира тя. България има стратегическа позиция, осигуряваща лесен достъп до пазара на над 150 млн. потребители в Югоизточна Европа. Привлякохме над 45 млрд. евро чуждестранни инвестиции през последните 20 години. Близо 4% е ръстът на БВП за 2017 г. и отчитаме второ най-ниско равнище на държавния дълг спрямо БВП в Европа, съобщи министърът пред участниците във форума. Тя допълни, че страната е сред водещите инвестиционна дестинация за ИТ, аутсорсинг на бизнес процеси и производство на автомобилни детайли. България е в топ 10 на държавите в света с най-бърз интернет и на първо място в Европа по покритие на широколентова мрежа, посочи още Николина Ангелкова. Министърът изтъкна значението на туризма като структуроопределящ отрасъл на българската икономика, който правителството издигна в национален приоритет. Средностатистическият ръст от 6% на пристигащи у нас туристи през последните 5 години надвишава средното ниво за ЕС и света. Отчетохме близо 8,9 млн. чуждестранни туристи през 2017 г., надхвърляйки броя на българското население. Приходите от международен туризъм възлизат на близо 6,9 млрд. лв. и над 9% ръст спрямо 2016 г., посочи министър Ангелкова. Тя поясни, че разработването на подсектори като културен, бизнес и конгресен туризъм, СПА и уелнес маршрути, винени и гурме турове са сред основните цели на министерството в представянето на България като конкурентна дестинация. В рамките на Берлинския икономически форум министър Ангелкова проведе среща и с Марк Донфрийд, генерален директор на Института за културна дипломация в Берлин. Тя представи приоритетите на Българското председателство на Съвета на ЕС, както и създадената Карта на инвестиционните проекти, която Министерството на туризма активно промотира пред чуждестранни предприемачи. Основната ни цел е да превърнем страната в целогодишна туристическа дестинация, която предлага висококачествен продукт, заяви министърът. Николина Ангелкова обърна внимание на дигитализацията в туристическия сектор, предизвикателствата и възможностите, които предоставя. Очакваме включването на цифровите технологии да допринесе за устойчивото развитие на туризма в страната, заяви министър Ангелкова. И допълни, че българското Министерство на туризма е първото в международен план, което пуска услуга с възможност за директно споделяне на туристически обекти чрез Chat Extension на Вайбър.", "date": "2018.03.08", "title": " Министър Ангелкова представи дестинация “България” на Берлинския икономически форум"}
{"url": "https://trud.bg/%d1%82%d0%b5%d1%81%d1%82%d0%b2%d0%b0%d1%82-%d0%bf%d1%8a%d1%80%d0%b2%d0%b8%d1%8f-%d0%be%d1%82-%d0%bd%d0%be%d0%b2%d0%b8%d1%82%d0%b5-%d0%bc%d0%b5%d1%82%d1%80%d0%be%d0%b2%d0%bb%d0%b0%d0%ba%d0%be%d0%b2/", "text": "Първият от новите влакове за третата линия на метрото вече е произведен и вече е в процес на технически изпитания, съобщиха от Столичната община. Тестовете се извършват в Германия. В производство са още 4 от 20-те влака, поръчани от градската управа. Предвижда се първите машини да започнат да пристигат в София през лятото на тази година. Влаковете, произведени от „Сименс“, ще тръгнат по третата метролиния. Те могат да се движат без машинист, реализират икономия на енергия от 30% и са с намалени нива на шум. Пътниците ще могат да се движат от единия до другия им край.                           АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Тестват първия от новите метровлакове"}
{"url": "https://trud.bg/%d0%bd%d0%be%d0%b2%d0%b8%d1%82%d0%b5-%d0%ba%d0%be%d0%bb%d0%b8-%d0%bf%d0%be%d0%bb%d0%b5%d1%82%d1%8f%d1%85%d0%b0-%d0%b2-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0/", "text": "Болидите за Формула 1 са по-бързи от всички други в историята на автомобилния спорт, стана ясно по време на вторите предсезонни тестове в Барселона. Ден след като Даниел Рикардо („Ред Бул“) счупи рекорда на пистата „Каталуня“, Себастиан Фетел („Ферари“) направи серия поправки на времето му като в крайна сметка свали почти секунда – 1:17,182 минути. Резултатът отново бе постигнат с новите „хипермеки“ гуми, които са най-бързите за предстоящия сезон. Валтери Ботас пък даде едва 7-о време, което накара шефът на „Мерцедес“ Тото Волф сериозно да се притесни за господството на „сребърните стрели“. „Очаквам тежка битка за титлата, но явно ще се води между обичайните заподозрени – призна Волф. – И „Ред Бул“ и „Ферари“ са направи големи стъпки напред, но няма да им се дадем лесно.“", "date": "2018.03.08", "title": " Новите коли полетяха в Барселона"}
{"url": "https://trud.bg/10-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%bf%d0%be%d0%bb%d1%83%d1%87%d0%b8-%d0%bf%d0%b0%d1%81%d1%82%d0%b8%d1%80-%d0%b7%d0%b0-%d1%83%d0%b1%d0%b8%d0%b9%d1%81%d1%82/", "text": "Десет години затвор при първоначално строг режим получи 36-годишен пастир за убийството на възрастен човек, извършено по особено мъчителен за жертвата начин – съобщиха от прокуратурата. Наказанието бе наложено от Окръжния съд в Сливен по съкратеното следствие, след като подсъдимият призна фактите и обстоятелствата от обвинителния акт. Тежкото престъпление е извършено на 10 май миналата година. След употреба на значително количество алкохол, пастирът извел стадото в землището на сливенското с.Скобелево. Без да е предизвикан с каквото и да било, той пребил до смърт 71-годишен мъж от селото, който също бил пастир. Побоят е извършен с дървен кол, нанесени са множество удари по главата, лицето, врата, гърдите, корема и крайниците. Нанесени са и множество ритници в корема и гръдния мъж на поваления на земята старец. Присъдата може да бъде обжалвана пред Апелативния съд в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " 10 години затвор получи пастир за убийство"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b8-%d0%b5%d0%ba%d0%b8%d0%bf%d0%b8-%d1%80%d0%b5%d0%b0%d0%b3%d0%b8%d1%80%d0%b0%d1%85%d0%b0-%d0%bd%d0%b0-%d1%81%d0%b8/", "text": "Около 17 часа е подаден сигнал за изоставена пазарска чанта на метростанцията на Софийския университет, съобщи МВР. Веднага са изпратени полицейски екипи на място. Извършват се стандартните проверки по процедура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Специализирани екипи реагираха на сигнал за изоставен багаж на метростанция в София"}
{"url": "https://trud.bg/%d0%b1%d0%bd%d0%b1-%d1%80%d0%b0%d0%b7%d1%80%d0%b5%d1%88%d0%b8-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%be-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0/", "text": "На проведено днес заседание Управителният съвет на БНБ взе решение за издаване на предварителни одобрения по заявленията на „Българо-американска кредитна банка“ АД и на „Инвестбанк“ АД за пряко придобиване на акциите на Търговска банка „Виктория“ АД. Това съобщиха от пресслужбата на БНБ. Заявленията са подадени във връзка с участието на двете банки в провежданата от синдиците на „Корпоративна търговска банка“ АД (н) процедура по продажбата на акциите на Търговска банка „Виктория“ АД и на вземанията на „Корпоративна търговска банка“ АД (н) от Търговска банка „Виктория“ АД. Одобренията са дадени в съответствие с критериите по чл. 28а, ал. 3 от Закона за кредитните институции и при отчитане на заявените и от двете банки намерения за преобразуване на придобиваната банка посредством вливане в съответната банка заявител в шестмесечен срок.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " БНБ разреши на “Българо-американската кредитна банка” и “Инвестбанк” да придобият банка “Виктория”"}
{"url": "https://trud.bg/%d1%86%d1%81%d0%ba%d0%b0-%d0%bf%d1%80%d0%b5%d1%87%d1%83%d0%bf%d0%b8-%d0%b5%d1%82%d1%8a%d1%80-%d0%bd%d0%b0-%d0%b0%d1%80%d0%bc%d0%b8%d1%8f%d1%82%d0%b0/", "text": "ЦСКА се спаси от шумна издънка насред стадион „Българска армия“ в последния мач от 24-ия кръг на Първа лига. „Червените“ надиграха „Етър“ с 2:1 и запазиха разликата от 3 точки зад лидера „Лудогорец“. Мачът с предпоследния в първенството не трябваше да създава проблеми на момчетата на Стамен Белчев и в началото изглеждаше, че всичко ще мине по план. Точно когато „болярите“ си помислиха, че са отблъснали първоначалния домакински натиск и дори организираха две опасни контраатаки, звездата на „армейците“ Фернандо Каранга ги наказа. Той пое топката след несполучлив шут на Стойчо Атанасов и прониза вратаря Христо Иванов. Преднината обаче доведе до излишно успокоение у домакините, които заиграха пасивно и позволиха на търновци да завземат центъра на терена. Така се стигна до изравняването в 42-ата минута – гамбиеца Аласана Мане матира Витаутас Черниускас с шедьовър от 27 метра и развали настроението на малкото фенове преди почивката. Втората част бе изненадващо равностойна, а в края се заредиха двуостри атаки, а късметът се усмихна на гранда. В 86-ата минута при едно меле топката стигна до Рафаел Енрике, който я отправи във вратата, за да спаси трите точки.", "date": "2018.03.08", "title": " ЦСКА пречупи „Етър“ на „Армията“"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%be%d1%81%d0%bc%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%81-%d1%85%d1%80%d0%be%d0%bd%d0%b8%d1%87%d0%bd%d0%be-%d0%b1%d0%be%d0%bb%d0%bd%d0%b8-%d0%b1/", "text": "Всеки осми българин страда от хронично бъбречно заболяване (ХБЗ). Пациентите с този проблем у нас са около 700 000-750 000 или близо 13% от населението. 90% от тях са с терминална бъбречна недостатъчност, а 3800 са на хемодиализа, която се провежда в 84 диализни центъра на страната. Данните бяха изнесени в столичната УМБАЛ “Св. Анна” по повод Световния ден на бъбрека, който се отбелязва всеки втори четвъртък от месец март. В световен мащаб ХБЗ засяга около 195 милиона жени по света и се е превърнало в осма водеща причина за болестност и смъртност сред представителките на нежния пол. Хроничната бъбречна недостатъчност рязко се проявява при бременните. Тя е проблем на отделителната система, който се появява в резултат на многогодишни инфекции или на автоимунни заболявания, обясни началникът на отделение “Диализно лечение” в “Св. Анна” д-р Красимира Ашикова. Основният проблем е, че ХБЗ води до хронична бъбречна недостатъчност, която в терминалния стадий води до диализно лечение. Добрата новина е, че преди само такива пациенти можеха да подават документи за трансплантация и да чакат, но от няколко години вече и пациенти, които са с ХБЗ, имат право на това, независимо дали са на диализа.   Жените са по-често донори, отколкото реципиенти на бъбреци. В световен мащаб две трети от пациентите с трансплантирани бъбреци са мъже и две трети от донорите са именно представителки на нежния пол.  Най-голям риск от хронично бъбречно заболяване има за диабетиците, пациентите със сърдечно-съдови заболявания, хипертониците, затлъстелите и страдащите от подагра, обясни доц. Светла Стайкова, началник на клиниката по диализа към ДКЦ “Св. Марина” във Варна. Тъй като “бъбреците мълчат” и липсва изявена ранна симптоматика, често увреждането им се установява късно, предупреди проф. Валентина Маджова, управител на лечебното заведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Всеки осми българин с хронично болни бъбреци\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%80%d0%b0%d0%b7%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b7/", "text": "Президентът на САЩ Доналд Тръмп отправи специални критики към Германия, като заяви, че тя е сред страните, които „са се възползвали“ от САЩ в изявление преди заседанието в Белия Дом, на което трябва да се официализира повишаването на митата за вноса на стомана и алуминий в Съединените американски щати, предава AFP. След като увери, че митата ще са “много справедливи” Тръмп обвини Германия, че не изпълнява ангажиментите си, защото отделя много по-малко средства от САЩ за бюджета на НАТО. „Имаме някои приятели и някои неприятели, които се възползваха изключително много от нас през годините в сферата на търговията и отбраната“, заяви американският държавен глава. „Ако погледнете НАТО, където Германия плаща един процент, а ние плащаме 4,2 процента от много по-голям БВП – това не е справедливо“, заяви той пред репортерите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Доналд Тръмп разкритикува Германия за това, че не изпълнява ангажиментите си към НАТО"}
{"url": "https://trud.bg/%d1%8f%d0%b7%d0%be%d0%b2%d0%b8%d1%80%d0%b8%d1%82%d0%b5-%d0%b8-%d1%80%d0%b5%d0%ba%d0%b8%d1%82%d0%b5-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be-%d0%bd%d0%b5-%d1%81%d0%b0-%d0%be%d0%bf%d0%b0/", "text": "Водните нива на язовирите, собственост на община Шумен към момента не представляват опасност за населението. Количеството вода е в рамките на разпоредените от областната комисия обеми. Това констатираха специалисти от общината при поредната проверка от началото на зимния период, извършена по разпореждане на кмета Любомир Христов. На територията на община Шумен има 14 язовира. 12 са общинска собственост, един е държавна собственост и един частна. След подадената информация от “Напоителни системи”, че е започнало контролираното изпускане на язовир “Тича” и изтичане на вода и през преливника, в четвъртък е извършена проверка на река “Камчия”. Установено е, че водното ниво слабо се е повишило и също не представлява заплаха на населението. На кметовете на села и главните специалисти на кварталите, на чиято територия се намират язовири, напоителни канали, поречия и дерета, е разпоредено постоянно наблюдение и контрол. По информация на Националния институт по метеорология и хидрология при БАН пикът на повишение на водните нива е четвъртък. Не се очаква увеличение на водните количества през следващите дни, тъй като снегът почти навсякъде е разтопен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Язовирите и реките в Шуменско не са опасни"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-125/", "text": "Образователен ценз предвиждат за шефовете на обекти. Регистрират търговците на продукти от нефт. За контрола ще отговаря министърът на икономиката.       Овехтелият 60-годишен Закон за противообществени прояви засяга над 10 000 подрастващи           Дали причината е само в индивидуалното кариерно развитие на дамите с пагони – анализ на Спирдон Спирдонов.         Няма да бягам. Ще изчистя името си! Ще докажа, че съм невинен, казва генерал Кирчо Киров в интервю за “Труд” от домашния арест.           Така най-после ще се знае кой носи отговорност в държавата – статия на проф. Божидар Димитров от неговата поредица “Политически разкопки”.               Силует на Иля Авербух.", "date": "2018.03.08", "title": " Вижте акцентите в броя на вестник “Труд” в петък, 9 март 2018"}
{"url": "https://trud.bg/%d0%b2%d0%b8%d1%81%d1%88%d0%b5-%d0%b7%d0%b0-%d0%b3%d0%b0%d0%b7-%d1%81%d1%80%d0%b5%d0%b4%d0%bd%d0%be-%d0%b7%d0%b0-%d0%b1%d0%b5%d0%bd%d0%b7%d0%b8%d0%bd-%d0%b8%d1%81%d0%ba%d0%b0-%d0%bd%d0%be%d0%b2/", "text": "Изисквания за минимален капитал и образование на шефовете ще бъдат въведени за всички търговци на горива. Допълнително ще има изисквания и към базите, където се съхраняват горива, както и към цистерните, с които се превозват. Това предвиждат текстовете от изцяло нов закон за административното регулиране на икономическите дейности, свързани с нефт и продукти от нефтен произход, който е внесен в парламента от Емил Димитров от Обединени патриоти и от депутати от ГЕРБ, ДПС, БСП и “Воля”. Целта на промените е да се пресече незаконната търговия с горива и да се повишат приходите в държавната хазна. Със закона ще бъдат въведени изисквания за търговия на едро и дребно с горива, за съхранение и транспорт на продукти от нефт, за пълнене на бутилки с втечнен нефтен газ (LPG), както и за дистрибуция на такива бутилки. За да продават бензин и дизел на дребно, фирмите ще трябва да имат капитал от поне 20 хил. лв. за всяка бензиностанция, а едноличните търговци – активи от 20 хил. лв. за всеки обект. Освен това шефовете на фирмите и съответно едноличните търговци ще трябва да имат средно образование и поне 3 години осигурителен стаж. За да търгуват с продукти от нефт, фирмите ще трябва да имат капитал от поне 3 млн. лв., а едноличните търговци – активи от 3 млн. лв. Освен това шефовете на фирмата, или съответно едноличният търговец, ще трябва да имат висше образование и поне 5 години осигурителен стаж. За съхранение на горива освен да отговарят на горните изисквания, фирмите ще трябва да разполагат със собствени или наети съдове за нефт или продукти от нефт с минимална вместимост от 100 куб. м. Съдовете за съхранение на биокомпоненти и добавки за подобряване качеството на горивата трябва да имат капацитет от поне 1000 куб. м., а за съхранение на втечнен нефтен газ минималният изискван капацитет ще бъде 500 куб. м. Това се предлага за да не може фирма без капацитет да бъде регистрирана за търговия с горива. Като в проекта са предложени минималните изисквания към складовете за горива от всички разглеждани подобни режими в други страни. Например в Гърция се изискват поне 13 000 куб. м. за търговия с петролни продукти и 500 куб. м. за втечнен нефтен газ. Всички фирми и еднолични търговци, които имат бизнес с горива, ще трябва да бъдат включени в специален регистър. А контролът върху дейността им се възлага на министъра на икономиката като за целта към него ще бъде създадено специално звено.   Фирмите, които искат да зареждат бутилки с втечнен нефтен газ (LPG) ще трябва да имат капитал от поне 200 хил. лв. Освен това шефовете на фирмата или съответно едноличният търговец ще трябва да имат висше образование и поне 3 години осигурителен стаж. Всички тези изисквания се въвеждат за да не може да се регистрират фирми на името на хора без никакво образование или имущество, от които след това държавата не може да събере никакви данъци, ако бъдат хванати в незаконни сделки с горива. За дистрибуция на бутилки с втечнен нефтен газ (LPG) за фирмите ще се изисква капитал от поне 500 хил. лв. Освен това търговецът ще трябва да има поне 10 хил. собствени бутилки с газ с обем не по-малък от годишните продажби на LPG.   Това е първият закон в България, който полага основите за регулиране пазара а горива. Подобни нормативни актове има в почти всички страни от ЕС. Изследван е опитът в Унгария, Гърция и редица европейски страни. Законът ще разграничи сивия сектор от нелегалния пазар. Всички обекти, които са регистрирани и имат разрешителни от ДНСК могат да продължават да работят. Онези, които не са регистрирани ще имат шест месеца за регистрация. Ако не я направят, това означава, че сами се отказват от пазара. За да няма дедесарски фирми и фирми-фантоми се изисква пет години осигурителен стаж и поне средно образование за всеки собственик на бензиностанция. Така ще е ясно, че няма да се правят прехвърляния от фирма на фирма на малоимотни. Средно образование вече се иска за шофьорите, които доставят гориво. Как един собственик на бензиностанция без средно образование би могъл да работи с апарат с фискална памет, би могъл да отчита ДДС, приходи, разходи и т.н.? Изискването за средно образование по никакъв начин не е дискриминационно условие. Бензиностанциите внасят по 20 000 лв. и тези пари са си техни – ако се окаже, че са направили данъчни и финансови нарушения – да има как държавата да си събере парите. Очакваме между 10-20 % годишен ръст на приходите от акцизи и ДДС от горива след приемане на закона.  Освен това за първи път ще има и консултативен орган, който ще регулира сектора. Няма да се разкриват нови щатове, става въпрос за отдел към министъра на икономиката, в който ще бъде единният регистър, в който всички легални търговци на горива представят документи и работят. Представители на всички политически сили в НС се подписаха под проекта. Ако по време на европредседателството не приемем такъв закон, кога ще е по-подходящото време да го приемем? Така даваме ясен знак, че се борим със сенчестата икономика, контрабандата.   Гаранция в размер до 500 хил. лв. ще се изисква от фирмите, които искат за започнат бизнес с горива. Като за търговия с горива се предлага гаранцията да бъде 20 хил. лв. за всяка бензиностанция, но не повече от 500 хил. за всички обекти на територията на страната. За пълнене на бутилки с втечнен нефтен газ ще се изисква гаранция от 20 хил. лв., а за дистрибуцията на тези бутилки – 100 хил. лв., предвижда законопроектът. Работещите в момента фирми ще имат срок от 6 месеца за да изпълнян новите изисквания. Фирмите и едноличните търговци, които осъществяват бизнес с горива без да имат регистрация, ще отнасят глоба от 25 хил. до 250 хил. лв.   Европейската комисия официално уведоми България, че някои от разпоредбите за прилагане на ДДС нарушават правото на Европейския съюз и трябва да бъдат променени. Единият от случаите е свързан с факта, че в момента малките дружества, търгуващи с горива, са задължени да плащат авансово прекомерно високи суми, за да гарантират, че могат да платят дължимото от тях ДДС, посочват от ЕК. За големите дружества е достатъчно само да внесат гаранция в размер, равен на дължимото по сделките им ДДС. Комисията смята, че националното законодателство не е съвместимо с нормите на ЕС и с правилата за свобода на стопанска инициатива. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Висше за газ, средно за бензин, иска нов закон\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bc%d0%be%d0%b6%d0%b5-%d0%b4%d0%b0-%d1%81%d0%bc%d0%b5-%d0%b5%d0%b4%d0%bd%d0%b0-%d0%be%d1%82-%d0%bd%d0%b0%d0%b9-%d0%bc/", "text": "За България и другите нови страни-членки на Европейския съюз е ключов въпросът за Многогодишната финансова рамка. Важно е тя да бъде фокусирана върху основните приоритети и да отчита нуждите за развитие на отделни ключови области като инфраструктурна свързаност, образование, иновации, опазване на външните граници на ЕС. Това заяви министър-председателят на България и председател на ГЕРБ Бойко Борисов по време на работна среща с председателя на ЕНП Жозеф Дол в София, съобщиха от партията. Бойко Борисов посочи, че в качеството си на председател на Съвета на ЕС, се стреми страната ни да работи активно за намирането на общ език между членките по всички актуални теми от европейския дневен ред. „Може да сме една от най-младите членки на ЕС, но в същото време сме едни от най-дисциплинираните.  Доказателство за това са прогнозите растежът на БВП на страната през 2018 г. да достигне 4,2%. Освен това България пази много добре външната граница на ЕС и това дава спокойствие на нашите партньори“, подчерта Борисов. Премиерът Борисов и Жозеф Дол се обединиха около мнението, че подходът с шпитценкандидат на партиите за следващите избори за Европейски парламент през 2019 г. трябва да бъде запазен. Бойко Борисов увери своя колега, че ГЕРБ и управляващото мнозинство в парламента ще продължават да поддържат проевропейския дух на страната, защото единственият и най-добрият възможен път пред България е именно евроатлантическият. Двамата разговаряха и за значението на европейската перспектива пред страните от Западните Балкани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Бойко Борисов: Може да сме една от най-младите страни-членки на ЕС, но сме едни от най-дисциплинираните"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%89%d0%b5-%d0%b2%d0%b4%d0%b8%d0%b3%d0%bd%d0%b5-%d0%b2%d0%bd%d0%be%d1%81%d0%bd%d0%b8%d1%82%d0%b5-%d0%bc%d0%b8%d1%82%d0%b0/", "text": "В съобщение от Белия Дом се казва официално, че Доналд Тръмп ще вдигне митата за вносна стомана и алуминий по-късно в четвъртък, предава AFP. „Президентът ще подпише протоколите от раздел 232 за вносните стомана и алуминий в 15:30 часа (21:30 българско време)“, се казва в съобщението на Белия Дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Доналд Тръмп ще вдигне вносните мита"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%ba%d0%b5%d0%b2%d1%80-%d0%b4%d0%b0-%d0%b4%d0%b0%d0%b2%d0%b0-%d1%80%d0%b0%d0%b7%d1%80%d0%b5%d1%88%d0%b5%d0%bd%d0%b8%d1%8f-%d0%b7%d0%b0-%d1%81/", "text": "Комисията за енергийно и водно регулиране да разрешава действия по разпореждане с дялове и акции, представляващи повече от 20 на сто от капитала на търговски дружества, които осъществяват лицензионна дейност по пренос и разпределение на електрическа, топлинна енергия или газ, с оглед гарантиране сигурността на доставките, защитата на националната сигурност и обществения ред. Това предвижда проект за допълнение в Закона за енергетиката, внесен от  11 депутати от “Обединени патриоти”. КЕВР да може да прекрати лицензията, когато лицензиантът не е получил разрешението, предвиждат още промените. Предложеният текст се обосновава на нововъзникнали обстоятелства във връзка с действия по разпореждане с капитала на търговско дружество, признават вносителите в мотивите си. От съществено значение е дружествата-купувачи да бъдат стратегически инвеститори, смятат депутатите от “Обединени патриоти”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Предлагат КЕВР да дава разрешения за сделки с над 20% от капитала на ЕРП\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d0%bf%d1%80%d0%b8%d0%ba%d0%bb%d1%8e%d1%87%d0%b5%d0%bd%d0%b8%d1%8f-%d0%be%d0%bf%d0%b0%d1%81%d0%bd%d0%b8-%d1%81%d1%8a%d1%81-%d0%b3/", "text": "ДТ „Стоян Бъчваров“ отбелязва през тази година Световния ден на театъра 27 март с премиерата на мюзикъла за деца и възрастни „Приключения опасни със герои сладкогласни“ по текст на Недялко Йорданов и музика на Хайгашод Агасян. Постановката е дело на  Костадин Бандутов, сценографията и костюмите са на Даниела Николчова, а за хореографията е поканен Георги Енчев – Гош.  В ролите участват актьорите Стоян Радев, Николай Кенаров, Константин Соколов, Свилен Стоянов, Станислав Кондов, Гергана Арнаудова и Даниела Викторова. „Приключения опасни със герои сладкогласни“ е една прекрасна музикална пиеса на поета и драматурга Недялко Йорданов за деца и възрастни, които не бързат да пораснат. Музиката на Хайгашод Агасян е влязла в учебниците по пеене от първи до седми клас. Няма да е трудно да я запеят и нашите деца“, споделя режисьорът и продължава:” Елате и вижте варненското театрално издание на „X-фактор“ и „България търси талант“! Програмата започва със състезание на магарето Генчо Генчев и гарвана Пенчо Пенчев, които ще отговарят на два въпроса-по граматика и математика. Ще има дори и конкурс за пеене, в който ще звучи онази популярна песничка: „Ако понякога ти дотежи от чужди обиди и чужди лъжи, ти не замлъквай, ти не тъжи – тихо и просто на ум си кажи: светът е хубав, светът е чудесен, светът има нужда от моята песен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Премиера на „Приключения опасни със герои сладкогласни“"}
{"url": "https://trud.bg/56-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bf%d0%b8%d1%8f%d0%bd-%d1%88%d0%be%d1%84%d1%8c%d0%be%d1%80-%d1%83%d0%b1%d0%b8%d0%bb-%d0%ba%d0%be%d0%bb/", "text": "Изпеченият апаш Венелин Е. от село Якимово, който пиян премаза с автомобил велосипедист, влезе за 4 години и осем месеца зад решетките. Трагичният инцидент стана на местните избори през 2015 г. Венелин Е. – известен като Вени Графа, се напил юнашки на празненство, организирано от спечелилия изборите управник, който раздал солидно количество алкохол на площада в Якимово. Към полунощ мъжът със свой приятел отишли с „Опел” до близкия град Вълчедръм, където продължили да пият уиски, а после пробвали да купят и бира, но продавачът им отказал, виждайки, че шофьорът Венелин едва се крепи на краката си. Двамата поели с колата обратно към Якимово и към 5.30 часа призори влетели в селото с висока скорост – 85 км в час. Шофьорът загубил контрол над машината и блъснал колоездача Г. А., който се прибирал от кметския празник към дома си. След като ударил велосипедиста Вени Графа се блъснал в ограда на къща, но не спрял, не оказал помощ на ранения, а дал газ, излязъл от селото и изоставил колата. Пострадалият в катастрофата мъж бил настанен на лечение в болницата в Лом, но починал от тежките травми. Малко по-късно полицията открила автомобила и шофьора Венелин Е., а кръвното му изследване показало 1,80 промила алкохол. Присъдата е окончателна и Венелин Е. вече е в килията. Малко преди да влезе в затвора Вени Графа се напи безпаметно, съблече се гол и се качи на пилона с националния трибагреник пред общината в Якимово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " 56 месеца затвор за пиян шофьор, убил колоездач\t\t\t"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%b8-%d1%82%d1%80%d0%b5%d1%82%d0%be-%d1%81%d0%b5%d0%bb%d0%be-%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%b5%d0%bb%d0%b8%d0%b2/", "text": "Бедствено положение е обявено във врачанските села Бързина, Ботево и Рогозен, заради преливането на язовир Рогозен, съобщи  . . Преливникът на язовира е разрушен и водата се източва през стената. Взети са необходимите мерки за укрепване на преливника. Язовирът е последен от каскада с 15 водоема. През цялата нощ екипи на пожарната работят на язовира. С 3 помпи се изпомпва вода от язовира, очакват се още помпи от Плевен. Камиони изсипват натрошен камък на преливника на язовира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Евакуираха и трето село заради преливането на язовир Рогозен"}
{"url": "https://trud.bg/%d1%88%d1%83%d0%bc%d0%b5%d0%bd%d0%ba%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d1%82%d0%b5%d0%bb%d0%b5%d0%b2%d0%b8%d0%b7%d0%be%d1%80-%d1%81-%d0%ba%d0%b0%d1%81%d0%be%d0%b2-%d0%b1%d0%be%d0%bd/", "text": "С касова бележка за 8,99 лв. Делка Йорданова от Шумен спечели седмичната награда в Лотарията на НАП. Късметлийката получи от директора на офиса в Шумен Светла Върбева 40-инчов LED телевизор. Йорданова е регистрирала в Лотарията 410 касови бележки, а късметлийската е от покупка от 12 февруари. Тази година късметлиите в играта на данъчните се обявяват не само на официалния интернет сайт на Лотарията –  , но и на специално създадената във Facebook страница  . Голямата награда в тазгодишното издание на Лотарията е 50 000 лв. Всеки месец данъчните ще дават 2000 лв. на един щастливец. Всяка седмица някой печели и предметна награда на стойност приблизително 1000 лв.  От стартирането на лотарията – 10 октомври м.г. до началото на март шуменци са регистрирали близо 259 000 бележки на стойност 3 518 861 лева. Чрез ПОС терминал шуменци са регистрирали 9 164 касови бележки, а чрез сайта на НАП 246 190. Статистиката сочи, че шуменските участници се нареждат на 11-то място по активност от 28-те области в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Шуменка спечели телевизор с касов бон за 8,99 лв."}
{"url": "https://trud.bg/%d0%ba%d1%8a%d1%80%d0%bf%d1%8f%d1%82-%d1%81%d0%bf%d0%b5%d1%88%d0%bd%d0%be-%d0%bd%d0%b0%d0%b9-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d0%bf%d1%8a%d1%82%d0%bd%d0%b8/", "text": "Въпреки прогнозите за дъжд, и днес се работи усилено за възстановяване и обезопасяване на пътната мрежа в Бургас, заради отделни нарушения в целостта на покритието й, предизвикани от ниските температури и снега, съобщиха от общината. Всички поддържащи фирми са длъжни да изпълнят договорните си отношения с Общината и екипите им са на терен още от неделя. Чрез стандартната за този сезон процедура рязане – фрезоване – запълване със СТУДЕНА смес от битум и добавки – заравняване с вибро плоча, се работи на територията на всички жилищни райони, приоритетно върху най-пострадалите участъци. Почти без почивка работи и джет пачърът, който Община Бургас закупи миналата година точно за такива случаи. Това е мобилна машина, използваща специална технология – продухване на увредената повърхност и впръскване под налягане на асфалтираща смес в подсушеното и почистено място. Този метод е доста по-бърз от стандартния и позволява операцията да се извършва без цялостно спиране на автомобилното движение. Вчера джет пачърът мина по ул. “Транспортна”. Днес работи на територията на “Зорница”. В следващите дни ще бъде изпратен на други спешни локации из града, най-вече булеварди и кръстовища с натоварен трафик. Метеорологичната прогноза е за хубаво време от утре нататък, така че до края на седмицата навсякъде в Бургас ще започне работа с трайната ТОПЛА асфалтова смес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.08", "title": " Кърпят спешно най-пострадалите пътни участъци навсякъде в Бургас"}
