{"url": "https://trud.bg/%d0%b8%d0%bd%d0%b4%d0%b8%d1%8f-%d0%b8-%d0%bf%d0%b0%d0%ba%d0%b8%d1%81%d1%82%d0%b0%d0%bd-%d1%82%d1%8a%d1%80%d1%81%d1%8f%d1%82-%d0%bf%d0%be%d0%bc%d0%b8%d1%80%d0%b5%d0%bd%d0%b8%d0%b5/", "text": "Властите в Индия и Пакистан дадоха ясни сигнали, че ще търсят начини за намаляване на напрежението помежду им, което от началото на седмицата ескалира до ръба на откритата война, предадоха световните агенции. В изненадващ жест на помирение в четвъртък, пакистанският премиер Имран Хан обяви че Исламабад възнамерява да предаде днес на Делхи пилота, пленен ден по-рано след свалянето на изтребителя му, като жест на добра воля с желание за деескалация. Постъпката идва след като по-рано индийската страна по собствена инициатива е връчила на Пакистан цялото досие с данните от разследването на атентата в администрираната от Индия част от Кашмир от 14 февруари, при който загинаха 40 полицаи. Атаката провокира Делхи да нанесе въздушни удари на пакистанска територия срещу база на групировката “Джаиш-е-Мохамед”, която пое отговорност за нападението. Обявените дипломатически ходове дойдоха на фона на активните призиви от страна на Русия, Китай и ЕС за намиране на мирно решение на конфликта и няколко часа, след като президентът Доналд Тръмп обяви в Ханой, че Вашингтон посредничи активно за намаляване на напрежението. Междувременно въоръжените сили на Индия и Пакистан продължиха да си разменят артилерийски баражи по цялото протежение на линията на контрол в Кашмир в нощта и през деня в четвъртък.", "date": "2019.02.28", "title": " Индия и Пакистан търсят помирение\t\t\t"}
{"url": "https://trud.bg/219-%d0%bb%d0%b2-%d1%82%d0%b0%d0%ba%d1%81%d0%b0-%d0%b7%d0%b0-%d1%81%d0%bc%d0%b5%d1%82%d0%ba%d0%b0-%d1%81-%d0%b4%d0%b5%d0%b1%d0%b8%d1%82%d0%bd%d0%b0-%d0%ba%d0%b0%d1%80%d1%82%d0%b0/", "text": "Средната месечна такса за обслужване на разплащателна сметка с дебитна карта към нея е 2,19 лв., обявиха от БНБ. Ако разплащателната сметка е без дебитна карта, таксата е по-малка – 2,14 лв. При откриване на сметка ситуацията е различна. Таксата е по-малка, ако към сметката има дебитна карта – 1,25 лв. При откриване на разплащателна сметка без дебитна карта средната такса е по-висока – 1,84 лв. Таксите за плащане по директен дебит от разплащателна сметка, като например за покриване на месечните сметки за вода или ток, са средно 1,07 лв., ако преводът е към сметка в същата банка, и 2,17 лв., ако е към друга банка.", "date": "2019.02.28", "title": " 2,19 лв. такса за сметка с дебитна карта"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-27-%d0%ba%d0%b3-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0-%d0%b2-%d1%82%d0%b0%d0%b9/", "text": "35 пакета с общо тегло над 27 кг марихуана са били открити в тайник в автомобил при проверка на ГКПП Дунав мост Русе, съобщава МВР. Вчера, 27 февруари, на граничния пункт за излизане от страната пристигнал лек автомобил “Фолксваген”, с водач 48-годишен български гражданин. По искане на Гранична полиция, при митническа проверка, под скоростния лост е открит изграден тайника. Граничните полицаи са задържала шофьора и наркотичното вещество. По случая в ГПУ-Русе е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Откриха 27 кг марихуана в тайник на ГКПП Дунав мост Русе"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5%d1%82%d0%be/", "text": "Министърът на земеделието на Великобритания Джордж Юстис подаде оставка заради решението на премиера на страната Тереза Мей да позволи отлагане на Брекзит. По думите му заради решението й ЕС ще се окаже в позиция да диктува правилата по излизането на Обединеното кралство от съюза, което ще бъде „окончателното унижение на страната ни“, предава „ . Юстис коментира, че подава оставка с „огромна тъга“. Бившият министър отбеляза, че ще гласува в подкрепа на споразумението за Брекзит на Мей, но се чувства „заклещен в правителството след серията от доста недостойни отстъпления“. По думите му премиерът е „ужасно подкопаван“ от министри и депутати, които не искат резултатите от референдума да бъдат изпълнени. Премиерът на Великобритания Тереза Мей обяви пред депутатите във вторник, че ще им предостави възможност да гласуват за Брекзит без споразумение или отлагане напускането на ЕС, ако отхвърлят изменената й сделка.", "date": "2019.02.28", "title": " Британският министър на земеделието подаде оставка заради Брекзит"}
{"url": "https://trud.bg/%d0%bf%d0%b5%d1%82%d1%8f-%d0%b4%d0%b8%d0%ba%d0%be%d0%b2%d0%b0-%d0%b8%d0%b7%d0%bb%d0%b8%d0%b7%d0%b0-%d0%bf%d0%be-%d0%bc%d0%b0%d0%b9%d1%87%d0%b8%d0%bd%d1%81%d1%82%d0%b2%d0%be/", "text": "Петя Дикова, която очаква първата си рожба тази пролет, излиза по майчинство и вече няма да води предаването „COOL…T“. Тази събота освен, че е последна за Петя, е и 6-ият рожден ден на предаването. Мястото на Петя ще заеме Поли Герушова, която от години прави репортажи на социална и лайфстайл тематика. Поли влиза в ефир и ролята на водеща от 9-ти март. Петя Дикова разкри щастливата новина именно в средата на декември миналата година и то по много интересен начин. Илюзионистът Андрю Басо, който й гостуваше тогава, я помоли да разкрие пола и името на бебето си. Петя призна, че с Илиян очакват момче и за сега са се спрели на името Александър, и разбира се, Андрю позна. Освен това, той предположи, че цифрата 9 е много подходяща за раждане, въпреки че Петя не конкретизира кога точно е терминът й.", "date": "2019.02.28", "title": " Петя Дикова излиза по майчинство\t\t\t"}
{"url": "https://trud.bg/%d1%81%d0%b2%d0%b5%d1%89%d0%b5%d0%bd%d0%b8%d0%ba%d1%8a%d1%82-%d0%bf%d0%be%d0%ba%d0%b0%d0%bd%d0%b8%d0%bb-%d0%bf%d0%b0%d0%bf%d0%b0%d1%82%d0%b0-%d0%b1%d1%80%d0%b0%d0%bd%d0%b8-%d0%b3%d0%b0%d0%b4%d0%b6/", "text": "Свещеникът от Раковски Димитър Димитров, по чиято идея е била отправена поканата до папата да посети България, е написал отзив за гаджето на Мегз. То беше приложено по делото срещу Румен Рончев от защитата му опит да се докаже, че той е човек с добри характеристични данни, а не личност с висока степен на обществена опасност. Мегз, Рончев и братовчед й Антон Лесов са обвинени, че са обявили джипа на дизайнерката за откраднат, а после колата е била открита на части. На този етап само Рончев е в ареста, след като днес направи нов неуспешен опит да излезе на свобода. Миглена Каканашева отново се появи в съда цялата в бяло и гледаше Рончев с истинска топлота. Сред доказателствата по делото е и нейно писмо до Рончев, в което по думите на адвокатката му се говори за любов и още нещо. „В писмото, освен за много любов и много подкрепа, се говори и за възстановяването на щетите за скъпата кола. Те са дори надвъзстановени на лизинговата фирма, защото за целта е бил продаден един влекач от транспортните фирми на Рончев“, пледира защитничката му Светлана Паскалева. Самият Рончев обяви, че много съжалява. „Умирам от срам, не ходя на карета (както се нарича правото на разходка в ареста), стоя си само в стаята като затворник“, каза той пред съда. Нито един от тези аргументи обаче не помогна и състав на Пловдивския окръжен съд го остави в ареста.", "date": "2019.02.28", "title": " Свещеникът, поканил папата, брани гаджето на Мегз в съда\t\t\t"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%82%d0%b5-%d1%81%d0%b5%d1%81%d1%82%d1%80%d0%b8-%d0%b8%d0%b7%d0%bb%d0%b8%d0%b7%d0%b0%d1%82-%d0%bd%d0%b0-%d0%bf%d1%80%d0%be%d1%82%d0%b5/", "text": "Медицинските сестри обявиха, че ще излязат на протест, въпреки срещата в Министерски съвет между съсловните организации, премиера Бойко Борисов и здравния министър Кирил Ананиев. Това заяви в предаването   медицинската сестра Веселина Ганчева. „Нашите искания са за адекватно заплащане, за да можем да си позволим да работим на едно място и да ни остава време за почивка и развитие. Ние чакахме 25 години това да се случи по спокоен начин – с преговори”, каза, медицинска сестра. По думите й медицинските сестри излизат на протест утре, в 12 ч., пред Министерство на здравеопазването. Здравните работници имат основание да протестират, допълни Милка Василева от Българската асоциация на професионалистите по здравни грижи, след като днес здравният министър Кирил Ананиев посочи, че няма нужда от демонстрации, а от диалог. „През последните 20 години има натрупани изключително много отрицателни емоции в нашата професия. Многократно ние сме обявявали нашите искания пред управляващите, защото сме убедени, че с тази политика се стигна до трагично положение на българското здравеопазване. У нас липсват около 30 хил. медицински сестри, което е изключително голям проблем”, каза Василева. Според медика, причините за липса на персонал в болниците са ниските заплати. По думите ѝ, средната заплата за страната е около 714 лв., но има съществена разлика между най-ниското и най-високото възнаграждение. „Име медицински сестри, които получават заплата почти равна на минималната, това вече не може да се търпи. Днес го казахме и на премиера Борисов и на министър Ананиев. Подкрепяме нашите колеги, но не сме организатори на този протест, смятаме, че има и други начини за решаване на този проблем и ако наистина е невъзможно – ще излезем на улицата”, допълни Василева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Медицинските сестри излизат на протест утре"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b3%d0%bb%d0%b0%d1%81%d1%83%d0%b2%d0%b0-%d0%bf%d1%80%d0%be%d0%bc/", "text": "На заседание, проведено на 27 февруари 2019 г., Академичният съвет на Софийския университет  , докторанти и специализанти за учебната 2019/2020 г. Промяната в годишните такси се отнася единствено за студенти, докторанти и специализанти, приети през учебната 2019/2020 година. Не се променят размерите на годишните такси за обучение на действащите студенти, докторанти и специализанти, приети преди учебната 2019/2020 година. Без промяна остават годишните такси за обучение на новоприети студенти, докторанти и специализанти в десет от факултетите – Историческия факултет, Медицинския факултет, Биологическия факултет, Факултета по математика и информатика, Факултета по химия и фармация, Богословския факултет, Юридическия факултет, Факултета по педагогика, Факултета по класически и нови филологии и Стопанския факултет. Намаляват се таксите на три от специалностите във Физическия факултет – „Учител по природни науки в основна степен на образованието“, „Физика и информатика“ и „Физика и математика“, от 400 на 200 лева. Няма промяна в таксите на докторантите и специализантите. Няма промяна на таксите за кандидатстване в Софийския университет за учебната 2019/2020 година и те остават 30 лева за явяване на изпит и 30 лева за участие в кандидатстудентската кампания и класиране. Няма промяна и в таксата от 50 лева за конкурсен изпит на кандидат-докторанти. За втора поредна година новоприетите студенти с максимален състезателен бал във Факултета по математика и информатика, професионално направление „Математика“, специалности „Математика“ и „Статистика“ в бакалавърска степен се освобождават от заплащане на годишната такса за обучение за първата година. Академичният съвет прие увеличение на годишната такса за обучение на студенти ОКС „бакалавър“ редовно обучение, приети в специалност: – „Туризъм“ (Геолого-географски факултет) от 420 лева на 460 лева; – „Връзки с обществеността“, „Комуникационен мениджмънт“, „Журналистика“ и „Книгоиздаване“ (Факултет по журналистика и масова комуникация) от 560 на 600 лева за редовно обучение и от 300 на 350 лева за задочно обучение; – „Европеистика“ и „Политология“ (Философски факултет) от 560 на 600 лева; – „Филология“ (Факултет по славянски филологии“) от 300 на 400 лева за задочно обучение; – „Философия“ (Философски факултет) съответно от 540 на 580 лева за редовно обучение и от 300 на 320 лева за задочно обучение; – „Графичен дизайн“ и „Музикални медийни технологии и тонрежисура“ (Факултет за науки за образованието и изкуствата) от 730 на 780 лева. Академичният съвет прие и намаление на годишните такси за обучение на чуждестранни студенти, докторанти и специализанти, граждани на страни извън Европейския съюз, за голяма част от специалностите във факултетите на Софийския университет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Софийският университет гласува промени в таксите си за обучение"}
{"url": "https://trud.bg/%d0%bb%d0%b0%d1%83%d1%80%d0%b0-%d0%ba%d1%8c%d0%be%d0%b2%d0%b5%d1%88%d0%b8-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d1%8f%d0%b2%d0%b8-%d0%b2-%d1%81%d1%8a%d0%b4-%d0%b2-%d1%80/", "text": "Румънският магистрат Лора Кьовеши, кандидат за главен прокурор на ЕС, трябва да се яви в съда в Букурещ следващата седмица заради обвинения в корупция, съобщават медиите в четвъртък, цитирани от AFP. Кьовеши бе призован за 7 март – денят, в който Европейският парламент и държавите-членки ще обсъдят следващите стъпки в избора на лидер на новата Европейска прокуратура, съобщи румънската информационна агенция Agerpres, цитирана от AFP. Бившият прокурор от Дирекцията за борба с корупцията (ДБК) е в конфронтация с лявото румънско правителство, което я обвинява в злоупотреба със служебно положение неверни показания – обвинения, които тя отхвърли. Споровете засенчиха първото румънско ротационното председателство на Европейския съюз, като Букурещ изрази несъгласието си с назначението на Кьовеши в Брюксел. Кьовеши вече е явявала в съда през февруари около времето, когато трябваше да бъде в Брюксел, за да представи кандидатурата си за главен прокурор на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.28", "title": " Лаура Кьовеши трябва да се яви в съд в Румъния по обвинения в корупция"}
{"url": "https://trud.bg/%d0%b4%d0%b6%d0%b0%d0%ba%d0%bf%d0%be%d1%82%d1%8a%d1%82-%d0%be%d1%86%d0%b5%d0%bb%d1%8f-%d1%81%d1%82%d0%b0%d0%bd%d0%b0-91-%d0%bc%d0%bb%d0%bd-%d0%bb%d0%b2/", "text": "Джакпотът в играта „6 от 49“ на Българския спортен тотализатор оцеля още един тираж. Въпреки повишения интерес, нито един участник не успя да познае всичките 6 числа и да прибере 8 748 864,61 лв., колкото се бяха натрупали до вчера. Така сумата, която блазни любителите на хазартните игри за неделя, ще нарасне до около 9,1 млн. лв.  Тя се трупа вече 45 тиража и ще е втората най-голяма в историята на тотото у нас. Рекордът засега е 9 472 606,40 лв., който е паднал в тираж №92 през 2012-а. Тогава обаче сумата си поделят двама участници – от Перник и Бобошево, така че всеки от тях прибира под 5 млн. лв. А най-големият тото късметлия в България – жител на Съединение – спечели 7 940 616,60 лв. – през 2017-а. Но този рекорд ще бъде счупен, ако само един участник се добере до сегашния джакпот.  Ако никой не познае числата и идната седмица, джакпотът ще прескочи 9,5 млн. лв. и може да стане първата 8-цифрена сума, разигравана в хазартна игра у нас. А в случай, че някой късметлия успее да спечели милионите в неделя, останалите участници ще могат „да разчитат“ „само“ на 2 млн. лв. за следващия тираж.", "date": "2019.02.28", "title": " Джакпотът оцеля, стана 9,1 млн. лв."}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0%d1%82-%d0%be%d1%82-%d0%b4%d0%be%d0%bc%d0%b0%d1%88%d0%bd%d0%b0%d1%82%d0%b0-%d1%80%d0%b0/", "text": "Между 10 и 15% е спадът на производството на домашна ракия за последните две години, съобщи председателят на Националното сдружение „Българска домашна ракия“ Андон Андонов. По думите му все по-малко хора варят плодови ракии, като сред тях преобладава сливовата. Той посочи, че в България има 1 500 лицензирани казана, като половината от тях са с обем 500 литра, а останалите – до 1 000 литра. Много хора изкореняват лозята си, тъй като нямат възможност да се занимават със земеделие. Има много изоставени лозя, а все по-малко хора се занимават с лозарство, каза шефът на сдружението. И напомни, че миналата година реколтата е била по-малка, като на места намалението е с 50 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Българите се отказват от домашната ракия"}
{"url": "https://trud.bg/%d0%bd%d0%b0%d1%81%d1%82%d0%b0%d0%bd%d0%b8%d1%85%d0%b0-%d0%bf%d1%81%d0%b8%d1%85%d0%b8%d1%87%d0%bd%d0%be-%d0%b1%d0%be%d0%bb%d0%b5%d0%bd-%d0%b2-%d1%80%d0%b0%d0%b9%d0%be%d0%bd%d0%bd%d0%be%d1%82%d0%be/", "text": "6 здравни заведения отказали да приемат пациента Психично болен мъж от София е настанен в Районно полицейско управление. Комшии позвънили за помощ, след като 31-годишният им съсед изпотрошил първо дома си, а после и стъклата на входа, в който живее. „Някой викаше и крещеше, и чупеше. Аз излязох до стълбите и, като чух колко е страшно, се прибрах. Някой викаше по някого, но другият не отговаряше.”, сподели пред Нова телевизия съседката Любка Златарева. След като го озаптили медици и полицаи в продължение на 5 часа обикаляли столичните  болници, но нито една не го приела за лечение.  „Той е буйствал, доколкото разбрах, и трябваше да го караме в Центъра за психично здраве, където обаче се оказа, че няма места” обяснява д-р Лъчезар Хаджикостов – лекар в Спешна помощ. Дузина полицаи все пак са успели да усмирят мъжа. След като линейката е започнала да обикаля болниците, общо 6 здравни заведения са отказали да приемат болния. Управителят на Центъра за психично здраве в София – Емил Грашнов, съобщи, че са били върнати общо 2-ма души, заради липсата на места. Здравното министерство разпореди спешна проверка по случая.", "date": "2019.02.28", "title": " Настаниха психично болен в районното управление\t\t\t"}
{"url": "https://trud.bg/%d0%bf%d0%b0%d0%b7%d1%8f%d1%82-%d0%ba%d1%83%d0%bb%d1%82%d1%83%d1%80%d0%bd%d0%be%d1%82%d0%be-%d0%bd%d0%b0%d1%81%d0%bb%d0%b5%d0%b4%d1%81%d1%82%d0%b2%d0%be-%d0%bf%d1%80%d0%b8-%d0%b7%d0%b5%d0%bc%d0%b5/", "text": "Днес Столичният общински съвет прие обновения план на града за защита при аварии като наводнение, земетресение и др. „Запазването на културното наследство е нов аспект на плана. Досега се фокусирахме само върху хора и стратегически обекти“, съобщи пред „Труд“ председателят на общинската комисия по обществен ред Иван Илиев. Вече например музеите ще имат ясни указания как при бедствия да опазят експонатите си. Планът на София за защита при аварии разписва отговорностите на общинските структури и координацията между тях и останалите институции. При бедствие, гражданите могат да намерят къде близо до тях има убежище на сайта на районните администрации или на тел. 112. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Пазят културното наследство при земетресение"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%b0%d1%82-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b2-%d0%ba%d0%be%d1%80%d1%83%d0%bf%d1%86%d0%b8%d1%8f-%d0%bd%d0%b0-%d0%b1%d0%b5%d0%bd%d1%8f/", "text": "Главният прокурор на Израел ще повдигне обвинения в корупция на премиера на страната Бенямин Нетаняху, съобщава  . Според източници на медията адвокатът на Нетаняху е бил уведомен, че клиентът му е разследван за подкупи, измами и злоупотреба с власт в три различни случая. Премиерът на Израел е обвинен, че е получавал скъпи подаръци от богати бизнесмени, а в замяна те са били представяни в добра светлина в медиите. Нетаняху отрича тези обинения. Според него разследването цели да го злепостави преди парламентарните избори в страната на 9 април Израелският премиер ще има шанс да се защити пред съда по време на предстоящото излушване. Ако аргументите му бъдат отхвърлени той ще се превърне в първия министър-председател в страната, който отива на съд.", "date": "2019.02.28", "title": " Повдигат обвинения в корупция на Бенямин Нетаняху"}
{"url": "https://trud.bg/%d1%82%d0%be%d0%ba%d1%8a%d1%82-%d0%bc%d0%be%d0%b6%d0%b5-%d0%b4%d0%b0-%d0%bf%d0%be%d1%81%d0%ba%d1%8a%d0%bf%d0%bd%d0%b5-%d1%81-3-%d0%be%d1%82-%d1%8e%d0%bb%d0%b8/", "text": "Ако има поскъпване на тока за бита от юли, то ще бъде само с размера на инфлацията. Така председателят на енергийния регулатор Иван Иванов коментира намерението на едно от електроразпределителните дружества да поиска увеличение на цените на електроенергията. По данни на Националния статистически институт годишната инфлация към края на януари е 3%. До края на март енергийните дружества трябва да внесат в регулатора своите предложения за промяна в цените на тока. И трите дружества обявиха, че ще спазят срока. “Макар че наистина е рано за прогнози, искам да уверя както битовите потребители, така и нестопанските, които са на регулиран пазар, че няма да има драстично увеличение на сметки, които те ще плащат в новия регулаторен период, каза Иванов. Той допълни, че природният газ може да поевтинее от април с прогнозирания от “Булгаргаз” половин процент. Това няма да доведе до промяна в цените на парното и топлата вода.  ", "date": "2019.02.28", "title": " Токът може да поскъпне с 3% от юли"}
{"url": "https://trud.bg/%d0%b3%d0%b5%d0%bd-%d0%b4%d0%b8%d0%bc%d0%b8%d1%82%d1%8a%d1%80-%d1%88%d0%b8%d0%b2%d0%b8%d0%ba%d0%be%d0%b2-%d1%81%d0%bb%d0%b5%d0%b4-%d1%81%d0%ba%d0%b0%d0%bd%d0%b4%d0%b0%d0%bb%d0%b0-%d1%81-%d0%b3%d0%b5/", "text": "Долу ръцете от българските деца! Родители, това ли искате, някакви изменници и поддръжници на чужди интереси да объркват представите на децата ни за мъжа и жената и взаимоотношенията между тях? До кога ще търпим? Това попита във фейсбук бившият началник на 61-ва Стрямска механизирана бригада ген. Димитър Шивиков след  . Както “Труд” писа, илюстративните материали, на които се виждат полови органи и които били предназначени за гей общности като превенция на ХИВ/СПИН, попаднаха в ръцете на ученици в Монтана, Видин, Ямбол, Кърджали и Хасково. Това станало заради недоглеждания в районните здравни инспекции. Министерствата на здравеопазването и на образованието започнаха проверки и наредиха изтегляне на дипляните. “Незабавна оставка на двамата министри, допуснали гаврата с децата ни и уволнение на всички лица по веригата, разпространили пасквила за педера..ите, лесбийките, джендърите и всякакви подобни изчадия”, поиска Шивиков. Той призова да “излезем по площадите на 16 март и да изчистим Отечеството от предателите!”. Скандалните листовки са толкова брутални, че доброволци от младежкия Червен кръст в Монтана, които ги получили, от срам отказали да ги разпространяват. “Раздаването на брошури за секс между мъже от ученици – доброволци към БЧК в Монтана, е гаф и са взети мерки да не се повтаря. Това заявиха за вестника от офиса на Червения кръст там. Около дведесетина листовки “Любов без последствия” са били връчени на тийнейджъри в Монтана за разпространение в Деня за борба със СПИН – 1 декември.      ", "date": "2019.02.28", "title": " Ген. Димитър Шивиков след скандала с гей брошурите: Долу ръцете от българските деца!"}
{"url": "https://trud.bg/it-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d1%89%d0%b5-%d0%bf%d0%be%d0%bc%d0%b0%d0%b3%d0%b0%d1%82-%d0%bd%d0%b0-%d1%82%d1%80%d0%b0%d0%b4%d0%b8%d1%86%d0%b8%d0%be%d0%bd%d0%bd%d0%b8%d1%8f-%d0%b1/", "text": "Поредица от срещи за обмен на идеи и нетуъркинг, на които традиционните индустрии във Варненския регион ще обсъждат с експерти от IT бранша къде и какво да подобрят в дигиталното си представяне организира Бизнес агенция. Първата среща е насрочена за 1 март. Целта е фирмите от туристическия бранш, транспорта, строителството, производството на суровини и храни и машиностроенето да имат по-ярко и забележимо присъствие в дигиталния свят, съобщиха организаторите. Те посочват, че макар България да е 17-та в света по достъп до интернет въвеждането на цифровите технологии от страна на предприятията върви бавно и страната ни е на едно от последните места в Европейския съюз по този показател. По данни на Българската стопанска камара през миналата година едва 1/3 от компаниите у нас са били представени дигитално, въпреки че от това зависи развитието им на пазара през следващите 40-50 години. На срещите и планираните съпътстващи събития ще се обсъждат конкретните възможности и нужди на бизнеса във Варна за дигитална трансформация, сочена като най-мащабната промяна след индустриалната революция. Идеята е да се използва потенциала на технологичните компании, за да се повиши конкурентоспособността на фирмите от други сектори и в крайна сметка да се формира по-силна местна икономика, допълниха организаторите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " IT компании ще помагат на традиционния бизнес"}
{"url": "https://trud.bg/%d0%bc%d0%b0%d1%80%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%ba%d0%be%d0%b8%d1%82%d0%be-%d1%83%d0%b1%d0%b8%d0%b2%d0%b0%d1%82/", "text": "Несретниците са престъпници и жертви  Село Завой. И името му подсказва, че животът невъзвратимо го подминава, както го подминават водите на Тунджа и колите по недалечната магистрала. Камерата влиза в него и показва разбита детска площадка, на която няма деца. И буренясал двор на църква, затворена отдавна. Репортерът крачи смело през избуялите тръни и плевели, за да стигне до изоставен строеж, в който се събират вечер наркомани и момчета от ромската махала. Подготвайки зрителя за кошмарния репортаж, операторът се фокусира върху кървави петна. Точно тук 62-годишен мъж е бит, съблечен гол и изнасилен с дървен кол. Казвал се Атанас Иванов. Погребан е без кръст и некролог. Бил неприлично беден, неграмотен и вечно гладен, а постоянната му усмивка издавала, че не е съвсем с ума си. „Децата го биеха, дето го свареха, без причина, ей така, те тук на село развлечения нямат“ – разказва сестра му. Две от тия деца – на 8 и 11 години – са заподозрени за злодеянието. Но те отричат, а и не е за вярване, че са имали сила да принудят Атанас да седи мирно, за да му причинят болките, в които е умрял. Говори се, че убиецът е някой от дрогираните батковци , но на кой му пука за това? Полицаите си имат друга работа, то не е един луд претрепан само. Ето друг репортаж, от друго село – Устрем. Там е удушена 87-годишна баба, удряна е по главата с чук, а къщата й е обрана. Кадрите от местопрестъплението: дървен креват, застлан с парцали, паянтова маса с празни буркани – Боже, какво ли може от това място да се открадне? Безпорядъкът показва, че старата жена се е борила с душманите – викала е помощ вероятно, но младите й комшии ги няма, берат лалета в Холандия. За смъртта й са задържани четирима местни жители, съобщава прокуратурата. Дали вече са ги пуснали, или да? Телевизиите рядко се връщат към такива събития със задна дата. Новинарските емисии и без това са пълни с новоубити и новоограбени старци. И по вестниците е така. Нападенията на бабички и дядовци по селата са толкова обичайни, че не заслужават повече от 5-6 реда на задните страници. В тия кратки дописки обикновено има коментар от органите на реда: „Престъплението е битово (сиреч, нищо особено не е станало), а извършителите са маргинали.“ Това за „битовите“ престъпления е ясно – такъв е битът в България. Но какви са тия „маргинали“? Това са цигани, патриотично заявяват вицепремиерът Каракачанов и партийният му съратник Джамбазки. Не подценяваме тяхната компетентност, обаче… позволете да видим все пак какво се казва по тоя въпрос в учебниците по криминология и съдебна психиатрия. Авторите им делят на 4 типажа хората, които погазват човешките норми, като убиват себеподобни: Авантюристи, които са склонни да приписват другиму вина и да се саморазправят; Инсценировчици, които трупат агресия и отмъщават с обмислени действия; Изнудвачи, които в своя маниакален свят ликвидират всеки, който пречи на желанията им; И Маргинали, които живеят извън правилата и ценностите на обществото и си имат собствени, комбинирани с ожесточение към околните. Те убиват най-много и най-жестоко. Социолозите често говорят за „маргинализацията на българското общество“, т.е. за онова изтласкване на хора в покрайнините на социума, при което се късат моралните връзки между тях и другите живущи в България. Тия хора нямат ход напред, те затъват в нищета и в недоимък на дрехи, храна, социални и граждански права. Маргиналността, казват социолозите, е присъща на аутсайдерите – мъже, жени и малчугани, които нямат шанс за успех и печалба и никой не се интересува от тях. Типичният им представител е от 8 до 65-годишен, сиромах, несретен, сиротен, окаян, бездомен, изоставен, достоен за съжаление, скръбен, отчаян. Виждали ли сте такъв човек? Да, разбира се – на улицата, в квартала, в блока ви, на вашия етаж, у вас… Ако мине седмица без да срещнете безпризорно хлапе, просяк, пияница, проститутка, луд, клошар или безработен бивш затворник, вие или сте от тия, дето не слизат от мерцедесите, или сте болен на легло. Маргинализацията протича заедно с виктимизация и криминализация, пише в учебниците. Ще рече, че бидейки в недостойно положение и извън обществото, почти всички несретници стават извършители или жертви на престъпления. Нормалната и успешна реализация (държавна служба, наследство, собствен бизнес и т.н.) е недостъпна за тях и те развиват тяхно си предприемачество – всяко нещо, което им трябва, си го взимат от тия, които го притежават. Същевременно много от тях са тероризирани в своята среда, насилвани да просят, крадат и продават телата си. Как реагира обществото ни на това? С неглижиране, презрение, омраза и в краен случай със санкции. Не е чудно, че презряните се събират в банди и гета, и стават източници на престъпност и зарази. Апропо, гетата не са местообитания на цигани само. Вижте селата, в които убиват баби (ако ги отбележим с точки, картата на България ще почернее от тях) и кажете: има ли разлика между убийците и жертвите там? И едните, и другите живеят в коптори, социално изключени са, бедни и болни. Наукообразното описание на маргиналното битие с престъпленията, беззаконията и греховете, може още да бъде продължено. Но и така е ясно: трябва да се вземат мерки така, че това, в което живеем, да заприлича по-малко на джунгла и повече на държава. „Мерки“ ли казахме? Те са толкова пъти предписвани, преповтаряни и преписвани в стратегии и планове, че вземе ли някой да ги изрежда на телевизора, мнозина други с дистанционното му вземат думата. Но нека ги припомним, въпреки всичко: 1) Подобряване на образованието и възпитанието на подрастващите в средите на маргиналите, където оцеляването измества морала 2) Преодоляване на бедността с подходяща политика – икономическа и социална 3) Ограничаване на злоупотребата с алкохол и наркотици 4) Редовно лечение на страдащите от психични заболявания 5) Ресоциализация на осъдените, изтърпели наказания. 6) Контрол на кримиконтинтента, ремонт на пътя от престъплението до наказанието, без което множество негодници схващат свободата като едно единствено нещо – като безнаказаност. Още мерки могат да се изредят. Въпросът е коя от тях се прилага системно у нас? Първата? Не. Втората? Не. Третата? Хич. Четвъртата, петата…? Ми. Какво се прави в действителност? При обсъждането на бюджетите в Съвета по социално партньорство разбрахме, че работодателите делят българите на „работливи, производителни и висококвалифицирани“ и „мързеливи, нискоквалифицирани, нискообразовани маргинали“, като за вторите не щат да плащат. Синдикатите отбелязват, че с милиони намаляват парите за социално включване и след 4 години може да стигнем или да не стигнем 60% от доходите в Евросъюза. А финансовият министър от своята планета прелива от оптимизъм: Добра е перспективата в България, кредитният рейтинг се подобрява. А защо маргиналите се множат? – не се съобщава. Патриотите се борят с тях, разказва Джамбазки – той лично водел битка с двойния стандарт, при който циганите крадат безнаказано от тока и от бабите. За стандарта на българите, които крадат от еврофондове и обществени поръчки, не казва. Но войводата му Каракачанов сензационно предлага: да се вземат мерките, които изброихме, плюс една – безплатни аборти за маргиналките! Ясно? Ако нещо не сте разбрали, пуснете коя да е тв програма. И тая сутрин имаше интервюта с Джамбазки, довечера ще ги повтарят. Слушайте и се не бойте, ако задремете на дивана. Тая нощ вероятно пак ще нападнат някоя баба, заспала с брадва зад вратата, но тя, разбира се, може да не е вашата.      ", "date": "2019.02.28", "title": " Маргиналите, които убиват\t\t\t"}
{"url": "https://trud.bg/%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b2%d1%8a%d1%80%d1%82%d1%8f%d1%82-%d1%81%d1%86%d0%b5%d0%bd%d0%b0%d1%80%d0%b8%d1%8f-%d1%81%d0%bf%d0%be%d1%80%d0%b5%d0%b4/", "text": "Телефонните измамници вече ползват различни сценарии според населеното място, установили са квартални полицаи в Шуменско по време на срещите си с обществеността. В района на Нови пазар например, хит е да се обаждат „банкови служители“, които предлагат изгодно рефинансиране срещу заплащане на такса или пък увещават хората, че дължат остатък 200-300 лв. по отдавна взет кредит. В Каспичанско мошениците обещавали награда телевизор, която се тегли с томбола в читалището. Преди това обаче, трябва да купиш ваучери за 20 лв., които ти служат като билет за играта. Хит е разбира се, схемата „помощ на полицията“ и в едно от селата баби разказали, че наистина видели как униформен отишъл да вземе парите. Това са фантазии под стреса, на който са изожени възрастните, категорични са полицаи. Затова по време на срещи те убеждавали пенсионерите да не държат много пари в дома си. Като ти поискат 1000 лв. и им кажеш, че имаш налични 20 лв. разговорът ще приключи. 89 квартални полицаи работят в ОДМВР-Шумен, а от тях 40 обслужват най-големия район на РУ-Шумен, каза началникът на сектор „Охранителна полиция“ комисар Йордан Дундаков. Само в Шумен полицейските инспектори са работили по над 13 900 преписки и са участвали в разплитането на 226 престъпления през миналата година година. По думите на комисар Дундаков обаче, гражданите трябва да разчитат и да споделят повече с полицията. Целта през настоящата година ще е подобряване на комуникацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.28", "title": " Ало измамници въртят сценария според региона"}
{"url": "https://trud.bg/%d0%ba%d0%b0%d1%81%d1%82%d1%80%d0%b8%d1%80%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%b4%d0%be%d0%bc%d0%b0%d1%88%d0%bd%d0%b8-%d0%b8-%d0%b4%d0%b2%d0%be%d1%80%d0%bd%d0%b8/", "text": "Безплатна кастрация на домашни и дворни кучета предлага общинският приют, намиращ се в покрайнините на Велико Търново край село Шемшево. Медицинските процедури се извършват от двама ветеринари в лицензираната амбулатория, която е част от обекта и е оборудвана със съвременна технология. Кастрацията е напълно безплатна. След процедурите всяко куче ще получи чип, а стопаните ще бъдат освободени от местния данък. Инициативата е част от политиките, които Община Велико Търново, чрез отдел „Околна среда“, провежда за намаляване на популацията от бездомни четириноги. От юни в приюта безплатно ще бъдат кастрирани и бездомни котки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Кастрират безплатно домашни и дворни кучета в общинския приют край Велико Търново"}
{"url": "https://trud.bg/%d1%80%d1%83%d1%81%d0%ba%d0%b0-%d1%80%d0%b5%d0%ba%d0%b0-%d0%bf%d1%80%d0%b5%d0%bb%d1%8f-%d0%b8-%d0%bd%d0%b0%d0%b2%d0%be%d0%b4%d0%bd%d0%b8-2000-%d0%b6%d0%b8%d0%bb%d0%b8%d1%89%d0%b0-%d0%b2-%d1%81%d0%b5/", "text": "Руска река (Russian river) в Северна Калифорния е преляла и потопила почти изцяло град Гюрневил, съобщава CNN. В сряда вечерта нивото на реката е достигнало 45 фута (над 12 метра) и градът е практически откъснат от света. Според говорителя на Оперативния център на окръг Сонома Бари Дуган 2000 жилища са наводнени, а придвижването по улиците на града, който има 4 500 жители, е възможно само с лодки. Пътищата към Гюрневил са прекъснати. 59 души са евакуирани, не се съобщава за пострадали хора. Местните власти са поискали да бъде обявено извънредно положение, за да се справят с бедствието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.28", "title": " Руска река преля и наводни 2000 жилища в Северна Калифорния"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b2%d0%bc/", "text": "Сагата около общата листа за европейските избори на „Обединени патриоти“ приключи вчера. Поне засега. ВМРО ще се яви самостоятелно на вота през май, а водач на листата ще е евродепутатът и зам.-председател на партията Ангел Джамбазки. Час след официалното обявяване на новината, разговаряме с Джамбазки за трусовете в патриотичната коалиция, за новата Европа и предстоящата кампания.  – Честита подкрепена кандидатура за водач на евролистата на ВМРО, господин Джамбазки! Ще успее ли ВМРО да спечели мандат, явявайки се самостоятелно на европейските избори?  – Благодаря за поздравленията! Убеден съм, че ще успеем да реализираме мандат в следващия Европейски парламент. Дори не говорим за мандат, защото листата на ВМРО е отворена широко за всички български граждани, за родолюбци. Оставили сме и отворена поканата към другите партии за провеждане на вътрешни избори, така че нашето мото и нашата идея не е да разделяме и да делим, да разрушаваме нещо съградено, а да надграждаме. – И все пак от ВМРО тръгвате сами, поне за сега – без „Атака и без НФСБ.  – Изчакахме достатъчно нашите партньори от „Обединени патриоти“. Бяхме достатъчно търпеливи, любезни и добронамерени и продължаваме да очакваме техния отговор. Но! Времето върви, а изборите чукат на вратата и не е разумно да се бави подготовката за толкова важен процес заради очевидно лични недоразумения и лични вражди. Според нас личните разправии нямат място в политиката, а преекспонирането им в „Обединени патриоти“ е вредно за нас, вредно е и за българските граждани, които ни подкрепят. По тази причина ние започваме подготовката си за самостоятелно явяване, а колегите имат отворена врата и ако проявят разум и проведат разговори – добре. Ако ли не – тези европейски избори ще се превърнат в оценка за всеки един от нас като политически субект. В края на месец май ще може да сравним резултатите на ВМРО, на НФСБ, на „Атака“. Тогава ще видим кой, как се е представил в очите на българското общество. Ние, от ВМРО, сме уверени, че трябва да се подготвим и да влезем силни в кампанията и да работим за това да си свършим добре политическата работа. – Изнервиха ли ви много коалиционните ви партньори от „Обединени патриоти“ през последните дни?  – В политиката няма място за изнервяне. Но трябва да има целесъобразност. В края на краищата когато непрекъснато чуваме, че всички са готови на разговор, но когато ги поканим изпращат своите заместници, което принципно не е лошо, но се показва несериозно отношение, става ясно, че личните проблеми при тях са повече отколкото интереса им от вършене на обща работа. Пак казвам – в политиката няма място за изнервяне или за лични емоции. Ние, от ВМРО, гледаме на правенето на политика като на задължение и ангажимент към избирателите си. Имаме своите постижения в Европейския парламент за пет години, които трябва да бъдат развивани в интерес на българските граждани. Не можем да превръщаме позициите си в европейските институции в заложник на лични отношения. Лични отношения трябва да се решават на затворени врати между хората, които са засегнати, а не да бъдат непрекъснато повод за някакви крамоли, скандали, битовизми и разделения. – На фона на общите политики, които артикулирате като коалиция „Обединени патриоти“ в т.ч. и в сегашното управление, малко странно ще стои предизборен дебат между кандидат за евродепутат от ВМРО, Атака и НФСБ, не мислите ли? Каква разделителна линия ще се сложи между вашите предизборни платформи? Само личните вражди ли ще са в основата на дебатите?  – При нас, говоря само за ВМРО, в кампанията няма място за решаване на лични отношения. Ние проблем в това отношение нямаме. Личните проблеми са другаде и те са видими. От едната страна ще стои биографията с пет години работа в Европейския парламент и подготовката за следващия мандат. Точно този Европейски парламент е изключително важен, защото той ще промени Европейския съюз. За мен ще бъде много любопитно какво мислят колегите по редица важни европейски въпроси. И да противопоставим тяхното поведение в народното събрание. Пак казвам – все още има време за разговори за общо явяване, но няма време за бавене, защото кампанията вече започва. – Чухме многократно, че дори и партиите от „Обединени патриоти“ да се явите самостоятелно на евровота, това няма да повлияе по никакъв начин на коалицията ви в управлението на страната. Че сте стабилни и че мнозинството ще продължи да е стабилно. Но не е ли това един вид политическа шизофрения – не мога да намеря по-мека дума – коалицията ви се разпада за европейските избори, но е стабилна във вътрешен план?  – Не, не мисля. Няма проблем, ако има достатъчно разум във всички нас, работата на правителството и народното събрание да продължава. Има програма, която трябва да бъде свършена и тя се върши. Въпреки очевидното нежелание на партньорите ни да се явим заедно, нито един от тях не казва, че това би се отразило на поведението му в народното събрание, доколкото може да се вярва на такива заявки. – Знаете ли какво си мислят в ГЕРБ за това – че проигравате много лесно шанса си за двама, дори за трима евродепутати, неявявайки се в обща листа. Не захвърля ли патриотичната коалиция с лека ръка такъв шанс за представителство в Европарламента?  – Да, има логика в подобни разсъждения. Обединени можем да постигнем повече, но в края на краищата от ВМРО направихме всичко възможно, но не можем да накараме никого на сила да погледне сериозно и отговорно на европейските избори. – Казахте, че тези европейски избори ще променят Европейския съюз. Каква ще бъде Европа в следващите години?  – Има две гледни точки – едната е нашата, на консервативните партии. Тази гледна точка ще я видите и в София на 9 март, когато Алиансът на консерваторите и реформистите се събира в България, за да разпише своята предизборна платформа. Ще я видите и на 23 март на конгреса на ВМРО, когато ще имаме също много чуждестранни гости от Италия, Германия, Полша – това са партиите, които се заявяват като традиционни, консервативни в Европейския съюз и в Европейския парламент. Ние сме съмишленици и работим заедно. Нашата гледна точка е за Европа, която има сигурна защита на външните граници, има нулева миграция, има отношение към хора, които идват на нашия континент не защото са бежанци, а защото имат икономическа изгода и нещо повече – искат да променим нашия начин на живот. Ще видите ясна политика спрямо непростимата джендър пропаганда и джендър политиките, които се водят. Например, Партията на европейските социалисти (ПЕС) с основен кандидат за председател на Европейската комисия Франс Тимерманс, подкрепя горещо Истанбулската конвенция и твърди, че тя незабавно трябва да бъде подписана. И непрекъснато упреква България, че не я е подписала. Апропо, така се намесва и в нашите вътрешни работи. Точно ПЕС, с основен кандидат господин Тимерманс, настоява за повече миграция от Африка, повече миграция от други държави извън европейския континент – това са нашите основни политически противници – хората, които искат да налагат джендър идеологията, множеството полове, еднополовите бракове, безполовите детски градини… Всички тези неща, за които ни казваха, че са конспирация – не, не са. Ние ги виждаме с очите си днес. Виждаме резултатите от тази пагубна пропаганда в съответните държави. Така че, това са двете гледни точки – Европа на нациите, нашата гледна точка и Европа на джендър пропагандата, с водещи говорители в случая Партията на европейските социалисти и господин Тимерманс. И тук въпросът би следвало да бъде и към техните представители в България – БСП. Които у нас се правят противници на тази джендър идеология, но в Европа горещо я подкрепят. Веднага изниква още един въпрос – дали става дума за политическа шизофрения или за политическо лицемерие и лъжа. Защото не може в София да си противник на Истанбулската конвенция, а в Брюксел да я подкрепяш. Който гласува за БСП, гласува за Тимерманс, защото те са от едно политическо семейство. – Да очакваме ли водещият кандидат за председател на ЕК на консерваторите Ян Захрадил по време на предизборната кампания и в България?  – Още в края на месец март, когато ВМРО ще проведе своя конгрес. Миналия петък в Рим, както знаете, ВМРО стана част от политическото семейство на Алианса на консерваторите и реформистите заедно с още две други партии – ВМРО – Народна партия от Македония и Демократичната партия от Косово, чийто лидер е председателят на Косовския парламент Кадри Весели. Членството на ВМРО в Алианса на консерваторите и реформистите е логичен завършек на една продължила четири години съвместна работа. Нашето политическо семейство е трето по големина в сегашния състав на Европейския парламент и очакваме да разширим своето влияние, защото партиите в Алианса на консерваторите и реформистите застъпваме основните ценности – християнски корени, семейните ценности – семейството е доброволен съюз между мъж и жена и техните деца, защита на традициите, на националното самочувствие и определение и запазването на националните държави. А надстройката за Съюза са защитата на външните граници, свободната търговия. Когато става дума за образование, например, ние сме твърдо против идеите на господин Тимерманс за джендър образованието. Защото е скандално и недопустимо да се раздават брошури за хомосексуални връзки на деца. Няма как да има хомосексуална пропаганда в училище. Децата ни трябва да са защитени от подобни действия на поквара и промиване на мозъци. Абсурдно е едно отклонение, една девиация да се представя като нещо модерно или нормално. Нашият гост  Ангел Джамбазки е роден на 21 март 1979 година. Завършил е „Право“ в СУ „Св. Климент Охридски“. Зам.-председател е на ВМРО и евродепутат от групата на Европейските консерватори и реформисти в Европейския парламент.                         ", "date": "2019.02.28", "title": " Ангел Джамбазки, зам.-председател на ВМРО и евродепутат, пред „Труд“: В политиката няма място за изнервяне или за лични емоции\t\t\t"}
{"url": "https://trud.bg/%d1%82%d1%8a%d1%80%d0%b3%d1%8a%d1%82-%d0%b7%d0%b0-%d1%81%d1%82%d1%80%d0%be%d0%b5%d0%b6%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d1%83%d1%87%d0%b0%d1%81%d1%82/", "text": "„Булгартрансгаз“ обяви, че е подновен търгът за строежа на българския участък на газопровода „Турски поток“. От газовия оператор официално обявиха, че срокът за подаване на офертите ще бъде до 6-и март. Стойността на проекта за разширяването на българската газопреносна система от границата с Турция до границата със Сърбия е 1,4 млрд. евро (около 1,6 млрд. долара). В официално съобщение „Булгартрансгаз“ ЕАД уведомява потенциалните участници в откритата процедура „Доставка на необходимите материали и оборудване, инвестиционно проектиране – фаза работен проект, изграждане и въвеждане в експлоатация на обект: „Разширение на газопреносната инфраструктура на „Булгартрансгаз” ЕАД паралелно на северния (магистрален) газопровод до българо-сръбската граница”, етап: „Линейна част“, че възобновява процедурата и удължава срока за подаване на оферти. Процедурата беше спряна поради подадена жалба и постъпило във връзка с нея искане за налагане на временна мярка „спиране на процедурата“. С Определение № 245 от 21.02.2019 г. на Комисията за защита на конкуренцията /КЗК/ жалбата се оставя без разглеждане, прекратява се образуваното производство и искането за спиране на процедурата е оставено без разглеждане. Определението на КЗК не е обжалвано и съответно същото е влязло в сила. Проектът предвижда изграждането на газопровод с дължина 474 км от българо-турската до българо-сръбската граница, както и на две нови компресорни станции. По-рано тази седмица руският производител на петролни и газови тръби ТМК заяви, че е заинтересован от наддаването за изграждането на газопровода с дължина 484 км, чрез който София иска да осигури връзка с газопровода „Турски поток“. Става дума за „Тръбната металургична компания“ на бизнесмена Дмитрий Пумпянский. Според   обаче руската компания вече преговаря с австрийската „Щрабак“, която да извърши строителните дейности. От „Щрабак“ отричат да водят подобни преговори. От компанията на Пумпянский твърдят, че в момента не участват в проекта, но имат намерение да се включат в обявения от „Булгартрансгаз“ търг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.28", "title": " Търгът за строежа на българския участък от „Турски поток“ е подновен"}
{"url": "https://trud.bg/%d0%b5%d0%bc%d0%b8%d0%bb%d0%b8-%d1%80%d0%b0%d1%82%d0%b0%d0%b9%d0%ba%d0%be%d0%b2%d1%81%d0%ba%d0%b8-%d0%bf%d0%be%d0%b7%d0%b8%d1%80%d0%b0-%d0%bf%d0%be%d0%bb%d1%83%d0%b3%d0%be%d0%bb%d0%b0-%d0%b7%d0%b0/", "text": "Емили Ратайковски пусна нова колекция бански от своята модна линия бельо, като се снима топлес за някои от моделите. Още през 2017-та, моделът лансира собствената си марка Inamorata, но в началото на февруари обяви чрез пост в социалните мрежи, че през последната година е работила върху нов проект, с който да представи нещо много повече от обикновено бельо. Емили или Емрата, както е по-известна в модния бранш, застана пред камерата, за да рекламира новите си модели бански. На някои от кадрите тя полугола, а на други – в много оскъден бански.  ", "date": "2019.02.28", "title": " Емили Ратайковски позира полугола за своята марка бельо (СНИМКИ)"}
{"url": "https://trud.bg/%d0%b3%d0%b5%d1%88%d0%b5%d0%b2-%d0%b2-%d1%81%d0%b8%d0%bb%d0%b8%d1%81%d1%82%d1%80%d0%b0-%d0%bf%d1%80%d0%be%d1%86%d0%b5%d0%bd%d1%82%d1%8a%d1%82-%d0%bd%d0%b0-%d0%bb%d0%b8%d1%86%d0%b0%d1%82%d0%b0-%d0%bf/", "text": "Анализът и координирането на работата ни се налага поради факта, че в Силистра процентът на лицата, ползващи т.нар. инвалидни пенсии, е най-висок – 28,61%, в пъти по-висок от средния в страната. Това обяви в Силистра зам.-главният прокурор Иван Гешев, който заедно с главния секретар на МВР Ивайло Иванов проведоха работно съвещание в града, съобщават от вътрешното министерство. По думите му има системен проблем. „Това, което ще направим съвместно с колегите от МВР, е да продължим работата си и се надявам в скоро време да се вземат мерки от наказателно-правен аспект за решаване на този проблем“, допълни Иван Гешев. На работната среща със служители на областната дирекция на МВР и прокурори от окръжната и районната прокуратури в Силистра бяха обсъдени съвместните действия по проверки и досъдебни производства, свързани със съставени или ползвани неистински или с невярно съдържание експертни решения на ТЕЛК. Главният секретар на МВР Ивайло Иванов увери, че е създадена добра организация за работа и престои да се извърши огромен обем от процесуално следствени действия. Работи се и превантивно, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Гешев: В Силистра процентът на лицата, ползващи инвалидни пенсии, е най-висок"}
{"url": "https://trud.bg/%d0%bc%d0%b0%d1%80%d1%82%d0%b5%d0%bd%d0%b8%d1%86%d0%b8-%d0%be%d1%82-%d0%b1%d0%be%d0%b1-%d1%81%d0%b5-%d1%81%d0%bc%d0%b5%d1%8f%d1%82-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%bc/", "text": "Мартенички, изработени от зърна фасул са сред най-оригиналните предпролетни подаръци на мартенския базар в Монтана. Бяло-червените украшения от бобчета изработва Стефка Маркова от планинското село Дълги дел. Тя превръща с тънки четки едрите зърна салатен боб в усмихнати лица на момчета и момичета и ги покрива с щръкнали перчеми и плитки от бели и червени нишки. Бобените мартеници са търсени и от деца, и от възрастни. „Подаряването на мартениците е традиционен български обичай от векове и е хубаво, когато са направени и от традиционни български материали. Вълнените конци и фасулът много добре вървят заедно и познавачите, и любителите на родните обичаи ги ценят!”, сподели майсторката. Стефка Маркова е бивш търговски работник в столицата, но живее в красивото балканско селце Дълги дел и изработва собственоръчно украшения от вълна, кратуни, бобени зърна и други природни материали. В края на февруари и началото на март площад „Алеко Константинов” в Монтана се превръща в бяло-червена феерия от хилядите мартенички, окичени по разпънатите сергии. Тази година на мартенския базар в областния град са разположили стоката си 117 търговци и майстори от целия регион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Мартеници от боб се смеят в центъра на Монтана"}
{"url": "https://trud.bg/10-%d0%ba%d0%bc-%d0%be%d1%82-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%85%d0%b5%d0%bc%d1%83%d1%81-%d1%89%d0%b5-%d1%81%d0%b0-%d0%b3%d0%be%d1%82%d0%be%d0%b2%d0%b8-%d0%bf%d1%80/", "text": "Новият близо 10-километров участък от автомагистрала „Хемус“ от Ябланица до пътен възел Боаза ще бъде завършен предсрочно още тази есен. Това стана ясно при проверката на дейностите по строителството, в която участва председателят на Управителния съвет на АПИ Георги Терзийски. Строителството на участъка започна в края на март м. г. Проектът се изпълнява изцяло със средства от републиканския бюджет в размер на близо 55 млн. лв. Участъкът ще бъде с по две ленти за движение в посока по 4 м, две ленти за спиране по 3 м, средна разделителна ивица – 2 м, водещи ивици и банкети. Ще има 5 селскостопански подлеза и 2 селскостопански надлеза, както и подлез при общинския път Брестница – Съева дупка. Връзката с път I-4 Коритна – Белокопитово ще се осъществява чрез етапна връзка при 87-и километър, която ще се изгради в близост до село Брестница. Терзийски допълни, че до началото на май ще започне строителството и на два етапа от пътен възел Боаза до пътя Русе-Велико Търново. Това са отсечките от Боаза до пътен възел Дерманци и от пътен възел Калиник до пътя Плевен-Ловеч. До края на годината ще бъдат готови и техническите проекти за останалите етапи от този участък. Очаква се до 16 часа проходът Троян – Кърнаре да бъде отворен за движение за автомобили до 12 тона, каза по-рано Терзийски, който провери на място дейностите по разчистването на снежните преспи, достигащи до 4 метра. Разчистването на прохода е започнало преди 10 дни. В момента пътното платно се разширява от роторни машини. От АПИ ще направят всичко възможно проходът да остане отворен въпреки очакваните нови снеговалежи. Георги Терзийски ще провери и работата по разчистването на Троянския проход, което започна миналата седмица. На места там има преспи до 3-4 метра. От своя страна министърът на регионалното развитие и благоустройството Петя Аврамова ще представи пред депутатите информация за хода на работата по изграждането на автомагистрали и скоростни пътища в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.28", "title": " 10 км от магистрала „Хемус“ ще са готови предсрочно през есента"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%bf%d1%80%d0%be%d1%81%d1%82%d0%b8%d1%82%d1%83%d1%82%d0%ba%d0%b0/", "text": "Кървава драма с българско участие се е разиграла в германския град Франкфурт. Млада жена е била простреляна в главата от бившия си приятел насред улицата. Жената е 29-годишна българска гражданка и се препитавала като проститутка. Мъжът е турчин на 49 години. Инцидентът е станал във вторник вечер, около 22:00 часа местно време. Двамата преди време имали връзка, която приключила. Те се карали на улицата и в един момент мъжът извадил пистолет и прострелял жената в главата, съобщава в.  . След това това  той стрелял по себе си. Според информация на местните власти мъжът се е ранил също в областта на главата. Въпреки това обаче останал в съзнание, след което насочил пистолета към четирима минувачи, произвел изстрели, но не уцелил нито един от невинните граждани. Впоследствие избягал пеша, но е заловен от полицията. Простреляната жена е в болница в критично състояние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Мъж простреля българска проститутка във Франкфурт"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%ba%d0%b0%d0%bc%d0%b8%d0%be%d0%bd%d0%b8%d1%82%d0%b5-%d0%bd%d0%b0%d0%b4-12-%d1%82%d0%be%d0%bd%d0%b0-%d0%bf%d0%be-%d0%bc%d0%b0%d0%b3%d0%b8%d1%81%d1%82%d1%80-2/", "text": "Утре – 1 март, последният работен ден преди Националния празник на Република България, от 16 ч. до 20 ч. ще бъде ограничено движението на камионите над 12 тона по автомагистралите и най-натоваренитe пътища, съобщиха от Агенция пътна инфраструктура. Целта е повишаване на безопасността и увеличаване на пропускателната способност на инфраструктурата. Агенция „Пътна инфраструктура“ апелира шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа: • автомагистралите; • път I-1 с. Ребърково – Ботевград, като движението се пренасочва по път II-16 Ребърково – Своге – Софийски околоврестън път в посока София; • път I-1 – от Благоевград до ГКПП „Кулата“; • път I-4 п. в. „Коритна“ – Велико Търново – Шумен; • път I-5 Русе – Велико Търново; • път I-8 ГКПП „Калотина“ – София; • път I-9 Варна – Бургас; • път II-18 Околовръстен път на град София; • път II-99 Бургас – Царево. Тежкотоварните превозни средства ще бъдат спрени и в последния почивен ден 4 март (понеделник) от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност на 4 март през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Спират камионите над 12 тона по магистралите и натоварените пътища утре"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d1%83%d1%87%d0%b0%d1%81%d1%82%d0%b2%d0%b0-%d0%b2-%d1%80%d0%b0/", "text": "Израелският гражданин Гал Барак, задържан по искане на австрийските власти по разследване на онлайн измами, в момента е под домашен арест. Предстои Окръжният съд в София да се произнесе по екстрадицията му, съобщиха от прокуратурата. Както писа “Труд”,   на 30 януари на пункт Калотина. Разследването срещу него се води в Австрия и Германия. Измамени граждани от тези страни са били заблуждавани по интернет да инвестират пари при благоприятни условия, след което сумите не са възстановявани. У нас са иззети множество документи, компютри и други вещи. Разкрита е с разрешение на съда банкова тайна и е наложен запор върху банкови сметки в различни банки в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.28", "title": " Израелецът Гал Барак е под домашен арест"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b0%d1%82%d0%b0-%d0%be%d1%82-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b2-%d1%82%d1%80%d0%b5%d1%81%d0%ba%d0%b0%d0%b2%d0%b0-%d0%bf/", "text": "Учебните заведения в Благоевград започват подготовка за традиционната надпревара „Училище на годината”. Тя се провежда за шеста поредна година, под патронажа на кмета на община Благоевград д-р Атанас Камбитов. Днес по време на среща бе изтеглен жребий, който определи училищата, които ще мерят сили едни срещу други. Инициативата има за цел да стимулира креативността на учениците. Кръг „Знание” ще се проведе на 17 април, а кръг „Култура” ще се проведе през м. май. Официалната церемония по награждаване на „Училище на годината” ще се проведе на 23 май в зала „Пейо Яворов“. Знание, умения и талант ще покажат учениците от 1 до 12 клас. Те са разделени в две възрастови групи. Едни срещу други в категория от 1 до 7 клас ще се състезават СУИЧЕ „Св. Климент Охридски“ и III ОУ училище „Димитър Талев“, XI ОУ „Христо Ботев” и II ОУ „Димитър Благоев“, VII СУ „Кузман Шапкарев“ и VIII СУ „А. Костенцев”, V СУ „Георги Измирлиев” IV ОУ „Димчо Дебелянов”. Във втората група от 8 до 12 клас, за титлата „Училище на годината” на Благоевград ще се състезават ЕГ и БПГ, ПМГ и ПГТЛП, ПГСАГ и НХГ. В кръг „Култура“ учениците от 1 до 7 клас ще се изявят в следната последователност: VIII СУ, VII СУ, III OУ, II OУ, V СУ, СУИЧЕ, IX OУ и IV ОУ. От 8 до 12 клас: ПГТЛП,НХГ, ЕГ, БПГ, ПГСАГ и ПМГ.  В момента протичат и „Ученически игри“, които са част от цялостната оценка за финалите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Училищата от Благоевград в трескава подготовка за надпреварата „Училище на годината”, жребий определи състезателите"}
{"url": "https://trud.bg/%d0%bc%d0%b8%d1%82%d1%8c%d0%be-%d0%be%d1%87%d0%b8%d1%82%d0%b5-%d0%bf%d0%be%d0%bb%d1%83%d1%87%d0%b8%d0%bb-%d1%85%d0%b8%d0%bf%d0%b5%d1%80%d1%82%d0%be%d0%bd%d0%b8%d1%87%d0%bd%d0%b0-%d0%ba%d1%80%d0%b8/", "text": "Линейка в ГДБОП заради Димитър Желязков-Митьо Очите. Несебърският наркобос почувствал болки в корема, докато му предявявали материалите по делото за рекет. Антимафиотите повикали Спешна помощ, а медиците установили, че Желязков е получил хипертонична криза, съобщи  . Докато лекарите дойдат, обаче, Митьо Очите пил хапчета и състоянието му се нормализирало. Желязков беше екстрадиран у нас на 15 февруари с полет от Истанбул. Той беше задържан по подозрение, че е част от организирана престъпна група за рекет, палежи, побоища и изнудване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Митьо Очите получил хипертонична криза\t\t\t"}
{"url": "https://trud.bg/%d0%bd%d0%b8%d0%bd%d0%b0-%d0%b4%d0%be%d0%b1%d1%80%d0%b5%d0%b2-%d0%be%d1%82%d0%bd%d0%be%d0%b2%d0%be-%d0%bf%d1%80%d0%be%d0%b3o%d0%b2%d0%be%d1%80%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "Актрисата Нина Добрев за пореден път засне видео, в което говори на родния си език. До сега тя е снимала реклама за слънцезащитни продукти и освен това е проговаряла на български в няколко телевизионни предавания в Щатите. 30-годишната Нина взе участие в поредицата „Смяна на ролите“, част от канала на списание Vanity Fair в YouTube. В забавното видео, Нина заявява, че се отказва от актьорската си кариера и се посвещава на професията, за която е родена – тази на стюардеса. Родната ни красавица провежда инструктаж за безопасност по време на полет на измислената компания BULG-AIR-IA. Нина Добрев говори чудесен български, а в края на видеото дори рапира на майчиния си език.  ", "date": "2019.02.28", "title": " Нина Добрев отново прогoвори български (ВИДЕО)\t\t\t"}
{"url": "https://trud.bg/%d0%bd%d0%b0%d0%b4-1000-%d0%bc%d0%b0%d1%80%d1%82%d0%b5%d0%bd%d0%b8%d1%87%d0%ba%d0%b8-%d0%b8%d0%b7%d1%80%d0%b0%d0%b1%d0%be%d1%82%d0%b8%d1%85%d0%b0-%d0%b8-%d0%bf%d0%be%d0%b4%d0%b0%d1%80%d0%b8%d1%85/", "text": "Над 1000 мартенички изработиха през последните дни момчетата и момичетата от МГЕРБ в Свищов. Младежите се заеха собственоръчно с приятната задача по инициатива на общинския координатор Димитър Димитров. „Първоначално целта ни бе да зарадваме потребителите на Домашния социален патронаж, които са около 300 души. Но ентусиазмът при изработката на този толкова обичан български символ се оказа заразителен и мартеничките станаха повече от хиляда. Решихме, че колкото повече хора получат нашия символичен подарък, толкова по-хубав би бил празникът“, разказа Димитър Димитров. Той изрази благодарност към общинския лидер на ГЕРБ – Свищов д-р Кристиян Кирилов, с чиято подкрепа се осъществи инициативата. Към всяка от мартениците младите хора прикрепиха красиви пожелания за здраве и радост. В навечерието на празника на Баба Марта, младежите посетиха Домашния социален патронаж, където подариха 340 мартеници. Над 180 получиха и възрастните хора от свищовския старчески дом „Мария Луиза”, повече от 400 зарадваха жители от населените места в общината, а останалите ръчно изработени мартенички бяха подарени на минувачите в центъра на Свищов. Мартеницата остава един от най-емблематичните и обичани български символи, с удовлетворение споделиха младежите. Димитър Димитров и колегите му в МГЕРБ – Свищов обясниха, че акцията им е доставила чудесно настроение на техните съграждани. Навсякъде по света хората посрещат пролетта с радост и вълнение, но България е една от малкото държави, с толкова голям празник, изпълнен с традиции, чиито корени се крият в далечното минало на нашия народ. Бяло-червеният конец е това, което в един ден свързва всички българи, независимо от това къде се намират по света, убедени са младежите в ГЕРБ. Младежкият координатор Димитър Димитров и колегите му в дунавския град са последователни в своята цел – инициативите, които реализират, не само да радват хората, но и да съхраняват и почитат българския дух, традиции и култура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Над 1000 мартенички изработиха и подариха на съгражданите си младежите от МГЕРБ в Свищов"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%87%d0%b5%d1%81%d1%82%d0%b2%d0%b0-%d0%be%d1%81%d0%b2%d0%be%d0%b1%d0%be%d0%b6%d0%b4%d0%b5%d0%bd%d0%b8%d0%b5%d1%82%d0%be-%d1%81-%d0%b2%d0%b5%d1%82%d1%80%d0%be%d1%85/", "text": "Варна чества 141 години от Освобождението на България с богата програма, старт на която дава най-старата ветроходна регата „Трети март“. Поне дузина лодки ще се надпреварват в 63-тото издание, което ще започне днес във Варненския залив. Участват отбори от Бургас,Балчик, Шумен и Варна, а главен съдия е Росен Марангозов, президент на Федерацията по ветроходство. В Музея на Възраждането наредиха изложбата“Надеждата за българската свобода“, посветена на 280 години от рождението на Софроний Врачански. За пръв път във Варна ще бъде показана цялата колекция от изданията на „Неделник“, ръкопис с неговия автограф, които са от фондовете на РИМ -Шумен. Има и две фототипни издания на „История славянобългарска“, защото Софроний Врачански прави първия препис на Паисий, припомни уредникът Марияна Николова. Паметникът на Шипка и Панорама“Плевенска епопея 1877″ се оказаха любимите архитектурни обекти, които ученици сътвориха в макети, стана ясно от провеждания във Варна национален конкурс, който е без аналог. В тазгодишното издание участват 61 творби от цялата страна, а специалната награда на кмета отива в  Гимназията за сценични и екранни изкуства в Пловдив. На 1 март е празничният симфоничен концерт с диригент маестро Емил Табаков на сцената на Варненската опера. Националният празник на 3 март ще започне с божествена Света литургия в катедралата „Св.Успение Богородично“, с тържествено вдигане на знамената и ще продължи с шествие до паметника на граф Игнатиев, до паметниците на украинските и  на руските воини  с военен ритуал и поднасяне на цветя. Празничният концерт -спактакъл“Един завет“ е във ФКЦ, а тържествената заря-проверка започва в 19.30 ч. на входа на Морската градина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.28", "title": " Варна чества Освобождението с ветроходна регата и заря"}
{"url": "https://trud.bg/19-%d0%b3%d0%be%d0%b4%d0%b8%d0%bd%d0%b8-%d0%bf%d0%be-%d0%ba%d1%8a%d1%81%d0%bd%d0%be-beverly-hills-90210-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%bd%d0%b0-%d0%b5%d0%ba%d1%80%d0%b0/", "text": "Един от най-популярните сериали от 90-те години – Beverly Hills, 90210 – се завръща на екран. Телевизионната компания Fox пусна официално обявление, че това лято ще се появи римейк на култовия тийн сериал. Beverly Hills, 90210 излезе през 1990, а последният епизод бе излъчен през 2000-та година. Няколко години по-късно, се появи опит за римейк на сериала (доста неуспешен според филмовите критици), носещ името „90210“. Този път продуцентите обещават, че ще върнат на екран оригиналните герои, които ще играят подобрени версии на себе си, като предвид ще се вземат реални случки от живота на всеки актьор. Някои от най-развълнуваните и верни фенове на сериала, дори направиха колаж на актьорския състав.", "date": "2019.02.28", "title": " 19 години по-късно: Beverly Hills, 90210 се завръща на екран"}
