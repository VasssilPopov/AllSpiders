{"url": "https://trud.bg/%d1%83%d1%85%d0%b0%d0%bf%d0%b0%d0%bd%d0%b0-%d0%be%d1%82-%d0%ba%d1%83%d1%87%d0%b5-%d0%be%d1%81%d1%8a%d0%b4%d0%b8-%d0%ba%d0%bc%d0%b5%d1%82%d1%81%d1%82%d0%b2%d0%be/", "text": "2700 лв. трябва да плати община Търговище на жена, ухапана от бездомно куче. Поредното решение в полза на пострадал гражданин е произнесено от съда. В иска си жената е посочила, че на оживена улица е била нападната в гръб от голямо куче, което е я захапало за крака. Свидетели се притекли на помощ. Откарали жената в болница, където я приели в хирургично отделение и лекували. Хора от района посочили, че са подавали сигнали, че там обикаля глутница кучета, като само едно било маркирано. Някои от животните проявявали агресия. Съдът приема, че има бездействие от страна на отговорните лица, които трябва да вземат мерки за предотвратяване агресивното поведение на кучетата. Напомня се, че общините имат отговорност както за опазване живота на кучетата, така и за безопасността на хората. Пострадалата е поискала 5000 лв. обезщетение за  неимуществените вреди, болки и страдания. Съдът постановява тя да получи половината от сумата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Ухапана от куче осъди кметство\t\t\t"}
{"url": "https://trud.bg/%d0%b7%d1%8a%d0%bb-%d1%81%d0%b8%d1%80%d0%b8%d0%b5%d1%86-%d0%ba%d1%80%d0%b0%d0%bb-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80/", "text": "Една от основните фирми, разследвани за паралелен износ на лекарства, е генерирала оборот от 90 млн. лв. за миналата година на гърба на български пациенти. Мащабната престъпна схема, която беше разкрита на 1 декември при операция на ГДБОП и спецпрокуратурата, е с живоспасяващи и животоподдържащи лекарства. Те се изписват за онкоболни, включително деца, срещу тежки ревматоидни заболявания, астма и други. Вместо да стигнат до болните в страната обаче, медикаментите били изнасяни и продавани на значително по-високи цени в почти всички страни от ЕС, разкриха разследващи пред “Труд”. Организатор на схемата със скъпоструващи и животоспасяващи лекарства за чужбина е сирийски гражданин. По непотвърдена информация първото му име е Амир. Той е един от арестуваните при операцията на ГДБОП и специализираната прокуратура. Тя бе проведена в София, Шумен, Сливница и Пловдив. По време на разследването са били претърсени над 60 адреса и проведени десетки разпити на свидетели. Тогава бяха разпитани над 20 души, а 7 бяха арестувани. До края на седмицата предстои спецпрокуратурата да събере още доказателства и да повдигне обвинения на участниците в престъпната схема. Основно се разследват две фирми със сходни имена. Едната е генерирала оборот от 90 млн. лв. за миналата година, а другата е свързана с нея, но е работила фиктивно и продавала лекарства само по документи. Разследват се пране на пари и документни престъпления. В престъпната схема са замесени много лекари и фармацевти от болници и аптеки в страната. Сред тях има и директор на голямо столично лечебно заведение, който е бил засечен да носи кашон с лекарства. Помагал му е и негов роднина. Медикаментите били изписани само по документи, но така и не стигнали до пациентите. По-голямата част от лекарствата, които са изнасяни в страни от ЕС, са произведени в България, разкриха пред “Труд” криминалисти. Престъпната схема е работила основно по два начина – лекари изписват по-големи от нужните количества медикаменти на конкретни пациенти като разликата се изнася. Другата практика е чрез незаконен внос на евтини лекарства от Турция, с които се лекуват болните у нас, а оригиналните качествени медикаменти за съответното заболяване се изнасят в страни от ЕС. Там се продават на много по-високи цени и генерират огромни печалби, които тепърва ще се изчисляват. Във втория случай престъпление е дори само фактът, че пациентите не получават нужното лекарство или получават друго вместо него, обясни пред “Труд” Николай Костов, председател на Асоциацията на собствениците на аптеки в България. Схемата работи добре при изписване на препарати през самото отделение на дадена болница, добави Костов. “Тези лекарства се изнасят от болниците най-вече с документни престъпления. Това са лекарства, от които българските пациенти имат нужда и които изобщо не попадат на нашия пазар”, коментираха криминалисти. От прокуратурата съобщиха, че след като се изнесат от аптеки или болнични заведения, някои от медикаментите се преопаковат в склад и се изнасят в чужбина. Експертиза ще изчислява колко струват на българския пазар лекарствата, намерени в склада.   Много от лекарствата, с които е установена злоупотреба, липсват и не могат да се открият в аптечната мрежа в страната. Това е един от критичните за пациентите ефекти. По време на акцията на ГДБОП и специализираната прокуратура бе разбит склад, в който са били съхранявани медикаменти. Някои от тях са инжекционни разтвори, други са в инхалационна форма и са предназначени за лечение на астма. Има и ваксини срещу хепатит Б, както и препарати за лечение на диабет. Разследващите публикуваха снимки и списък на част от откритите за износ лекарства, а експерти тепърва ще изчисляват общата им стойност. Един от най-скъпоструващите медикаменти е Енбрел инжекционен разтвор 50 мг. Той струва близо 1700 лв. за опаковка, но е изчерпан напълно на българския пазар. Друго скъпо лекарство е Хумира, което е на цена между 1800 лв. и 2400 лв. у нас. В чужбина то струва в пъти повече. Сред останалите препарати са Цимциа (ампула), която е на цена 1600 лв. Ренагел у нас се продава за 225 лв., а в Западна Европа е около 300 евро. Генотропин ампули са на цена около 440 лв. Сред откритите лекарства са още: Серетид дискус (60 лв.), Актрапид пенфил (60 лв.), Серевент Инхалер (25 лв.), Салофалк (50 лв.), Янумет (35 лв.), Джентадуето (70 лв.), Ваксина Енжерикс Б срещу хепатит Б (около 25 лв.).   Ако се докаже, че съществува и схема, при която са внасяни нелегално лекарства от трети страни, неотговарящи на изискванията на ЕС, и с тях са лекувани български граждани, за да може качествени, оригинални лекарства за същите болести да се изнасят за държави от ЕС, ще означава, че някой умишлено е тровил пациентите с цел финансова облага. Това заяви пред вестника Иван Димитров, председател на “Български пациентски  форум”. В този случай отговорност носят органите, отговарящи за инспекцията на вноса на стоки в страната, коментира още той. По думите му обаче акцията на спецпрокуратурата и ГДБОП е показна и провеждането й точно сега не е случайно. Според защитниците на правата на пациентите действията срещу злоупотребата с медикаменти имат за цел да отвлекат вниманието от друг скандал, който се заформя от средата на миналата седмица. Става въпрос за окончателното приемане на мораториума върху лечението с нови молекули у нас, както и забраната за въвеждане на нови дейности, които НЗОК да заплаща през 2018 година. Двете бяха залегнали в проектозакона за бюджета на здравната каса и депутатите ги приеха окончателно и при второ четене на закона. Мораториумът беше враждебно посрещат от пациентските организации у нас. “Считаме, че това е политическо безумие и е заплаха за живота на пациентите. (…) Категорично считаме, че пациентите не трябва да бъдат лишавани от новите иновативни медикаменти, които са достъпни за гражданите на ЕС, но не и за българските. Факт е, че НЗОК е финансова институция, която разполага с фиксиран бюджет, но е недопустимо пациенти с тежки заболявания, в това число: остра левкемия, рак на белия дроб, повторно възникнал рак на гърдата, ревматоиден артрит и др., да стават жертва на невъзможността на институциите да контролират разходите на публични средства”. Това се посочва в позиция на: Пациентски организации “Заедно с теб”, Асоциация за репродуктивно здраве, бременност и грижи за децата “Усмихни се”, Алианс на трансплантираните и оперираните АТО “Бъдеще за всички”, Асоциация на пациентите със сърдечно-съдови заболявания.   „Службите и прокуратурата са разкрили схема за реекспорт на лекарства – проблем, за който всъщност ние от “Воля” алармираме от месеци. Нещо повече – нееднократно сме декларирали, че ще подкрепим всяка законодателна мярка, която ще прекрати източването на НЗОК”. Това се посочва в позиция на политическата формация на Веселин Марешки. От партията са категорични, че разкритите злоупотреби не са свързани със семейния бизнес на техния лидер и истината винаги излиза наяве.   Разкрита е една от схемите и са уличени някои от замесените в злоупотребите с лекарства. По веригата за съжаление участват и други субекти. Това заяви пред “Труд” Николай Костов, председател на Асоциацията на собствениците на аптеки в България. Приветствам действията на спецпрокуратурата, защото те ще имат положителен ефект за българските пациенти, допълни Костов. Той припомни, че за проблема се знае и сигнализира отдавна. Като пример за злоупотреба шефът на асоциацията на аптеките посочи схема, при която до неотдавна в отделения на болници по документи е било завишавано теглото на лежащи пациенти, за да се оправдае по-голяма “употреба” на определени лекарства, които се изписват според килограмите на болните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Зъл сириец крал лекарствата на българина\t\t\t"}
{"url": "https://trud.bg/%d0%b2-%d1%80%d0%b5%d0%b3%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d0%b0%d1%80%d1%85%d0%b5%d0%be%d0%bb%d0%be%d0%b3%d0%b8%d1%87%d0%b5%d1%81%d0%ba%d0%b8-%d0%bc%d1%83%d0%b7%d0%b5%d0%b9-%d0%b2/", "text": "Оригиналната витрина-сейф, произведена през 1950 г. по повод откритото Панагюрско златно съкровище, ще бъде показана в Регионалния Археологически музей (РАМ) в Пловдив на 4 декември (понеделник). Поредният изключително любопитен експонат може да се види на изложбата „Монетно златно  съкровище от Карлово”, което е експонирано в реставрираната витрина-сейф.  Откриването на експозицията по случай 135 години от основаването на Регионалния Археологически музей ще бъде уважено от заместник-министъра на културата Амелия Гешева, кмета на Пловдив Иван Тотев и председателя на ОбС-Пловдив Савина Петкова.  Сейфът е изключително съоръжение, изработено от майсторите на софийската фабрика „Кофарджиев“. Той е пазел красивите съдове, открити от братята Дейкови в Панагюрище до 1974 г., когато след намесата на Людмила Живкова ювелирното съкровище отива в София. Корпусът е огнеупорен, изработен от масивна ламарина. С въртенето на специална ръчка археолозите прибирали стъклената част в сейфа и така съхранявали Панагюрското съкровище. Месеци наред реставратори работеха неуморно, за да върнат към живот уникалния сейф, какъвто няма никъде другаде в родните музеи. Това се случи с финансовата подкрепа на Министерството на културата, след като екипът на директора на РАМ-Пловдив Костадин Кисьов спечели проект за реставрацията на необичайния експонат. Витрината, пазила в сърцето си изключителното Панагюрско съкровище, ще бъде още едно от интересните неща, които публиката може да види в Археологическия музей в Пловдив. Открит през 1882 г., той пази в сърцето си над 100 000 експоната – произведения на човешкото изкуство и бит, свързани с историята на града под тепетата и региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " В Регионалния Археологически музей в Пловдив показват оригиналния сейф на Панагюрското злато"}
{"url": "https://trud.bg/%d0%b0%d0%b2%d0%b0%d1%80%d0%b8%d0%b9%d0%bd%d0%b8-%d0%b5%d0%ba%d0%b8%d0%bf%d0%b8-%d1%81%d1%82%d0%b8%d0%b3%d0%bd%d0%b0%d1%85%d0%b0-%d0%b4%d0%be-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%be/", "text": "Заради лошо време възрастно семейство е блокирано в планинска хижа в района на Кюстендил близо до село Сажденик. До тях вече е проправен път от аварийните екипи, информира  Остава в сила частичното  До хижата, в която се намира възрастното семейство е създаден алтернативен път, през който се преминава с високопроходима техника. По-рано днес, при тях е бил кметският наместник на село Ръждак. Те са в добро здравословно състояние, имат достатъчно вода и храна, казаха от кризисния щаб в Кюстендил. В село Гърляно все още не е отменено частичното бедствено положение. Цяла нощ аварийните екипи са следили критичните участъци край река Бистрица в село Гърляно. Днес реката се прибра в коритото си, а всички компрометирани участъци са укрепени. Няма опасност за хората. „Всички бяха тука – пожарната, гражданска, всички, така че помагаха, отзоваха се където ги викнат, благодарим… иначе нямаше да се спаси тази къща и нагоре“, казват възрастните. Жител на селото каза, че коритото на река Бистрица и района около нея не са били почистени, което е довело до усложнената обстановка: „Трябва нова техника да се купи от държавата и да се ремонтират нещата, коритата да са подготвени есенно време, подготовката трябва да става есента-лятото, а не когато дойде водата зимата“. Екипите и днес работеха по отстраняване на авария на водопровод в населеното място. В момента ток и вода има. Очаква се утре частичното бедствено положение да бъде отменено. Днес следобед, валежите в област Благоевград спряха и речните нива на Струма и Места започнаха постепенно да се понижават. Аварийните екипи в Благоевградско отводняваха цял ден пътя между селата Сатовча и Вълкосел. В момента преминаването е възможно. През целия ден, в кризисния щаб не са постъпвали други сигнали за наводнения или бедстващи хора. Кризисния щаб в Благоевград ще остане в готовност да реагира при нужда докато не бъде напълно отменен предупредителния код за валежи в областта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Аварийни екипи стигнаха до блокирано в планинска хижа възрастно семейство"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d1%8a%d0%b1%d0%b8%d1%80%d0%b0-%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bd%d0%b0-%d0%b7%d0%b0%d0%bf%d0%b0%d0%b4%d0%bd%d0%b8%d1%82%d0%b5/", "text": "Лидерите и държавните ръководители на Западните Балкани пристигат в София в средата на седмицата за конференция на Световната банка, посветена на “25 години плюс” работа на институцията в България. Форумът ще е в НДК под домакинството на премиера Бойко Борисов съвместно с изпълнителния директор на Световната банка Кристалина Георгиева. Целта на първата по рода си подобна среща в този формат е да се акцентира върху практическия опит, който България има в отношенията със Световната банка и необходимостта от по-голяма свързаност на ЕС и Западните Балкани. Форумът на най-високо ниво се случва буквално дни преди страната ни да поеме председателството на Съвета на ЕС. По същество срещата е и своеобразна подготовка за кулминационна проява през месец май, когато отново София ще събере лидерите от региона заедно с ръководителите на ЕС. Веднага след конференцията на Световната банка премиерът Бойко Борисов ще участва в среща на върха в Белград с ръководителите на Гърция, Румъния и Сърбия. Разговорите са планирани за 8 декември, петък само два месеца след срещата на върха във Варна. Предварително обявените теми са за задълбочаване на икономическото сътрудничество, регионалната стабилност и евроинтеграцията на Сърбия, а домакин ще бъде президентът на страната Александър Вучич. Припомняме, че в средата на ноември премиерът Борисов проведе телефонен разговор със сръбския президент. Двамата обсъдиха и напредъка в инфраструктурните и енергийните проекти на двете страни, сред които автомагистрала Белград-София и газов интерконектор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Борисов събира лидерите на Западните Балкани\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-85/", "text": "90 милиона лева оборот за 2016 година от далаверата. Основна стока в престъпните схеми били български медикаменти.         Вакантните места са за редници в бригада “Специални сили” в Пловдив. Мераклиите не трябва да са “рамбовци”, после ще станат такива.         Настъпва промяна в биологичния ни ритъм.           Най-голямо е увеличението при по-евтините продукти. Плащаме повече и за домати и краставици.               Проблемът, както в цялата армия, е в ниското заплащане – анализ на Спирдон Спирдонов.                 Не е необходимо толкова да надуваме фанфарите и да изпадаме в екзалтация, а да бъдем реалисти – коментар на проф. Владимир Чуков.         Шега: Най-много ми приляга да съм генерал-губернатор на отвъдморските територии, казва полярник номер 1 на България проф. Христо Пимпирев в интервю за „Труд“.             Централните банки могат да определят темпа на инфлация – анализ на финансиста Димитър Чобанов.       Силует на японския император Акихито. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Вижте акцентите в броя на вестник „Труд“ в понеделник, 4 декември 2017"}
{"url": "https://trud.bg/%d0%b8%d0%bb%d1%85%d0%b0%d0%bd-%d0%ba%d1%8e%d1%87%d1%83%d0%ba-%d0%bf%d1%80%d0%b5%d0%b8%d0%b7%d0%b1%d1%80%d0%b0%d0%bd-%d0%b7%d0%b0-%d0%b2%d0%b8%d1%86%d0%b5-%d0%bd%d0%b0-%d0%b2%d0%b0%d0%bd-%d0%b1%d0%b0/", "text": "Евродепутатът от АЛДЕ/ДПС Илхан Кючюк бе преизбран за втори мандат като вицепрезидент на Алианса на либералите и демократите за Европа (АЛДЕ) по време на 38-ия конгрес на партията, който се провежда в Амстердам, Холандия. Председателят на Младежко ДПС получи най-висок резултат от 401 гласа. Гласуването бе тайно, а Кючюк получи най-много гласове от останалите кандидати с номиниции за поста, които бяха съответно от Полша, Ирландия, Германия, Швеция и Холандия. “Резултатът от гласуването още веднъж доказва, че Движението за права и свободи е демократична и отговорна партия, която се ползва с голямо доверие в Европа. През тези две години ние положихме много усилия за разпространяването на либералните идеи в Югоизточна Европа и позиционирането на АЛДЕ партията като ключов фактор”, заяви Илхан Кючюк. На форума в Амстердам българската делегация бе водена от председателя на ДПС Мустафа Карадайъ. В рамките на конгреса на либералите Карадайъ разговаря с холандския премиер и лидер на холандските либерали Марк Руте. Председателят на ДПС отново постави въпроса за влизането на България в Шенген. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Илхан Кючук преизбран за вице на Ван Баален"}
{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%b8-%d0%bf%d0%b5%d1%82%d0%b8%d0%bc%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%ba%d0%b0%d1%82%d0%be-2/", "text": "Шофьор се вряза нарочно с колата си в група от шест души при разпра пред наргиле бар в нюйоркския квартал Куинс в ранните часове тази сутрин. Един човек е починал, а петима са ранени. Водачът на автомобила е избягал, съобщи полицията, цитирана от  Един от пострадалите е в критично състояние, останалите четирима са стабилни, каза говорител на полицията. При разпрата двама души са били намушкани с нож. Те също са в стабилно състояние, допълни той. Полицията издирва шофьора, който карал бял автомобил „Хюндай Соната“.         АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Един загинал и петима ранени, след като кола се вряза в група хора пред бар в Ню Йорк"}
{"url": "https://trud.bg/%d1%81%d0%bd%d1%8f%d0%b3-%d0%bf%d0%b0%d1%80%d0%b0%d0%bb%d0%b8%d0%b7%d0%b8%d1%80%d0%b0-%d1%87%d0%b0%d1%81%d1%82%d0%b8-%d0%be%d1%82-%d1%84%d1%80%d0%b0%d0%bd%d1%86%d0%b8%d1%8f/", "text": "Сняг парализира части от Франция, тежка е обстановката и в Испания. В 10 френски департамента е обявен оранжев код за опасност от силни снеговалежи и поледици, информира  Властите предупреждават хората да внимават по пътищата и да предприемат пътуване само в краен случай. Според синоптиците, снегът може да причини прекъсване на електричеството и на телефонните линии. В Испания посрещнаха първия сериозен снеговалеж за сезона. В осем провинции е обявен оранжев код за силен сняг и ниски температури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Сняг парализира части от Франция\t\t\t"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d1%82%d1%8a%d1%80%d1%81%d0%b8-%d0%ba%d0%be%d0%bc%d0%b0%d0%bd%d0%b4%d0%be%d1%81%d0%b8/", "text": "Войската търси желаещи за командоси. Вакантните места са в елитната 68-а бригада “Специални сили” в Пловдив. Конкурсът, който обяви МО, е за близо тридесет бойци. Няколко от от вакантните длъжности са за шофьор и автомонтьор, а всички останали – за “младши специалист по специални операции”. Мераклиите да служат в родния спецназ трябва да са задължително със средно образование, като за вишистите се полагат бонус точки при класирането. За всички обаче е задължително да имат авиомедицинска годност за парашутни скокове, като за специалността “сапьор” се иска и шофьорска книжка категория “С”. Мераклиите не трябва да са по-възрастни от 28 г., да не са били осъждани или срещу тях да се води досъдебно производство. Изпитите са по физическа подготовка и тест по обща култура от 100 въпроса, като трябва да се отвори правилно на поне 40. Командири от бригадата обясниха, че за изпита по физическа подготовка не се изискват свръхумения. Нормативите са като за нормален прием на войници.”Не очакваме да дойдат “рамбовци”. Тези, които назначим, чрез тренировки и упоритост могат да станат такива при нас”, казаха офицери. Конкурсите са през март догодина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Армията търси командоси\t\t\t"}
{"url": "https://trud.bg/%d1%83%d1%82%d1%80%d0%b5-%d0%be%d1%82%d0%bd%d0%be%d0%b2%d0%be-%d1%89%d0%b5-%d0%b2%d0%b0%d0%bb%d0%b8/", "text": "Утре отново ни очакват валежи. Във вторник ще се застуди, ще превалява сняг в Западна България. В сряда облачността ще се разкъса и в четвъртък и петък температурите ще се повишат. Студентският празник ще премине с по-слънчево време, но в неделя ще вали сняг, така че прибиращите се от планинските курорти да се подготвят за зимна обстановка, съобщи за “Труд” синоптикът Петър Янков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Утре отново ще вали\t\t\t"}
{"url": "https://trud.bg/%d0%bf%d0%be-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5-%d0%bd%d0%b0-%d0%ba%d0%bc%d0%b5%d1%82%d0%b0-%d0%b4%d0%b5%d1%8f%d0%bd-%d0%b4%d0%be%d0%b9%d0%bd%d0%be%d0%b2-%d1%82%d0%b0/", "text": "Размерът на такса битови отпадъци (ТБО) в Община Сопот остана непроменен за следващата, 2018 година. Това решиха на извънредно заседание общинските съветници от родния град на патриарха на българската литература Иван Вазов . Предложението за план-сметката бе внесено от кмета Деян Дойнов и подкрепено без забележки от всички местни старейшини. „Реализирахме икономии за близо 100 000 лв. от сметопочистването и сметоизвозването в резултат на това, че направихме чистотата общинска дейност. Именно затова сега не се налага да товарим гражданите с по-високи такси. Можем с чиста съвест да кажем, че в момента Сопот е по-чист и което е най-важното – правим това по-качествено и в пъти по-евтино и по-изгодно за общината”, коментира кметът на Сопот Деян Дойнов. Директорът на общинска болница „Иван Раев” в Сопот д-р Стефан Атанасов ще управлява здравното заведение още 3 години, стана ясно след извънредното заседание на ОбС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " По предложение на кмета Деян Дойнов такса смет в Сопот остава непроменена за 2018 г."}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%89%d0%b5-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d1%8f-%d0%bf%d0%be-3000-%d0%b5%d0%b2%d1%80%d0%be-%d0%bd%d0%b0-%d0%bc%d0%b8%d0%b3/", "text": "Германия обяви, че ще предоставя по 3000 евро на мигрантите, които са получили отказ за убежище, ако решат доброволно да се завърнат в страната си. Тези помощи са резултат от разширяването на съществуваща програма за подпомагане, която се прилага от февруари, информира  позовавайки се на ДПА. Германското правителство се опитва по този начин да стимулира доброволното напускане на мигрантите без право на убежище. През 2015 и 2016 г. в Германия пристигнаха близо 1 милион мигранти, предимно от Сирия, Афганистан и Ирак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Германия ще предоставя по 3000 евро на мигранти, които доброволно решат да се завърнат в страната си"}
{"url": "https://trud.bg/%d0%b6%d0%b5%d0%bd%d0%b8-%d0%be%d1%82-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4-%d1%81%d1%8a%d0%b1%d0%b8%d1%80%d0%b0%d1%82-%d0%bf%d0%b0%d1%80%d0%b8-%d0%b7%d0%b0-%d0%ba%d0%be%d0%bb/", "text": "Жени от Асеновград ще направят за пореден път по-щастливи децата от сиропиталището в град Казо, Уганда, навръх коледно-новогодишните празници. Доброволките от града под Асеновата крепост, помагащи на сираците от африканската държава, са обединени във Фейсбук група, а тазгодишната им благотворителна кампания вече стартира и ще продължи до 15 декември. Събират се само пари, като няма условие за конкретни суми, а се действа на принципа „всеки според възможностите си“. Изпращането на материални подаръци до далечната африканска страна е доста трудно и след няколко опита вариантът е отпаднал. Ето защо директно се трансферират финансови средства, с които възпитателят в сиропиталището в Казо Дерик Уанонда купува на място храна, консумативи, лекарства и всичко необходимо. Всяка покупка е надлежно снимана и отчетена пред групата доброволки, същото важи и за документите по изпращане и получаване на сумите.  Благодарността си угандийските сирачета изразяват по трогателен начин – чрез снимки, поздрави, записи на различни техни изпълнения или чрез концерт, специално посветен на „Assenovgrad family”. Всеки, който желае да се включи към тази впечатляваща благотворителна инициатива, може да го направи по всяко време като влезе във Фейсбук групата „For the Children’s Home in Kazo, Uganda” и се свърже с посочените там лица за контакти. еологическия музей в Пловдив. Открит през 1882 г., той пази в сърцето си над 100 000 експоната – произведения на човешкото изкуство и бит, свързани с историята на града под тепетата и региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Жени от Асеновград събират пари за Коледа за деца сираци в Уганда\t\t\t"}
{"url": "https://trud.bg/%d1%81%d0%bb%d0%b5%d0%b4-%d1%85%d0%b0%d0%b3%d0%b0-%d0%ba%d0%be%d0%b3%d0%b0%d1%82%d0%be-%d1%81%d0%b5-%d1%83%d1%81%d0%bf%d0%be%d0%ba%d0%be%d1%8f%d1%82-%d1%8e%d0%b3%d0%be%d1%81%d0%bb%d0%b0%d0%b2%d1%81/", "text": "Едва ли можеше да бъде по-зрелищно: Единият от осъдените поглъща отрова в съдебната зала и умира малко след това. Този акт обаче няма да засенчи огромното значение на Хагския трибунал за престъпленията в бивша Югославия. Що за финал на дейността на Международния трибунал на ООН за престъпленията в бивша Югославия! След като бившият генерал на босненските хървати Слободан Праляк разбра, че присъдата му от 20 години затвор е потвърдена, той се изправи в съдебната зала и заяви: „Слободан Праляк не е военнопрестъпник и не признава тази присъда!“. Непосредствено след това той извади малко шишенце, изпи съдържанието му и заяви, че е погълнал отрова. Малко по-късно Праляк почина в болницата. Това самоубийство беше перфектно инсценирано. Праляк, който има три университетски дипломи и е работил като театрален и телевизионен режисьор, изпи отровата пред камерите с пълното съзнание, че много хора в Хърватия, както и в Босна и Херцеговина, следят на живо произнасянето на присъдата. И постигна целта си. Хърватските медии се надпреварваха да обявяват траур за „един хърватски герой“. Хърватската президентка, както и външната министърка прекратиха своите визити в чужбина, за да се върнат колкото се може по-бързо у дома. А хърватският премиер заяви: „Този акт е свидетелство за дълбоката морална несправедливост по отношение на хърватите в Босна и Херцеговина“. Разбира се, хърватите са гневни на трибунала. Те говорят за неспособен орган, за несправедливост и заговор срещу хърватите и Хърватия като цяло. Според Драган Човик, босненски хърватин и член на висшия държавен орган на страната – Президиума, „съдиите са марионетки на онези, които са ги изпратили там“. Бошнякът Бакир Изетбегович пък, който също е член на Президиума и син на някогашния босненски президент Алия Изетбегович, отправи похвални слова към трибунала. И все пак: независимо от демонстративното и трагично в личен план отравяне, ясно се вижда, че тук става дума за едно отдавна познато и често срещано явление: Съдиите на Хагския трибунал произнасят присъдата. Едната страна се чувства като победител, а другата излива възмущението си. И няма никакво значение дали става дума за хървати, сърби или бошняци. Сърбите не престават да подчертават, че техните обвиняеми са осъдени на общо 1200 години затвор, към които се прибавят и четири доживотни присъди. Ето, че и Хърватия вече има свой мъченик, който беше готов да умре за убежденията и за народа си. Жалко, че дейността на Хагския трибунал приключва с толкова голяма медийна възбуда. Но това все пак не е толкова необичайно. Още от самото начало много от страните на бивша Югославия не одобряваха работата на трибунала и го атакуваха. Съдиите биваха представяни като корумпирани личности и обвинявани във враждебност. Съдебната зала добре помни странните изяви на основателя на Сръбската радикална партия Воислав Шешел, както и агресивните изблици на бившия президент Слободан Милошевич. Те често са напускали залата, обиждайки съдиите. Въпреки всичко това равносметката от дейността на Международния трибунал за престъпленията в бивша Югославия е положителна. За почти 25 години бяха осъдени 161 души, бяха разпитани над 4600 свидетели и събрани над 2,5 милиона документи. Пред съда трябваше да отговарят безброй високопоставени лица, но и „дребни риби“, които никога не са вярвали, че могат да бъдат изправени пред съда. Трибуналът установи престъпления, в които никой разумен човек не може да се съмнява. Безброй жертви получиха възможността да се изправят срещу своите палачи, без да се страхуват да ги гледат в очите. Трибуналът на ООН за престъпленията в бивша Югославия има огромно значение и за по-нататъшното развитие на международното право. За първи път Съветът за сигурност на ООН реши да наложи принципите на Хартата на ООН с юридически средства, а не с оръжие. Затова и германският съдия Волфганг Шомбург говори за „колосален напредък по пътя към повече справедливост“. Всичко това води и до нещо друго: пред народите от бивша Югославия се открива възможността за преосмисляне на миналото и насърчаване на помирението. Макар че досега този потенциал не беше използван – защото (най-вече) политическите елити са се вкопчили в поддържането на изгодната за тях картина на врага. Със своето ефектно и добре режисирано отравяне и Слободан Праляк даде своя принос в това отношение. И това не беше случайно. Но след като премине възбудата, вероятно насърчаването на мирното съвместно съществуване и развитието на перспектива за бъдещето ще бъдат възможни. Това ще е от полза за всички.", "date": "2017.12.03", "title": " След Хага: Когато се успокоят югославските страсти\t\t\t"}
{"url": "https://trud.bg/%d1%82%d0%be%d1%82%d0%be-%d0%b8-%d0%b2%d0%b0%d0%bd%d1%8f-%d1%89%d0%b5%d1%80%d0%b5%d0%b2%d0%b0-%d0%b4%d0%b0-%d0%be%d0%b1%d0%b8%d1%87%d0%b0%d1%88-%d0%bd%d0%b5-%d0%b7%d0%bd%d0%b0%d1%87%d0%b8-%d0%b4/", "text": "Победителят от „Вип брадър“ Тото и Ваня Щерева не се познават, преди да влязат в известния тв-формат, но по време на шоуто се откриват и стават истински приятели. Ваня издава, че още в началото била убедена, че Тото, или Дани Петканов ще спечели и е щастлива, че прогнозата се сбъднала. Двамата признават, че от напрежението в риалитито са отслабнали с няколко килограма – Тото с 11, а Ваня – с 8.   Ваня Щерева: Хубавите са толкова много – примерно 99 бяха хубави и само един… тъжен – на първото ни парти в къщата след тайната ни мисия с шамара. Тогава пускаха любимите ни песни, които предварително всеки си беше написал. Имаше и много чалга, всички танцуваха, аз също. Само Тото стоеше на бара. Като почна моята любима песен на Стефан Вълдобрев – дансингът рязко се опразни и останах съвсем сама. Тогава си казах – Боже, сред много различни светове съм тук, сама съм! Това беше най-тъжният ми момент – осъзнаването за самота. Иначе мисиите бяха супер, особено тази с монасите, но най-хубавото е, че в шоуто си намерих нови приятели. Тото: Завинаги! В.: Да! Наистина най-хубавото в предаването е, че срещнах Тото, така ще го кажа и се надявам, ако ме питаш след една година – пак да го кажа същото. Т.: Ще се погрижа за това! (Смеят се.) Верно ли това ще кажеш? Това е толкова сладко. Нашите светове са хем толкова еднакви, хем толкова далечни и ако не бяхме влезли в шоуто, нямаше шанс да се открием, ние можеше и да се срещнем навън, но нямаше да си обърнем внимание. Т.: Смятам, че българинът все още е лицемерен и срещам изключително много одобрение, включително и за нещата, за които смятам, че са ми грешки. Сигурно имат да ми кажат какво съм объркал, но не ми го казват – просто ние сме си такива. Срещам одобрение, ама не му вярвам. В.: Не е така, ти си харизматичен и ти се прощават грешките. Аз също срещах много любов от различни хора – лелички на улицата ме спираха, както и работници – снимахме се и си говорихме. В.: Ох, да чукна на дърво, но иначе с Фънки и с Коцето щяхме да сме компания. Т.: 100 процента! Аз и с Дий бих бичил много айляк, с тях бихме изкарали много добре. Аз съм за Коцето, смятам, че е най-готин и даже ще си го подкрепя, ще пращам есемеси за него. Виж сега – рападжията подкрепя чалгаря, за мен това няма значение, аз съм му фен. В.: На мен и Дебора ми харесваше и жалко, че си тръгна момичето. Не се пазеше никак, такъв трещелник! Хич не харесвам участници, които внимават. Т.: Ние пиехме по-малко в нашия сезон, но пак успяха с Дани Златков да ни изкарат пияници. Иначе сега пуснах един-два епизода от новото издание и гледам, че е фън. Т.: Обичаш ли ме, бе, Ванче? В.: Обичам те! Т.: И аз много те обичам, това ми е важно. Всичко е супер, лафиме си! В.: Бих те попитала – ще направим ли филма? Между другото разказах на един режисьор за идеята ти и знаеш ли, че той ми каза, че това си е сръбски филм. И двамата с Тото харесваме новото сръбско кино и той измисли една щуротия, която вече прерасна в идея за филм. В.: Не, имам идея за песен, моя си, но Тото още не знае – ще я пазя в тайна от него. (Смеят се.) Сега пиша нова книга, Тото – ти това също не го знаеш – февруари ще излезе и ще е като книгата ми “Фасове”, която беше супер успешна. Заглавието й е “Още във вторник”. Към нея ще има и песен с видеоклип. В момента съм много заета с Хендмейд фестивала, който организирам и ще продължи до 5 декември в НДК. Има много интересни и красиви неща, а на моя щанд се продават и тениските на “СкандаУ”. В.: Не мисля. Познавам го бегло от преди. Миналото лято ми се обаждаше по телефона и ми говореше как съм най-добрият режисьор и как трябва да му направя някакво готварско филмче! Правеше ми комплименти, а вътре като влязохме и той казваше на Сашка – тая представяш ли си да направи филм – не! Истината е, че първите дни ние си бяхме компания с него и беше изключително забавен, много се смяхме. Първите дни беше готин – преди да се покаже, и си го обичахме много. Т.: Според мен той е още по-смешен навън. Ако си мислим, че тогава е бил ужасяващ, все пак си представи, че вътре имаше камери и той сигурно се е стискал, а отвън е много по-зле работата. Т.: За мен беше Лепа Брена. (Смее се.) Шегувам се. Иначе толкова много неща останаха скрити. Например Цуни е безумно смешен и готин тип и това не се видя. Ние сега се прибрахме с него, Ваня и Златков от Банско. Златков също е безумно смешен и свестен тип. Има могъщо чувство за хумор, но хората не го разбират. В.: Наистина Цуни остана малко скрит от зрителите. За мен Цуни и Златков бяха най-голямата изненада и това, че успях да харесам едни хора, съвсем различни от мен, както и Джулката. Много приятно момиче. Аз бях сигурна, че ако ни изправят на тест за обща култура двете – ще ме победи. За мен беше радост да я срещам всеки ден – усмихваше ме всяка нейна дума. В.: Имах атаки, че мразя чалгата, пък съм се сприятелила с Мария. Това че мразя чалгата, не е разбрано като хората, защото аз не говоря за музика, а за човешки взаимоотношения. Нямам нищо против музиката, въпреки че тя е отражение на тези хора, които практикуват едни първобитни, първични отношения – всичко се свежда само до секс. Виждам как си общуват, там директно се праща снимка на полов орган! Аз също получавам такива писма и е ужасно! Иначе Мария от първия ден си я разпознах, като човек, с който ще комуникирам и харесвам, заради чувството й за хумор, без изобщо да ме интересува каква музика прави. Т.: Ще отбележа нещо за чалгарите – по-скоро хората не харесват две неща в тях – тяхното влияние и феновете им. Те не познават самите тях, но не харесват това, че тези хора имат влияние. Ние – другите, сме решили, че трябва да кажем на чалгарите – вие трябва да възпитавате, но никъде не пише, че те трябва да го правят. И другото е, че хората не харесват феновете им, а това е все едно да се разсърдим на Кубрат Пулев, че неговите фенове например се бият на улицата. Те – неговите фенове, са и мои фенове, но той не ги учи да се бият на улицата. Същата работа е и с чалгарите, те си вършат тяхната работа, това че другите са решили да се събличат като тях, това не е техен проблем, но тук възниква друг проблем – те така ги възпитават! Ако тази, нашата държава стигна до там, че възпитателен орган трябва да бъде и чалгата – значи много сме загазили! Българинът трябва да спре да мисли, че възпитателен орган, освен Министерството на образованието, полицията и пожарната, е и ТВ “Планета” – тогава ще осъзнае, че нещата не са толкова страшни. Нека оставят възпитанието на училището и да обърнат внимание на децата си. Също така да не ги карат да спрат да слушат чалга, а напротив – да слушат и да гледат чалга, за да разбират, че така не трябва. Ако ги научат да разбират кое не трябва – ще е по-добре от това да чакат да ги възпитат на това, което не трябва. Така че, Мария и Сашка са обикновени хора. Така е и при нас в рапа, така и при Ваня с книгите. В.: Ето, затова го харесвам Тото! Т.: Не, не може! В.: Може, и аз го казах няколко пъти на Дани Петканов относно шеф Петров, защото той беше завзел властта в къщата – както навън сме недоволни от властта, но не се събираме за да преборим това, което не ни харесва, така и вътре се случи същото. Не можахме да се организираме и да въстанем всички срещу един! Т.: Смятам, че той никога не е имал властта в къщата. За мен той е едно глупаво дете, което кряка. Като казваше нещо, никой не го слушаше, а му викаха – я си гледай работата! Това не е власт, а безсилие. В.: Хората да си вършат работата и да я обичат, това е важно, а много рядко се случва. Т.: Тя промяната си започва от нас. Като почнем ние да се променяме – тогава ще започне да се променя и България, защото ние сме България! Много искам всеки да прави това, което обича. Не да учат това, което техните са им казали, а да правят това, което обичат – може да е трудно, но по-добре! Т.: Че ние не сме само приятели! Ние сме много повече от само приятели. Много добри приятели – соул мейтс. В.: Недей, че може да го сложат в заглавието. (Смеят се.) Сериозно – аз мисля, че с теб можем да направим велики неща, които да останат! В.: Имам цяла книга, в която съм разказала. “Татко, аз и Ангелът”. Като мине време и чак тогава разбираш кое е най. Т.: Много неща са – да плачеш, да се радваш, дори да скриеш за това, както аз в брадъра скрих от любов към жена ми. Предполагам, че да направиш дете от любов е най-хубавото нещо, но като гледам как много хора се женят, правят деца и се развеждат след това, започвам да се чудя дали тези деца са от любов? В.: Ти знаеш ли какво писмо е написала Мила (дъщерята на Ваня – б.а.) до “Биг брадър”? Аз не преживявах обидите на шефа, обаче отвън близките ми са ги приемали много тежко. Когато той казал на Джулката, че съм толкова отвратителна, че кой знае кой е този мухльо, който ми е направил дете и сигурно съм го напила еднократно и така имам дете! А бащата на дъщеря ми е прекрасен, изключително красив и тя се побъркала, като чула тази глупост за него. Написала едно писмо до “Биг брадър”, което обаче накрая не пратила. То било с обръщение към шеф Петров. “Искам да ти кажа, че моята майка и баща ми много хубаво са се …, за да ме направят, вашият син може ли да се похвали със същото?” Т.: Много готино, браво! Мила е голяма. Т.: Сигурно са забавни за другите, мен ме плашат такива неща, това ме стресира, а стресът не ми е особено забавен. Смешни са понякога, но много мразя невъзпитани хора, това ме побърква. В.: Ние си споделяхме с Тото и аз му казах, че имам мания за недосадност – много ми е тревожно да се навирам в пространството на човек, в телефона му, във всичко и той ми каза, че и при него е така и никога не звъни по телефона. Така, ние с теб няма да се намерим значи, защото никой няма да звънне на другия. Аз искам понякога да ти кажа нещо, обаче си мълча. Т.: Факт, въпреки че най-много се обичаме с нея, но почти не сме се търсили. То, в крайна сметка това, че се уважаваме и се обичаме като личности, не значи, че трябва да си досаждаме. Не значи, че с този човек трябва задължително да си на телефона – ако те обичам, аз не те обичам през телефона. В.: Аз Тото го викам с телепатия. В къщата една вечер го извиках така, като той заяви, че за нищо на света няма да излезе на двора и аз тогава излязох навън и започнах да го викам с мисъл и той след 15 мин дойде! Т.: Според мен ние сме стари приятели отпреди години, от предишни животи – сто процента, но сега се засичаме. Аз винаги съм искал да се запозная с Ваня и още първата вечер, като се представях, казах, че за мен е изключителна чест да бъда в една къща с Ваня Щерева, Маргарита Хранова и Дани Милев, но не са го излъчили. В.: От преподавателите ми в Академията – проф. Стефан Данаилов и проф. Боньо Лунгов. Боньо ме научи на чувство за мярка, а Стефан ми даде една топлота и бащинство. Иначе моят идол е майка ми и точка по въпроса! В.: И моят е майка ти. Велик човек, много красива. В.: То е клише – в себе си. Не е имало нещо, което да не мога да преборя, като го реша – то ми се случва. Всичко е психика. Примерно в мисията ни да счупим дъски ни дадоха ние да преценим колко можем и всички жени взеха по една, но Дани Златков ми каза, че мога две, и аз го послушах, без да съм сигурна, че ще мога! Като се изправих срещу това предизвикателство и ги счупих от раз, въпреки че ми изглеждаше невъзможно. Само с мисъл ги победих тия дъски, не със сила. И разбрах, че това е философията на цялата работа. В.: Не обичам цитатите. Имам си принцип, отношение към света. Лекота и ненасилие. Т.: В анкетата преди Брадъра написах: “Нямам мото, аз съм Тото. (Смее се.) “Цели се винаги в Луната, дори да не уцелиш, си пак някъде сред звездите.”", "date": "2017.12.03", "title": " Тото и Ваня Щерева: Да обичаш не значи да досаждаш"}
{"url": "https://trud.bg/%d0%ba%d0%b5%d0%b9%d1%82-%d1%85%d1%8a%d0%b4%d1%81%d1%8a%d0%bd-%d0%b4%d0%bd%d0%b5%d1%81-%d0%b2%d1%81%d0%b5%d0%ba%d0%b8-%d0%b3%d0%bb%d1%83%d0%bf%d0%b0%d0%ba-%d0%bc%d0%be%d0%b6%d0%b5-%d0%b4%d0%b0-%d1%81/", "text": "След дълги години на участия в романтични комедии и леки приключенски филми, тя реши да нагази по-дълбоко в сериозната част на бизнеса и сега изпълнява главната роля в амбициозната костюмна драма “Машрал”, където се превъплъщава в образа на дама от висшето общество в САЩ през 40-те години на миналия век, която обвинява своя чернокож шофьор в изнасилване. “Смятам, че историята във филма “Маршал” не е отдалечена твърде много от нашето съвремие. Случката е от 1941-а, но аз усещам с кожата си, че моралните поуки са актуални и днес. Понякога просто се случва така, че хората не се поучават от грешките си и историята има навика да се повтаря, когато това се случи. Понякога чета истински истори, които може да послужат за материал за бъдещ филм и не съм сигурна доколко са автентични и каква част от тях репрезентират реалността коректно. Също така смятам, че е важно за всеки екранен изпълнител като мен да съумее да намери правилния ъгъл, от който да погледне на конкретната история и да знае как да подходи, така че да изиграе образа по кохерентен начин и да капсулира есенцията на човека в два часа. Филмите трябва да носят смисъл, но трябва и да имат смисъл, да са полезни на публиката, да разказват история, която да е снабдена с необходимите механизми за емоционална и интелектуална идентификация от страна на хората от другата страна на екрана”, разсъждава Хъдсън. Кейт Хъдсън винаги е ангажирана с идеята да представи възможно най-пълнокръвния и многопластов модел на човешко поведение в рамките на един комерсиален художествен филм: “Винаги си мисля дали моята героиня би казала определено нещо, как би реагирала в конкретна и уникална ситуация”. За нея “Маршал” е и ценен урок по история: “Много е важно да познаваме миналото си и да не забравяме своята исторя с цялата противоречива арка, която я съпътства и придава илюзията за цел и завършеност. Но често историческите събития са продукт на хаос и съвпадения, на случайности и погрешни избори. Докато проучвах детайлите от епохата понякога се изумявах на някои случки и ситуации и се питах как е било възможно това.” Кейт Хъдсън държи да подчертае, че за нея е страшно важно филмите да бъдат мост между артистичния свят и битовата действителност, и да функционират като механизми, машини и инструменти за поддържане на публичния диалог в едно общество. Тя споделя, че би се радвала ако филмите все още притежават способността да вдъхновяват младите хора. Кейт Хъдсън обаче не е била страшно сигурна в самото начало на преговори за ролята на бяла жена, която обвинява чернокож мъж в престъпление. “Много неща в сценария и историята ме накараха да се позамисля доста сериозно дали да приема ролята. Не бях способна да се поставя на нейно място, не бях сигурна, че има нещо, за което да се хвана и да се поставя на мястото на героинята. Но когато режисьорът ме убеди във важността на филма това ме накара да погледна извън моите лични морални съображения и етични кодове и да се впусна в изграждането на образа без страх. Смятам, че е важно да разказваме тези истории. Като актриса за мен понякога е необходимо да оставя настрана личните си възгледи и принципи, и когато камерата започне да работи съм длъжна да повярвам на образа, който играя. Това е сериозно предизвикателство, а персонажа, който играя в “Маршал” е сложен, нюансиран и трагичен и това в крайна сметка ме убеди, че трябва да се заема със задачата”. Извън опитите си да се наложи и като сериозна драматична актриса, Кейт Хъдсън не спира да наблюдава културния климат и да коментира иронично и хумористично нивото на развлеателната индустрия. “За съжаление обитаваме много странен период от историята на човечеството – технологиите ни позволяват да имаме немислимо висок стандарт на живот в сравнение с предишните векове, но хората сякаш все повече се отчуждават и, ако трябва да съм честна, затъпяват. Всичките тези риалити програми и конкурси за сензационни, но карикатурни образи, които телевизиите, а и интернет, тъпчат в гърлата на публиката. Всичките тези хора, които са известни защото са известни. За съжаление днес всеки глупак може да стане звезда”, смята Хъдсън.", "date": "2017.12.03", "title": " Кейт Хъдсън: Днес всеки глупак може да стане звезда"}
{"url": "https://trud.bg/%d0%bc%d0%b0%d0%bd%d0%b8%d1%8f%d1%82%d0%b0-%d0%bf%d0%be-%d0%b7%d0%b4%d1%80%d0%b0%d0%b2%d0%be%d1%81%d0%bb%d0%be%d0%b2%d0%bd%d0%be-%d1%85%d1%80%d0%b0%d0%bd%d0%b5%d0%bd%d0%b5-%d0%b2%d0%be%d0%b4%d0%b8/", "text": "Нов тип заболяване, познато като “орторексия”, застрашава здравето на привържениците на здравословното хранене.  Терминът “орторексия” е въведен в края на 90-те от д-р Стивън Братмън от Колорадо, самият той е страдал от това заболяване. Описва го като хранително разстройство, характеризиращо се с прекалена вманиаченост в здравословното хранене, което се превръща във фиксидея. Името идва от гръцките думи orthos (”правилен”, “верен”) и orexis (”апетит”). “Труд” се свърза с психолога Цвета Таманова, която обясни същността на заболяването, причините и последствията от него. Орторексията е хранително разстройство, което има аспекти на натрапливост и постоянни мисли за качеството на храната, която се приема. Поради тази причина съществуват сериозни спорове дали това е в чист вид хранително разстройство или по-скоро е част от обсесивно-компулсивните разстройства. Засиленото внимание към това да се храним здравословно е съвсем естествено, но когато това се превърне в централна тема в ежедневието ни, е налице проблем. Орторексиците отделят голяма част от времето и енергията си в мисли за храната. “Възможността един съвременен човек от голям град да яде единствено здравословни биохрани би го ограничило до това да отделя твърде много време и ресурс в това да подготвя менюто си и много по-малко време, за да го изяде и да му се наслади”, казва психологът. Причината за хранителните разстройства, включитeлено орторексията, се корени в отношението към храната от страна на майката и детето в най-ранните години и стремежът тя да бъде безконфликтна и приемана за подходяща. Най-често от орторексия страдат хора, чиято цел е да изградят чисто и здраво тяло, както и такива, които имат желание да се докажат по отношение на грижата за себе си. Младите и активни хора на възраст между 20 и 50 г. са най-често засегнати. Орторексията не е така изявена по отношение на пола, но се счита, че жените са по-податливи на заболяването. Първите пациенти с орторексия психологът Цвета Таманова приема преди близо 4 години, в последно време броят им се увеличава. Орторексиците рядко имат усещане за проблем, който да е свързан с хранителните им навици. Специалистът пояснява, че много често те споделят за социална изолация, тъй като режимът на хранене ограничава до голяма степен контактите и възможностите за общуване с околните. Чувстват неразбиране и недостатъчна включеност в социалния живот. По думите на психолога орторексиците имат ежедневни натрапливи мисли, свързани с това какво и колко ще закусят, какъв ще е обядът им и ще има ли нещо, което биха могли да ядат, когато отидат на гости. Мислите около храната са много повече, отколкото би следвало да бъдат. Наблюдава се постоянен контрол и завишена тревожност, ако поради някаква причина се наложи да се излезе от рамката, която са си създали. “Орторексикът не може спонтанно да отиде на гости или да споделя трапезата с приятели, защото много често почти всички храни, които са на трапезата, са избягвани”, казва психологът. Най-често орторексиците избират нисковъглехидратни диети, храни без никакви консерванти, примеси или оцветители. Хранят се с продукти, които са широко приети за полезни – плодове, зеленчуци и ядки. “Всичко друго би могло да бъде компрометирано като храна, включително месо, ориз или картофи”. Орторексиците трудно могат да бъдат разпознати по външния вид, но често са със слаби и стегнати тела, защото в голяма част от случаите се занимават и със спорт, тоест грижата за тялото при тях е комплексна. Както всички хранителни разстройства, орторексията може да доведе до редица здравословни проблеми, особено когато рестрикциите в менюто са по-сериозни. Може да се стигне до анемия, съпътстващи здравето проблеми като снижен имунитет, чести заболявания, проблеми с бъбреците и стомаха. Често орторексиците страдат от понижено настроение до степен на депресия, както и завишена тревожност. В редки случаи орторексията може да доведе до анорексия. “Би могло орторексията да е първа крачка към развитието на анорексия и да стигне до отказ от всякакви храни, но по-често формата се запазва до това тези хора да се хранят здравословно”. Лечението е основно психотерапевтично, като пациентът се консултира по посока намаляване на тревожността, осъзнаване на връзката с храната и приемането на самия себе си. Когато тревожността е твърде засилена или натрапливите мисли – прекалено ангажиращи, се предписват и медикаменти.   Цвета Таманова съветва да се опитаме да извличаме повече удоволствие от храненето и да си припомним, че то може да бъде акт на споделяне и на преживяване с важните за нас хора. Когато храненето се превърне в ограничение, изначалният смисъл на това да седнем на една маса и да споделяме храната се губи, както и удоволствието от нея. “Грижете се за тялото си, но не с цената на това да се лишите от общуване с близките си чрез нея”, казва психологът.", "date": "2017.12.03", "title": " Манията по здравословно хранене води до депресия и тревожност\t\t\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%82%d0%b5-%d0%bd%d0%b0-%d0%bd%d0%b4%d0%ba-%d0%b8-%d1%80%d0%b5%d0%b7%d0%b8-2/", "text": "Ремонтите на НДК и Резиденция Бояна са заръшени, останали са само довършителни дейности. Това каза пред   Лиляна Павлова – министър за българското председаталество на Съвета на Европейския съюз. Могат да се ползват и утре. Даже една от залите ще се ползва, защото идната седмица, на 6-ти и 7-ми декември в София по покана на премиерът Борисов ще бъдат лидерите и държавните глави на шестте държави от Западните балкани на първа среща от този формат, съвместно със Световната банка. Една от залите в НДК, ремонтираната и готова, ще бъде ползвана Вече е готов и уебсайтът за Председателството, допълни тя:  Сайтът е много интерактивен, модерен, бих казала. Той ще дава на живо повечето от предаванията, така че има възможност за жива връзка. В ерата на уменията и комуникациите, в която живеем, не сме никога застраховани и защитени от една атака. Имаме, разбира се, предприети мерки и план „Б“, които може би е добре да не споделям Павлова подчерта, че страната ни е напълно готова не само логистично и технически, но и от гледна точка на политическите ангажименти. „Напълно готови сме не само с организицонно-логистичната и техническа част, която е безспорно изключително важна, но много е важно, че сме готови от гледна точка на политическите ангажименти. Готови сме с експертно-аналитичната част, която е съществен елемент от подготовката. Поемайки председателството на Съвета, всъщност ние поемаме и  300 спомагателни органи на Съвета – комисии, различни групи, които председателстваме с председатели, заместник-председатели във всички сфери и области на секторните политики, с които се занимаваме и които имаме в общоевропейския контекст и дневен ред. Важна е експертизата там! Важно е това, че с колегите инвестирахме изключително много не само в обученията на тези 1500 човека, които са, бих казала, нашата армия, нашите експерти. Това са хората, които ще трябва да представляват 28-те страни-членки от името на Съвета. И ще трябва да търсят баланса, компромиса, консенсуса и да бъдат медиатори между всички държави, за да можем да достигаме до решения. По време на предсетаделството България трябва да бъде „и медиатор, и инициатор, и балансьор“, категорична е Павлова. „Поемаме председателството в един сюблимен момент за Европа, и сме си поставили по-амбициозната цел – първо, да зададем дневния ред, поне в някаква степен. Мога да кажа, че първият успех на Председателството е факт, преди то да е започнало – успяхме да защитим темата за Западните Балкани, за включването на „европейската перспектива“ за Западните Балкани, и темата за свързаност високо в общоевропейския дневен ред. Но по-големият успех е, че получихме признанието и подкрепата, а най-вече и убедихме нашите партньори и големите, държавите донори, лидерите в Европа, че това трябва да бъде дългосрочен приоритет и след България да продължи и по време на естонско, румънско и т.н. председателство, за да имаме реален успех. Даваме си сметка, че за 6 месеца ние не можем да постигнем големи решения от типа на присъединяване, но е важно да влезе в дневния ред, да поставим рамката.“ „Знаете че председателят на Европейския съвет Туск включи Западните Балкани и като извънредна среща на върха в София. Втората важна отправна точка е резултатът от срещата на върха на 17 май във формат 28 + 6 – страните-членки на ЕС, плюс 6-те държави на Западните Балкани – да  можем да постигнем консенсус и да приемем декларация в София, в резултат на срещата, която да съдържа силен политически ангажимент за следващите стъпки. Третото, което искаме да постигнем е за всяка една от държавите на Западните Балкани да направим един честен анализ. Не трябва да даваме фалшиви очаквания или фалшиви обещания на тези държави и на гражданите, които живеят там. Всяка държава на  различен етап. Например Черна гора и Сърбия са много по-напред в този процес. За тях вече виждаме и потенциална година за присъединяване като краен срок. С другите ще трябва да се поработи още. Но да направим анализ и да направим план за действие, който да включва конкретно какво трябва да направи държавата, а пък всички ние, които сме изминали този път, да им осигурим подкрепа в това направление.“ „Прагматичното идва при нас през икономическото развитие. А икономическото развитие на Балканите минава през темата свързаност. Ние сме я разделили в няколко компонента – транспортна свързаност, енергийна свързаност,  дигитална свързаност и образователна свързаност.“ Павлова има амбиция по време на блъгарското председателство да бъде приета „пътна карта за отпадането на роуминг таксите за Западните Балкани“, и за разширяване на програмата „Еразъм плюс“. По отношение на транспортната свързаност предстои да се идентифицират големи проекти както е коридор № 8, пътните и железопътни отсечки в тези държави, които са част от общоевропейската транспортна мрежа и да се осигурим финансов ресурс. „Вече сме „абсолютно наясно“ колко „досиета“ поемаме от Естонското председателство допълни Павлова. Освен Западните Балкани, приоритет за България е бъдещето на Европа и младите хора. Страната има „активна позиция“ и е заложила „изключително висок брой специални тематични заседания“, сподели министърът: „Искаме именно в този контекст да наложим темата, че кохезионната политика, общата селскостопанска политика, така наречените традиционни политики на ЕС, трябва да намерят своето важно, значимо място като в рамките на реформирания вече бюджет след Брекзит.  Имаме активна позиция за това какво да съдържа и как да изглежда,европейският бюджет след 2020 г. В същия момент сме призовани да търсим обединяващата, пресечната точка на интереса на 27-те държави на ЕС, да постигнем консенсусна позиция за тях. Третата приоритетна тема е „Сигурност и миграция“, където предстои дебат за реформата на Дъблинското споразумение. „Ясната позиция, изразена и от България е, че да – трябва да имаме силни външни граници, но да не градим граници и огради помежду си вътре в рамките на Съюза.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Лиляна Павлова: Ремонтите на НДК и Резиденция Бояна са заръшени, напълно готови сме за европредседателството"}
{"url": "https://trud.bg/%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d1%81%d0%ba%d0%b0%d1%87%d0%b0-%d1%81-35-%d0%bc%d0%bb/", "text": "Бюджетът  на Община Пловдив за 2018 г. ще се увеличи с близо 35 млн.лв., ако се приеме предложението на Института за пазарна икономика (ИПИ) за отстъпването на 1/5 от подоходното облагане от държавата в полза на местната власт. Предложението е подоходният данък да се събира както досега – от НАП, като автоматично да се превеждат 1/5 от приходите на принципа „парите следват личната карта“, т.е. казано – парите да отиват в общината по регистрация на лицето. Така сметките на експертите показват, че през следващата година този ресурс би се равнявал на 634 млн. лв. Според икономистите всички общини ще спечелят от реформата, а тези, които концентрират повече икономическа активност – имат по-висока заетост и по-високи заплати, ще получат ресурс, който би ги направил в пъти по-независими от централната власт. Според изчисленията на експертите Столична община ще получи бонус от 274 629 785 лв., по в хазната на Пловдив ще постъпят допълнително 34 946 429 лв., а Община Пазарджик ще се облажи с 5 687 774 лв. Селската Община Марица, на чиято територия се намират куп заводи и предприятия на чуждестранни компании, ще заработи 3 061 070 лв., Асеновград – 2 260 446 лв., Раковски – 1 779 263 лв., Карлово – 1 530 492 лв., Родопи – 886 271 лв., Първомай – 971 746 лв. и т.н. Според ИПИ това означава почти удвояване на собствените данъчни постъпления на общините и стопиране на опасната тенденция на „устойчиво покачване на местните данъци и такси”. Според експертите тази реформа би подобрила неимоверно състоянието на общинските бюджети, създавайки възможности за покриване на задължения и за нови капиталови разходи. Освен това тя създава и стимули на местните власти да работят за повече инвестиции, по-висока заетост и трудови доходи.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Бюджетът на Община Пловдив скача с 35 млн. лв., aко държавата отстъпи 1/5 от подоходното облагане в полза на местната власт"}
{"url": "https://trud.bg/%d0%bc%d0%b0%d1%81%d0%bb%d0%be-%d0%b8-%d1%81%d0%b8%d1%80%d0%b5%d0%bd%d0%b5-%d0%bf%d0%be%d1%81%d0%ba%d1%8a%d0%bf%d0%bd%d0%b0%d0%bb%d0%b8-%d1%81-%d0%bd%d0%b0%d0%b4-15-%d0%b7%d0%b0-%d0%b3%d0%be%d0%b4/", "text": "С над 15% по-скъпо плащаме за масло и сирене тази година спрямо предходната, показва анализ на Центъра за икономически изследвания в селското стопанство (CAPA) към Института за аграрна икономика. Общо средните цени на млечните продукти в България ще бъдат с около 10-12% по-високи отколкото преди година. Най-чувствително е поскъпването при сиренето и маслото, които са от по-ниския ценови клас, обясняват анализаторите. Според тях достигнатите в момента цени на дребно на млечните продукти отбелязват нов връх. По данни на Държавната комисия за стокови борси и тържища в началото на декември кашкавалът се продава на едро за 10,32 лв. за килограм, като само за седмица цената му се е повишила с 0,5%. Поскъпване има и при сиренето – с 0,7% за седмица и на борсите се предлага по 6,15 лв. за кг. В същото време изкупните цени на кравето мляко сега са по-ниски отколкото в предходния период – 2012-2014 г., посочват експертите от САРА. Анализът им сочи, че цените на млечните продукти се повишават и в ЕС, като увеличението за година е с 32%, а спрямо 5 години назад – с 10 на сто. Плащаме повече и за краставици и домати спрямо година по-рано. През ноември 2017 г. цените на едро на доматите са около 30% по-високи, отколкото за същия месец на 2016 г., а при краставиците увеличението е около 11%. При цените на дребно също се забелязва ръст на цените на годишна база, но то е само около 2-3%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Масло и сирене поскъпнали с над 15% за година\t\t\t"}
{"url": "https://trud.bg/%d1%84%d0%be%d0%bd%d0%b4%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%bd%d0%be%d0%b2%d0%be%d0%b3%d0%be%d0%b4%d0%b8%d1%88%d0%b5%d0%bd-%d0%b1%d0%b0%d0%bb-%d1%81-%d0%be%d0%bf/", "text": "Група „Фондацията” ще свири заедно с Оркестъра на Опера Пловдив на 29 декември в Дома на културата „Борис Христов” в града под тепетата по време на традиционния Новогодишен бал. Темата на тазгодишното му издание е „Любимата музика на три поколения”. Вратите на фоайетата на Градския дом на културата „Борис Христов” ще се се отварят в 18,30 часа с разнообразна програма в изпълнение на певците, музикантите и балета на Опера Пловдив с комплимент  – чаша вино! От 19,30 часа е началото на концерта  на „Фондацията в Операта”, в който Кирил Маричков, Иван Лечев, Дони, Славчо Николов и Венко Поромански заедно с Оркестъра на Опера Пловдив ще представят в нов аранжимент  незабравимите хитове на групите, от които е започнала знаменитата им кариера. Сред по-известните евъргрийни са  „Пак ще се прегърнем“ на ФСБ, „Няма връщане назад” на Б.Т.Р., „Червило“ на Дони и др.  Новогодишният бал под диригентството на Диан Чобанов ще продължи над 4 часа и ще приключи малко преди полунощ, обещават организаторите от Опера Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " „Фондацията” на новогодишен бал с Опера Пловдив на 29 декември"}
{"url": "https://trud.bg/%d0%b0%d0%b2%d0%b0%d1%80%d0%b8%d0%b9%d0%bd%d0%b8-%d0%b5%d0%ba%d0%b8%d0%bf%d0%b8-%d1%81%d0%b0-%d1%81%d0%b5-%d0%be%d1%82%d0%b7%d0%be%d0%b2%d0%b0%d0%bb%d0%b8-%d0%be%d1%82-%d1%81%d1%83%d1%82%d1%80%d0%b8/", "text": "През днешния ден екипи на Дирекция „Аварийна помощ и превенция“ са реагирали на 22 сигнала за завирявания на пътни участъци и паднали дървета и клони. Това съобщиха от пресцентъра на Столична община. Почиства се от паднали камъни по велоалеята в Панчарево. Екипите проверяват и проходимостта на шахтите по Южната дъга, бул. „Цариградско шосе“, бул. „Българи“, бул. „Евлоги и Христо Георгиеви“, пътни участъци в район „Витоша“. Със заповед на кмета на София Йорданка Фандъкова е разпоредено на районите кметове да организират постоянно наблюдение на нивата на язовирите, реките и критичните участъци в столицата. До момента са направени 3 обхода на всички реки и язовири. Обстановката в район „Нови Искър“ след обилните дъждове се нормализира. Надградена е дигата на река Какач при с. Кубратово. Продължава контролираното източване на язовирите „Мърчаево“, „Мрамор“ и „Суходол“. Нивата им се наблюдават постоянно. Към момента няма нарушени диги, проводимостта на реките е осигурена, а нивата им се понижават.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.03", "title": " Аварийни екипи са се отзовали от сутринта на 22 сигнала за завирявания и паднали дървета в столицата"}
