{"url": "https://trud.bg/%d0%bb%d0%be%d0%b7%d0%b0%d0%bd-%d0%bf%d0%b0%d0%bd%d0%be%d0%b2-%d0%bf%d0%b5%d1%82%d0%bd%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b5%d0%b4-%d0%b5%d0%ba%d1%81%d0%bf%d0%b5/", "text": "На 4 срещи сипе жалби срещу колегите си от ВСС “Паметни бележки” от срещите на представителите на съдебната власт с експерти от Европейската комисия по Механизма за сътрудничество и проверка (МСО) бяха публикувани вчера по единодушно решение на Висшия съден съвет. “Труд” пусна   в електронното си издание и подбра за читателите ни най-ярките примери от изявленията на председателя на Върховния касационен съд Лозан Панов. Макар в бележките думите му пред експертите от Брюксел да са преразказани, от тях се вижда безпощадно ясно как шефът на ВКС петни България, съдебната, изпълнителната и законодателната власт, жалва се от колегите си магистрати в кадровия орган, прокуратурата, комисията КПКОНПИ и др. “Докладите на Европейската комисия по Механизма за сътрудничество и оценка са единствената възможност някои безобразия да бъдат разобличени.Отпадането на мониторинга го искат само политиците, но не и обикновените граждани, като ЕК ще покаже на чия страна застава”, говори Панов пред чужденците. Публикуваните паметни бележки са от 4 срещи, три от които са проведени през 2018 г., а последната – на 12 и 13 март тази година.  Става ясно също, че докато представителите на ВСС, главният прокурор Сотир Цацаров и неговите заместници и председателят на Върховния административен съд Георги Чолаков обсъждат наистина важни въпроси, Панов използва случая, за да се изкарва жертва на натиск, тормоз и терор. 20-21 март 2018 г. “В началото на срещата г-н Панов посочи, че е направил съзнателен избор да разкрива истини, включително мимикрията на съдебната реформа. Веднага след това е започнала една голяма кампания срещу него, за да не застанат съдиите срещу статуквото… Според него основната пречка в борба с корупцията е стремежът на политиците да овладеят върховете на съдебната система. Така тя подпомага силите, които спират истинското є действие. Но системата не може да работи избирателно и ще блокира. Има казуси, които сочат, че сме се върнали 10 г. назад… Според г-н Панов влиянието на политиката продължава да доминира във ВСС, пример за което е изборът за представляващ за новия състав (Съдия Боян Магдалинчев – б.р.)… Председателят на ВКС посочи, че няма никакви резултати в борбата с корупцията, като може да докладва само стъпки назад… На този фон докладът на ЕК за 2017 г. би трябвало да звучи положително, но той звучи малко шизофренично – казва се, че има недостатъци, а това, което е направено, е похвалено. Откриваме само заявени добри намерения, законодателни промени, без никакъв резултат. Г-н Панов счита, че очевидно ЕК е решила да се отърве от неудобството да обяснява защо Механизмът за сътрудничество и оценка не постига целите си в България като приключи това наблюдение. Според него никога ЕК не се е представяла толкова откровено като съучастник. Българският е един от малкото народи, които вярват на ЕС, но с малко усилия това може да се промени и да доведе до евроскептицизъм. Г-н Панов изрази увереност, че ако ЕК забрави правосъдната система в България, това ще се отрази на ЕС”. 19-20 юни 2018 г. “В началото на срещата председателят на ВКС подчерта, че законодателният процес в страната остава непрозрачен… Г-н Панов анализира резултата от влезлите през ноември 2017 г. промени в НПК и промяната на подсъдност по дела за корупция по високите етажи на властта. Той посочи, че са образувани 13 дела, от които 6 са върнати поради негодност на обвинението… Председателят на ВКС даде примери с делата срещу Трайков и Прокопиев, срещу Ченалова, разследването срещу кмета на Плевен, делото срещу Румен Овчаров. Той посочи, че основната идея за промяна на НПК е била по-добрата работа между прокуратурата и съда по тези дела , за да не се връщат от СГС, но сега се отчита същото. Във връзка с разследването на кмета на “Младост” (Десислава Иванчева – б.р.), г-н Панов изтъкна, че това е била първта емблематична акция на новата КПКОНПИ, която е предизвикала сериозен дебат и възмущение относно начина на работа. Касае се за независим кмет, а не за политически избор и акцията се възприема като демонстрация, а не реална вола за справяне…” 4-5 октомври 2018 г. “В началото на срещата г-н Лозан Панов отбеляза, че се говори само за проблемите в Полша, Унгария и Румъния, като България остава настрана, въпреки че процесите са същите и по-тежки. Политическият натиск, тромоз и терор спрямо председателя на ВКС в средата на мандата е не по-лек от колегите му в тези държави. Г-н Панов избори детайлно факти и тяхното ескалиране до сегашния момент… Той обобщи, че натискът нараства с годините. Вече се включват различни институции, като това представлява тормоз за осъществяване на работа… В заключение г-н Панов обобщи, че му се налага да работи в монго по-тежки условия от тези в Полша, в много по-различна медийна среда.Обществото в България реагира по-различно, зрелостта му е по-различна. Тези процеси в бившите социалистически страни са по-различни. Само 4 от членовете на ВСС са гласували да се замрази членството на полския ВСС в Европейската мрежа. Как се работи при такива условия, бранейки съдийската независимост и неприкосновеност….” 12-13 март 2019 г. «…Председателят на ВКС е изненадан от изводите в последния доклад на ЕК по МСО. Според него съдебната система е затънала в дълбоки зависимости, като част от примерите за това са следните: – Участниците в злоупотребите в СГС не са наказани, аса напълно оневинени. – Председателят на ВКС няма право за изразява мнението си за случващите се безобразия. След всяко изказване започва медийна кампания срещу него, а ВСС изисква от г-н Панов да мълчи и го заплашва с импийчмънт. …. – Има законодателен разврат, с който се нарушават фундаментални принципи на правото. – Съдебната система работи избирателно и е напълно парализирана. Няма разследвания срещу политици от високите етажи на властта, а има само такива, които са по отношение на изпаднали в немилост. Има много показни кации, но са срещу бизнеса, а не срещу политици от високите етажи. …. Председателят на ВКС може да говори. Той не бива да е аполитичен., защото спазването на законите се превръща в политически въпрос. Страхът продължава да съществува и става все по-голям. Тишината е това, което се очаква в съдебната система и опитът г-н Панов да бъде подложен на импийчмънт е показатен за това. Бавно и полека вървим към автокрация, случващото се напомняза националсоциалистическа Германия…”", "date": "2019.05.09", "title": " Лозан Панов петни България пред експертите от Брюксел\t"}
{"url": "https://trud.bg/%d1%87%d1%80%d0%b5%d0%b7-%d0%b8%d0%bd%d1%82%d0%b5%d0%bb%d0%b8%d0%b3%d0%b5%d0%bd%d1%82%d0%bd%d0%b0-%d0%bf%d0%be%d0%bb%d0%b8%d0%b2%d0%bd%d0%b0-%d1%81%d0%b8%d1%81%d1%82%d0%b5%d0%bc%d0%b0-%d1%89%d0%b5/", "text": "Интелигентна поливна система ще напоява част от тревните площи по алеята за парк „Бачиново“, съобщиха от община Благоевград. Тя е една от петте системи, които се изграждат по Програмата за трансгранично сътрудничество Интеррег V-A Гърция – България 2014 – 2020. Чрез реализацията се  постига опазване и защита на околната среда и насърчаване на ресурсната ефективност.  Предвидено е и облагородяване на пространството около тях. Основна цел на проекта е да представи и да популяризира значението на новите интелигентни технологии в управлението на градските водни ресурси. По-рано днес, в социалните мрежи, бе публикуван снимков материал със строителна техника на алеята за парк „Бачиново“. Машините, които се намират на място са заради изграждането на интелигентната поливна система и сондата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Чрез интелигентна поливна система ще се напояват част от тревните площи по алеята за парк „Бачиново“ в Благоевград"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-9-%d0%bc%d0%b0%d0%b9-1945-%d0%b3-%d0%be%d1%82%d0%b2%d0%be%d1%80%d0%b8-%d0%bd%d0%be%d0%b2%d0%b0-%d1%81%d1%82%d1%80%d0%b0-2/", "text": "Датата 9 май 1945-а отвори нова страница в развитието на Европа. Така лидерът на БСП – София Калоян Паргов коментира важността на днешния ден, в който преди 74 години е подписана капитулацията на Германия и е сложен край на Втората световна война, съобщиха от партията. В нея, освен СССР, участват още 60 страни като пряко е засегнато 80% от населението на Земята. Военните действия се водят на териториите на 40 държави. Загиват приблизително 57 милиона души, а над 20 милиона от тях са съветски граждани. „Честитя празника на всички българи! Нека да помним, че без Ден на Победата нямаше днес да има Ден на Европа, каза Калоян Паргов. – Съветската армия и антихитлеристката коалиция спасиха Европа от фашизма и това доведе до европейското обединение и до мира на Стария континент днес. Пред паметника на Незнайния воин днес поздравихме група ветерани, чиито деца и внуци не познават ужаса на войната. Именно това е най-голямото достижение на обединена Европа – мирът на Стария континент. С изкореняването на хитлерофашизма, тази смъртоносна идеология, беше отворена нова страница в историята на Европа. И днес трябва да се борим с всички сили и средства дори срещу най-малкия опит за възраждането на „кафявата чума“. Честит Ден на Победата, честит Ден на Европа“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Калоян Паргов: 9 май 1945 г. отвори нова страница в развитието на Европа"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%82/", "text": "Евродепутатът и кандидат за член на Европейския парламент от листата на ГЕРБ Емил Радев присъства на официалния старт на проект за реконструкция и рехабилитация на улична мрежа в град Долни чифлик и село Старо Оряхово. Кметът на общината Красимира Анастасова обяви началото на символичната първа копка, като обясни, че проектът по Програмата за развитие на селските райони 2014-2020 г. е на обща стойност над 1,6 млн. лв. без ДДС. „Какъв по-добър знак за нашата община да дадем навръх 9 май – Деня на Европа, началото на европроект, който се осъществява в резултат от европейската солидарност. Дейностите по проекта включват цялостно преасфалтиране и подмяна на тротоари по ул. „Кирил и Методий” в с. Старо Оряхово и по улиците „Демокрация”, „Армейска”, „Иван Сокачев” и „Трети март” в гр. Долни чифлик”, обясни Анастасова. „Нека проектът се реализира качествено и в срок”, обърна се тя към изпълнителите на проекта, като уточни, че продължителността на строително-ремонтните работи е 180 календарни дни.  „През следващия програмен период България очаква повече евросредства. Ние сме една от малкото държави, чиито бюджет за следващия програмен период ще бъде увеличен. Това е резултат от съвместните усилия на българските представители в ЕП и на правителството на премиера Бойко Борисов. Очакваме с 4 млрд. лв. повече евросредства, а това означава повече пари за пътища, за пречиствателни станции, за обучение на младите хора, за по-конкурентоспособен бизнес, за социални програми”, коментира Емил Радев. Кметът на Варна Иван Портних, който също присъства на церемонията, заяви, че разчитаме на европейското финансово рамо, но резултатите са факт и с активната работа на българските държавни и местни власти. „Дейни кметове като Красимира Анастасова успяват да привличат и пълноценно да използват европейските средства, за да реализират качествени и полезни за хората проекти”, изтъкна Портних и поздрави Анастасова за усилията да използва всички възможности за обновяване на инфраструктурата в Долни чифлик.  Сред официалните лица на събитието бяха още председателят на Общинския съвет в Долни чифлик Жеко Жеков и общински съветници, представители на ДФ „Земеделие”, кметове и кметски наместници, общинският ръководител на ГЕРБ Николай Николов, много граждани. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Емил Радев присъства на официалния старт на инфраструктурен европроект  в Долни чифлик\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%82%d1%80%d0%b8%d0%bc%d0%b0%d1%82/", "text": "Пловдивският окръжен съд потвърди определението на Районен съд – Пловдив, с което е взета най-тежката мярка за неотклонение „задържане под стража“ спрямо Р.К., В.К. и И.А. Тримата са обвинени в извършване на хулигански действия в Куклен на 28 април 2019 г. Това съобщиха от пресцентъра на съда. Окръжният съд възприема напълно доводите на Районния съд, че от събраните до момента доказателства по делото, може да се направи обосновано предположение, че тримата обвиняеми са извършили  престъпленията за които са им  повдигнати обвинения и  те са  наказуеми с лишаване от свобода.  Окръжните магистрати потвърдиха и извода на районните съдии, че от данните по делото не може да се направи извод, че има реална опасност Р.К., В.К. и И.А. да се укрият. Според съда обаче е налице опасност  при по-лека мярка за неотклонение тримата да извършат престъпление. За това ги остави в ареста. Определението на Окръжния съд е окончателно. Спрямо Р.К., /на 22 г./, са повдигнат три обвинения – за  хулиганство, за причиняване на лека телесна повреда на полицейски служител при изпълнение на служебните задължения и за унищожаване на чужди движими вещи – предно обзорно стъкло на патрулен автомобил на ОД на МВР-Пловдив, извършени на 28 април 2019 г., в гр. Куклен, обл. Пловдив. Спрямо В.К., на 25 г., са повдигнати две обвинения – за хулиганство и за унищожаване на чужди движими вещи – предно обзорно стъкло на патрулен автомобил на ОД на МВР-Пловдив, извършени на 28 април 2019 г., в гр. Куклен. И.А., на 21 г., е обвинен в това, че на 28 април 2019 г., причинил лека телесна повреда на втори полицейски служител при изпълнение на служебните задължения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Съдът в Пловдив остави в ареста тримата обвинени за хулигански действия в Куклен"}
{"url": "https://trud.bg/%d0%bc%d1%8a%d0%b6-%d1%80%d0%b0%d0%b7%d0%b1%d0%b8-%d0%b1%d1%83%d1%82%d0%b8%d0%bb%d0%ba%d0%b0-%d0%b2-%d0%b3%d0%bb%d0%b0%d0%b2%d0%b0%d1%82%d0%b0-%d0%bd%d0%b0-%d0%b2%d1%8a%d0%b7%d1%80%d0%b0%d1%81%d1%82/", "text": "40-годишен мъж разби бутилка в главата на възрастен човек в село Стража, община Търговище. Вчера, около 21.10 часа, в центъра на село Стража 40-годишен мъж от селото е извършил непристойни действия, грубо нарушаващи обществения ред и изразяващи се в явно неуважение към обществото, като нанесъл удар с бутилка в областта на главата на 64-годишен мъж от селото, съобщиха от ОДМВР-Търговище. След извършен медицински преглед в МБАЛ-Търговище потърпевшият е освободен за домашно лечение. Извършителят на деянието е задържан за срок до 24 часа на основание чл. 72, ал. 1, т. 1 от Закона за МВР. По случая се извършва проверка по чл. 325 от Наказателния кодекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Мъж разби бутилка в главата на възрастен човек в село Стража"}
{"url": "https://trud.bg/%d0%bf%d1%80%d0%b8%d1%81%d1%8a%d0%b4%d0%b8-%d0%b7%d0%b0-%d1%80%d1%83%d1%81%d0%ba%d0%b8-%d0%be%d0%bf%d0%b8%d1%82-%d0%b7%d0%b0-%d0%bf%d1%80%d0%b5%d0%b2%d1%80%d0%b0%d1%82-%d0%b2-%d1%87/", "text": "Съд в Черна гора произнесе присъдите на 14 признати за виновни за опит за преврат в страната от 2016 г., подкрепян от Кремъл, предаде Би Би Си. Сред наказаните са двама черногорски опозиционни лидери и депутати – Андрия Мандич и Милан Кнежевич, които получиха по 5 години затвор. Осъдени задочно бяха и двама руснаци, за които се твърди, че са агенти на руското военно разузнаване ГРУ – Едуард Шишмаков и Владимир Попов. Те получиха най-тежките наказания – 12 и 15 г. затвор съответно. Останалите наказани са още един черногорец и 9-ма сърби, сред които и Бранислав Дикич – бивш генерал от полицията, пратен за 8 г. зад решетките. Всичките подсъдими бяха признати за виновни за участие в заговор за свалянето на властта, заменянето є с проруско ръководство и спиране на присъединяването на Черна гора към НАТО. Самият преврат трябвало да бъде извършен в деня на парламентарните избори на 16 октомври 2016 г. Метежът трябвало да започне с убийството на премиера Мило Джуканович (днес президент), който трябвало да бъде гръмнат от снайперист.", "date": "2019.05.09", "title": " Присъди за „руски” опит за преврат в Черна гора"}
{"url": "https://trud.bg/%d1%85%d0%b8%d0%bb%d0%b0%d1%80%d0%b8-%d0%b4%d1%8a%d1%84-%d1%81%d0%b5-%d1%81%d0%b3%d0%be%d0%b4%d0%b8-%d1%81%d0%bd%d0%b8%d0%bc%d0%ba%d0%b8/", "text": "Актрисата Хилари Дъф се похвали в Instagram, че дългогодишният й приятел Матю Кома й е предложил брак, показвайки диамантения си пръстен. „Той поиска да бъда негова жена“, написа 31-годишната Хилари към кадрите. Хилари и Матю са заедно от 2017-та година, а миналото лято обявиха, че очакват дете заедно. Русокосата актриса вече има син от предния й брак, а със сегашния й партньор са горди родители на момиченце, на име Банкс, което се роди през октомври 2018-та.", "date": "2019.05.09", "title": " Хилари Дъф се сгоди (СНИМКИ)"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8-%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80-%d1%82%d1%8a%d1%80%d1%81%d0%b8-%d1%82%d0%b5%d1%80%d0%b5%d0%bd-%d1%83-%d0%bd%d0%b0%d1%81/", "text": "Германският милиардер проф. Ханс Георг Недер пристигна у нас с частния си самолет, за да търси терен и да проучи възможностите за инвестиции. Това става ясно от публикация във Фейсубк на търговското ни аташе в Берлин Стефан Йонков. Недер е собственик на един от световните лидери за производство на високотехнологични протези и бионични импланти “Отто Бок”. Представителите на компанията са имали среща в Министерство на икономиката и са проучвали терени в Индустриална зона “Божурище” за изграждане на нов завод. Проф. Недер е 90-я най-богат германец и 945-я най-богат човек в света със състояние, оценено на 3,6 млрд. долара. Фирмата му е семейна, с над 100-годишна история, оперира в 58 държави и дава работа на 7000 души. През 2017 г. продажбите й възлизат на 927,4 млн. евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Германски милиардер търси терен у нас\t"}
{"url": "https://trud.bg/%d1%87%d0%b0%d0%ba%d0%b0%d0%bc%d0%b5-2-%d0%bf%d0%be-%d0%bc%d0%b0%d0%bb%d0%ba%d0%be-%d1%82%d1%83%d1%80%d0%b8%d1%81%d1%82%d0%b8-%d0%bf%d1%80%d0%b5%d0%b7-%d0%bb%d1%8f%d1%82%d0%be%d1%82%d0%be/", "text": "2% по-малко туристи ще посетят това лято морските ни курорти. Това сочат прогнозите на Министерството на туризма към днешна дата, съобщи след среща с контролните органи и представители на бранша във Варна министър Николина Ангелкова. Според нея спадът се очаква заради отлива на немския и руския пазари, които са ключови за България. „За сметка на това обаче се отчита отчетлив ръст на резервациите на шест други пазара – Великобритания – с 19%, Израел – с 16%, Франция – с 12%, Полша и Чехия – с по 10% и рекордните 50% от Украйна“, изброи Ангелкова. „Въпреки първоначалните прогнози спадът на записванията от Русия намаля до 7%. Юни ще е важен и се надявам, че можем да достигнем и нивата от миналото лято“, допълни тя. Тази година за първи път МТ ще има свои изнесени приемни в морските общини, за да реагира максимално бързо на всякакви сигнали и предложения от страна на летовници и на бранша, добави министърът. Пилотно ще бъде реализирана и инициативата „Денят за Вас“. Чрез нея в крайморските общини туристите ще разглеждат за ден безплатно културно-исторически обекти. Списъкът и графиците ще бъдат публикувани скоро, обеща Ангелкова. „Варна ще се включи в инициативата, а заедно с това ще предложи и богат летен културен календар“, добави кметът на града Иван Портних. „Морската столица ще участва с презентация и на големия инвестиционен форум, който МТ организира на 31 май в Слънчев бряг. В него ще участват мениджъри от световните хотелски вериги „Мариот“, „Шангри Ла“, „Хаят“ и туроператорите „Томас Кук“ и „ТУИ“, а целта е те да инвестират в нови обекти по нашето Черноморие“, поясни Ангелкова. „Искаме да създадем възможности в националните курорти, където вече има отлична леглова база, да бъдат изградени конгресни центрове“, поясни министърът. „На форума ще присъстват представители на китайското правителство и някои провинции, а скоро в 28 китайски градове чрез публично-частно партньорство ще бъдат открити туристически инфоцентрове на България“, допълни Ангелкова. Друга възможност за привличане на гости от азиатската страна е съвместният продукт, който България подготвя с Гърция и Сърбия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Чакаме 2% по-малко туристи през лятото\t"}
{"url": "https://trud.bg/%d0%b2%d0%bb%d0%b0%d0%b3%d0%b0%d1%82-3-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b2-%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d0%bd%d0%b5-%d0%bd%d0%b0-%d1%83%d0%bb%d0%b8%d1%86/", "text": "Около 3 млн. лева инвестират в асфалтирането на повече от 45 улици в Свищов. Средствата са осигурени от пътния заем, който Общината изтегли целево и средства осигурени от правителството с Постановления на МС. Машините започнаха работа от ж.к. „Рила“ № 6 в крайдунавския град, където вече е подменен водопроводът. След като приключи асфалтирането на комплекса, машините ще продължат своята работа в ж.к. „Химик“ и прилежащите улици, на които през изминалата година бе сменен водопровода. След това поетапно ще бъдат асфалтирани всички останали улици с подменени водопроводи, на които предварително ще се направена хидравлична проба на водопроводната система, ще бъдат трамбовани и подготвени за полагане на асфалт. Пред местни медии кметът Генчев потвърди, че работата върви по график и помоли жителите на града, когато видят пътно-строителната техниката да се позиционира на техните улици да съдействат и да освободят улиците от превозни средства и материали, които биха затруднили полагането на асфалт. Той уточни, че своевременно ще бъдат информирани гражданите за графика на асфалтиране и апелира жителите на Свищов да се обръщат към Община Свищов за решаване на възникнали ситуации по време на ремонтните работи, за да се реши адекватно всеки индивидуален казус, без да се стига до саморазправа с работниците. Изключително строг контрол ще има по отношение на качество на изпълнение и полагане на материалите, допълни още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Влагат 3 млн. лева в асфалтиране на улици с подмяна на водопроводи в Свищов"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%82%d0%b5-%d1%84%d0%b8%d1%80%d0%bc%d0%b8-%d0%bf%d0%be%d0%b4-%d0%bd%d0%be%d0%b2%d0%b0-%d0%bc%d0%b5%d0%b3%d0%b0%d0%b0%d0%b3%d0%b5%d0%bd%d1%86%d0%b8/", "text": "Промените се правят за да влезем в еврозоната Продажбата на обособени части само с решение на Министерски съвет Всички държавни предприятия ще бъдат управлявани от нова мегаагенция. Тя ще се нарича Агенция за публичните предприятия и инвестициите и ще се формира чрез промяна на името на Агенцията за приватизация и следприватизационен контрол и вливането в нея на Българската агенция за инвестиции. Това гласи нов Закон за публичните предприятия, който е пуснат за обществено обсъждане. Подобряване на управлението на държавните предприятия е част от ангажиментите на правителството във връзка с кандидатурата ни за влизане в “чакалнята за еврото”. Първоначално дружествата с над 50% държавно участие ще се ръководят от съответните ресорни министри, каквато е и досегашната практика. Но идеята е в бъдеще Министерски съвет постепенно да прехвърли управлението на държавните фирми на новата Агенция за публичните предприятия и инвестициите. С новия закон ще бъде премахнат настоящият т.нар. забранителен списък за приватизация, като всички дружества с повече от 50% държавно участие в капитала ще се приватизират само след решение на парламента. По отношение на обособени части от търговски дружества с над 50% държавно участие решенията за приватизация ще се взимат от Министерски съвет. По отношение на продажбата на обособени части от лечебни заведения и държавни имоти с данъчна оценка над 10 хил. лв. решенията за приватизация ще се взимат от новата Агенция за публичните предприятия и инвестициите. Агенцията ще има и право да разсрочва неустойки по приватизационни договори. А Надзорният є съвет ще се избира от парламента. Новият закон ще дава възможност обособени части от имуществото на дружества с над 50% държавно или общинско участие да се продават чрез електронна платформа. Това обаче няма да е задължително. А приватизиращият орган ще може да прецени в кои случаи да ползва платформата с оглед необходимостта за определени сделки в тръжните договори да залегнат допълнителни задължения за купувача, пише в мотивите към закона. Режимът за продажба на обособени части ще се различава от този за имоти, който беше приет през миналата година и влиза в сила от август 2019 г. – държавните имоти и тези на държавни дружества може да се продават само чрез електронна платформа.   Министрите вън от ръководството Депутати, министри, зам.-министри и членове на политически кабинети няма да могат да влизат в ръководството на държавни и общински дружества, предвижда новият закон. В ръководството им няма да могат да влизат и областни управители и техните заместници, кметове, зам.-кметове, секретари на общини, председатели на държавни агенции, комисии и регулаторни органи. Съветите на директорите и надзорните съвети в големите предприятия ще се състоят най-малко от петима членове. Като над половината от тях ще трябва да бъдат независими, т.е. да не са представители на държавата. Ще бъдат приети и критерии за репутация, почтеност, образование, опит и умения на шефовете на държавни и общински фирми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Държавните фирми под нова мегаагенция\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%b4%d0%bb%d1%8a%d0%b6%d0%bd%d0%b8-%d1%81%d0%bc%d0%b5-%d0%b4/", "text": "Книгата е необятен свят с много емоции и ние сме длъжни да научим децата си да предпочитат книгата вместо компютъра, таблета или телефона. В този забързан технологичен век сякаш оставихме книгата на заден план. Събития като Националния фестивал на детската книга в Сливен ни дават възможност и ни опресняват паметта за това колко е важно да държим книгата в ръце и да научим децата си да я четат, заяви в Сливен Цвета Караянчева. Председателят на Народното събрание е патрон на фестивала и пристигна в Сливен на 9 май вечерта за официалното връчване на наградите на форума. Тя подчерта, че той се провежда за 21-ви пореден път в Сливен, което показва, че организаторите са хора със сърца, които обичат децата и четенето на книги. Гост на празника бе и зам.министърът на културата Румен Димитров. В категорията „Автор“ тази година отличието получава Елена Павлова за произведението й „Камен и пиратите от 5 г“. В същия раздел детското жури отличи Явор Цанев за книгата „Злостории“. Виктор Вертер Паунов е носител на наградата за илюстратор, за илюстрациите му към произведениета „Котаракът в чизми и загадъчният остров“ и „Приказка за Ежко Измишльоткин и къртицата Софица“. Ателие за българска детска литература „Горната земя“ получава наградата в категорията „издателство“ за издадените през 2018 г. книги за деца на съвременни автори. Фестивалът в Сливен е единственият форум в страната, изцяло ориентиран към детската книга и книгоиздаване и определя тенденции в развитието на литературата за деца. Основен организатор е Регионалната библиотека „Сава Доброплодни“ с подкрепата на Министерството на културата, Агенцията за българите в чужбина, община Сливен. На снимката: Цвета Караянчева и директорката на РБ „С.Доброплодни“ Росица Петрова /вляво/ заедно с останалите гости на официалната церемония за наградите – зам.министърът Румен Димитров, областният управител Чавдар Божурски и кметът на Сливен Стефан Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Цвета Караянчева в Сливен: Длъжни сме да научим децата си да предпочитат книгата вместо компютъра"}
{"url": "https://trud.bg/%d0%b2%d0%be%d0%b4%d0%b0%d1%87%d1%8a%d1%82-%d0%bd%d0%b0-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%b1-%d0%b8-%d1%81%d0%b4%d1%81-%d0%bc%d0%b0%d1%80%d0%b8%d1%8f-%d0%b3/", "text": "Водачът на листата на ГЕРБ и СДС Мария Габриел посети Женския пазар, съобщиха от партията. Придружавана от народни представители от ГЕРБ, общински съветници, кметa на район Възраждане Савина Савова, директорa на пазара и представители на структурите на ГЕРБ, Мария Габриел разговаря с работещи и граждани. “За нас е важна подкрепата на хората и победа на предстоящите избори, за да продължи европейското развитие на България. Листата на ГЕРБ е съставена от знаещи и можещи хора, които знаят как да отстояват националния интерес. Имаме ясна визия за бъдещето на Европа и на България в нея. Искам да постигнем Европа на малките, но повече на брой проекти с конкретни ползи в ежедневието на хората. Такива, каквито сега например са инициативата за безплатен интернет за общините и платените стажове Цифрова възможност. С нашата работа се надявам да заслужим доверието на хората, защото имаме натрупан опит и искаме той да продължи да бъде в полза на гражданите”, сподели с хората Мария Габриел. На пазара се изгражда модерно видеонаблюдение, изградено е лед осветление. Обсъждат се възможност за онлайн доставки на плодове и зеленчуци до домовете и офисите на хората. Направено е постъпление за изграждане на електроколона за зареждане на електроавтомобили. В процес на изграждане е виртуална разходка из пазара в почти реално време, чрез QR код ще може да се свали приложение, чрез което всеки ще знае какво се случва на Женския пазар в София. Ще има карта, която ще показва пътя до пазара. Изградени са подземни контейнери за смет и контейнери за събиране на текстилни отпадъци. Тези иновативни подходи правят пазара една модерна градска среда. Той е включен и в туристически маршрут, който преминава през него и е посещаван от чужди туристи. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Водачът на листата на ГЕРБ и СДС Мария Габриел посети Женския пазар в София\t"}
{"url": "https://trud.bg/%d0%be%d1%82%d0%bd%d0%b5%d1%85%d0%b0-%d1%88%d0%be%d1%84%d1%8c%d0%be%d1%80%d1%81%d0%ba%d0%b0%d1%82%d0%b0-%d0%ba%d0%bd%d0%b8%d0%b6%d0%ba%d0%b0-%d0%bd%d0%b0-%d0%b4%d0%b5%d0%b9%d0%b2%d0%b8%d0%b4-%d0%b1/", "text": "Отнеха шофьорската книжка на Дейвид Бекъм за шест месеца заради употреба на телефон. 44-годишният бивш играч на „Манчестър Юнайтед“ и „Реал Мадрид“ е бил заснет от пешеходец през ноември, докато кара с бавна скорост колата си и използва телефона си. Бекъм трябваше да се яви лично в съда в Бромли, за да заяви името си, датата си на раждане и лондонския си адрес, след което се призна за виновен и бе санкциониран. Заради нарушението той получи шест наказателни точки и по този начин събра общо 12, като предишните са за превишаване на скоростта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Отнеха шофьорската книжка на Дейвид Бекъм за шест месеца"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%b2%d1%80%d1%8a%d1%87%d0%b8-3-%d1%81%d1%82%d0%b8%d0%bf%d0%b5%d0%bd%d0%b4%d0%b8%d0%b8-%d0%bd%d0%b0-%d0%bc%d0%bb%d0%b0%d0%b4%d0%b5%d0%b6%d0%b8-%d0%b2-%d0%bf%d0%bb%d0%b5/", "text": "Без скъпи концерти, без песни, без танци. За разлика от останалите партии, които хвърлят огромни суми за шумни мероприятия, АТАКА реши да помогне на млади българи. От партията дадоха първите три стипендии в Плевен. Връчиха ги зам.-председателят на АТАКА Десислав Чуколов и водачът на листата на АТАКА Георги Димов пред Медицинския университет в града. Това съобщиха от пресцентъра на партията. „Ще помагаме на млади и перспективни хора, за да останат тук, в България, да довършат образованието си и да работят за родината. Не да  отиват в чужбина и да мият чинии или да бъдат бавачки на западноевропейски пенсионери”, заяви Чуколов. „Един от основните проблеми у нас е демографската криза. Младите напускат страната. България остава без младо трудоспособно поколение. Трябва да задържим точно тази част от българите. Стипендиите от АТАКА са жест към младежите, които искат да учат”, каза водачът на евролистата на АТАКА д-р Георги Димов. Първата, която получи стипендия, беше Катрин Иванова. Тя иска да запише магистратура в Свищов и призна, че не е очаквала такава помощ. „Очарована съм от решението на партията да връчва стипендии, с което ни дава надежда”, каза Катрин. Илиян Стоев сподели, че със стипендията ще продължи обучението си по фармация в Медицинския университет в Плевен. „Много съм щастлив, че съм един от избраните за тази стипендия. Това е важен жест към младите хора”, каза Георги Атанасов, който е абитуриент и си е поставил за цел да продължи образованието си в университет. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " АТАКА връчи 3 стипендии на младежи в Плевен\t"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b0%d1%82%d0%b0%d0%ba%d0%b0-%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%bf%d1%80%d0%b5-2/", "text": "Депутати от партия „Атака“ обявиха, че внасят промени в антикорупционния закон. Новите текстове предвиждат и социолозите да декларират имуществото, доходите и членството си в организации. Намираме лидера на партия „Атака“ Волен Сидеров в чужбина. Не отказва да отговори на въпросите на „Труд“ кое ги кара в разгара на кампанията за избор на евродепутати да внесат промени в закона. Питаме го с какво са ги предизвикали социолозите, защо още при гласуването на закона са останали извън обхвата му.  – Г-н Сидеров, как решихте в разгара на кампанията за избор на евродепунтати да внесете промяна, която задължава и социолозите да декларират имуществото, доходите и членството си в неправителствени организации?  – Това е една стара наша инициатива, но през годините не се възприемаше от различните парламенти. Мисля, че е крайно време да се осветлят имуществото и финансите на социолози, политолози, пиари и маркетингови агенции, които всъщност са основните манипулатори. Защото когато една социологическа агенция започне прогнозно да „надува“ рейтинга на една определена партия, това влияе върху мисленето на хората. Човек си казва: „Я, тези май ще влязат. За да не си хабя гласа, по-добре е да отиде при тях.“ Важно е да отбележа, че от 2005 година прогнозните социологически резултати са били винаги погрешни и неверни. – Какво имате предвид, като казвате неверни резултати?  – Наблюдаваме определено „надуване“ за определени партии, които никога не са влизали самостоятелно в българския парламент. Сега им прогнозират 5-6 процента за евроизборите. Това е нереално и означава, че играят големи пари. На мен ми е ясно как действат тези социологически агенции. Те отдавна се превърнаха в комерсиални фирми, които гонят интереса на печалбата. По никакъв начин не става ясно как се правят тези проучвания и дали агенциите имат анкетьорските мрежи, какъвто е регламента в социологическата наука. Аз мисля, че трябва да се регламентира и самата дейност. Да има изискване всяка социологическа агенция да представи необходимия брой анкетирани лица и мрежа от анкетьори в цялата страна, които да доказват представителността на резултата от проучването. Имам информация, че някои от собствениците на агенции конкурират олигарси по имущества, резиденции и голф игрища. – Не разбирам защо политиците търсите социолозите, след като не им вярвате?  – Ако ги търсят определени партии, то е за да им платят да им направят резултат, който е удобен да се публикува. Това е търговия с влияние. Искам да фокусирам вниманието върху една определена агенция, защото тя работи с държавната телевизия БНТ. Това е Алфа рисърч. Преди тази агенция обслужваше кръговете около Иван Костов, а сега обслужва друг, според йерархията на интереси. Преди година поисках писмено от ръководството на БНТ информация, за това какъв е договорът на агенцията с обществената телевизия. Отказаха ми информация. Сега пак съм написал писмо до новото ръководство и ако пак ми откажат, ще водя дело по закона за достъп до обществена информация. Не може да е тайна какви договори има държавната телевизия с частни фирми. Това е абсурдно. – Имате ли представа, колко плаща една политическа сила за представително социологическо проучване? Какви са тарифите?  – Мога по спомен да кажа какви бяха тарифите преди 10-ина години. Няма да кажа коя е агенцията, но ми предложиха да дам 20-ина хиляди, за да направят едно проучване. Не се съгласих. Предполагам, че сега доста повече пари се дават, за да получи една партия удобния резултат. И всичко това става на „черно“, така че няма как да се удостовери. Може би СРС-та или агентура трябва да се използват. Едно е ясно – трябва да се осветлят имуществата както на политиците, така и на социолози, политолози и анализатори. И още нещо – тези които се наричат политолози ясно трябва да заявят към кое НПО работят. Сега излиза господин Х и започва да манипулира без да се обяснява, че той е от НПО, че е от мрежата на „Америка за България“, което е подразделение на ЦРУ, на Държавния департамент на чужда държава. Всички познати политолози са на служба и получават сериозни пари от такива НПО-та. А щом някой им плаща, то съответно и музиката се поръчва. Затова и либералните доктрини бяха властващи в българското медийно пространство последните 20-25 години. – Казвате, че социолозите са забогатели, че имат голф игрища. Кого визирате, кажете имена…  – Чували сме такива известни имена, които се явяват и като коментатори. Те веднъж манипулират с изследвания, а после излизат и коментират от катастрофа на пътя до глобални въпроси на планетата. Много е важно ГЕРБ как ще реагират на промените в закона, за които настояваме от партия „Атака“. Важно е как партньорите ни НФСБ и ВМРО ще реагират. „Воля“ и ДПС също са важни, за да се приеме поправката, която ние предлагаме. Тогава ще стане ясно кой какво има. Така както стана за редица политици. – Не разбирам какво е нарушението, след като говорим за частни агенции. Не е ли редно да вземат толкова колкото им се плаща? Става въпрос за пазарни отношения.  Те може да са частни, но не са плод и зеленчук или магазин за авточасти. Те търгуват с внушения, въздействие върху хората, влияние. Може да се обърнете към психолози, които да обяснят как един избирател като види и прочете едно изследване, което е изманипулирано той се влияе от това. По този начин се насочва гласуването на хората. Т.е имаме търговия с влияние. Може би беше грешка закриването на единствената държавна социологическа агенция НЦИОМ през 2013 г. За разлика от частните агенции от НЦИОМ можеше да се изисква и получава информация, т.е. да се осъществява контрол върху начина на работа. – Може би за социологическите агенции големият въпрос е какви данъци са плащали? Каква част от парите, които получават, са „на светло“ и каква „под масата“?  – Това може да се установи само със следствени и прокурорски действия. Но резултатът от „пари под масата“ се вижда под формата на имоти и ще се видят още по-ясно ако се приеме нашата поправка. Аз не вярвам, че от социологически проучвания можеш да станеш мултимилионер, да си купуваш имения, като суперолигарх. Съмнявам се, че от нормална социологическа дейност това може да се натрупа. – А чия беше идеята в деня на изборите да бъде допуснато да се публикуват резултати на социологически агенции?  – Това според мен е грешно. Означава точно в последния момент да се пуснат най-тлъстите манипулации. Аз съм против, но ГЕРБ се поддадоха. – Как е решен въпросът със социологическите проучвания по време на предизборни кампании, поръчани от партии в страните членки на ЕС?  – Мисля че регламентът е доста по-стриктен. Не сме правили много задълбочено изследване, но за нас е важно това, което виждаме в България да се регламентира по-добре и да се осветлява. В западноевропейските държави имуществото и финансите на такива агенции са поставени доста по на светло. – Казвате, че многократно сте предлагали изсветляване на доходите на социолозите. С какъв аргумент ви бе отказано да влязат в регистъра?  – Нямаше ясен аргумент. Имаше финтиране, забавяне: „E, да. Не е лошо, не е лошо, ама а да видим“. По принцип в ГЕРБ така обичат да отбиват топката. След което съответното лоби се намесва и поправката отива в архив. – Истина ли са твърденията на определени политици, че всяка партия има социологически агенции, които работят за нея?  – Това са неща, които се говорят. Знае се, че една агенция е по към левите, друга по към десните. Но пак казвам, такива взаимовръзки може да се установят само при ясен регламент, отчетност и отваряне на вратите на скривалищата на манипулаторите. Когато нашата телевизия се опита да направи журналистическо разследване в социологическите агенции се сблъскахме с арогантно и непрозрачно поведение и ни бе отказана всякаква информация. Затова единственият начин е законът да се промени. Ако трябва покуратурата и КПКОНПИ да се занимават с подобни фирми, нека това се случи. – А от телевизията ви каква информация поискаха от социологическите агенции, правейки разследване за тях?  – От Алфа рисърч искахме да разберем какъв е договорът им с БНТ, защото те може да са частна фирма, но БНТ не е частна телевизия. Поискахме от изпълнителната им директорка, но с нашия репортер се отнесоха меко казано недружелюбно. Направо го изгониха. – След като искате прозрачност за социологическите агенции и политолозите, защо никоя от политическите партии не е поставила въпрос за ръководствата на синдикатите? С какво те са по-различни, страхувате ли се от тях? Те също пред никого не се отчитат.  – О, това е много сериозно. Някои от синдикатите не изпълняват своята основна роля на защита на правото на труд на хората, които работат. Ние от „Атака“ сме се занимавали с минимална работна заплата и пенсии, чисто синдикални въпроси. Помните как преди две десетилетия големите синдикати играеха патерици на правителствата и не защитиха работещите хора. Имаше ужасяващи ситуации с експлоатация на български жени в шивашки цехове, държани по 14 часа на работа. И никаква намеса на синдикати да ги защитят. А всъщност борбата за стандарт на работещите хора е тяхна работа, а не на партиите. – Ангажира ли се „Атака“ да внесе промяна за изсветляване на доходите и имуществото и на синдикалните лидери?  – Трябва да се помисли. В началото на прехода им бяха подарени огромни имоти в центъра на София, настаниха се в атрактивни сгради. В тези огромни сгради се планираше как да функционират определени сектори. Ударите по нашата икономика дойдоха оттам. Зная, че ще си спечеля неприязън от някои мои бивши колеги, защото аз съм един от основателите на „Подкрепа“ отпреди 10 ноември 1989 година в София. Но… след това нещата се опорочиха. Нашият гост  Волен Сидеров е роден през 1956 г. в Ямбол. Основател и лидер на партия „Атака”. Завършил е фотография и теология. Народен представител в 40, 41, 42, 43-то и 44-то Народно събрание. Дългогодишен журналист, анализатор, водещ, публицист. Автор на книгите „Бумерангът на злото”, „Властта на мамона”, „Българофобия”, „Моята битка за България”, „Основи на Българизма”. Председател е на парламентарната група на Обединени патриоти в 44-то народно събрание. ", "date": "2019.05.09", "title": " Лидерът на „Атака“ Волен Сидеров пред „Труд“: Социолози конкурират олигарси по имущество\t"}
{"url": "https://trud.bg/%d0%b7%d0%b0%d1%89%d0%be-%d0%bd%d0%b5-%d1%81%d0%bc%d0%b5-%d0%ba%d0%b0%d1%82%d0%be%d0%bb%d0%b8%d1%86%d0%b8/", "text": "Реформацията вече е обърнала милиони католици в протестанти. Жизнено важно е да се набере нова „членска маса“ Поет, публицист и фолклорист, Петко Славейков оставя неизлечима диря в българското културно пространство. Малцина знаят обаче, че той има решаващ принос за опазване на нашето православие. През Възраждането българщината се бори не само с ислямизма и гърцизма. Западни мисионери кръстосват земите ни, за да обсебят духовно народа. Най-агресивни са католиците, които са наложили вярата си на цял континент – Южна Америка. Покръстителят Борис I флиртува с Ватикана, но приема Христовото кръщение от Източната църква. Цар Калоян също преговаря с папството. Той сключва католическа уния, за да извоюва признание за българската държава. Договорът е прекратен при царуването на Иван Асен II. От там насетне униатството не дава мира на Светия престол. Целта е и православните да са под върховенството на папата. Правени са няколко опита, като най-сериозният е в средата на XIX столетие. Тогава Ватикана е в тежка ситуация. Рационалисти и атеисти атакуват догматиката. Светската власт на папата е ликвидирана от обединяваща се Италия. Реформацията вече е обърнала милиони католици в протестанти. Жизнено важно е да се набере нова „членска маса“. Папа Пий IX върти глобуса и спира показалеца си на робска България. С ярем на шията лесно се поддаваш на трасформации, правилно преценява той. Пий възлага мисията на „монаси под прикритие“ от Ордена на св. Лазар. Те се озъртат и попадат на един горещ патриот. Драган Цанков е сменил кръщелното си име Димитър, защото било гръцко. Пак негова е идеята да се откажем от кирилицата и да минем на латиница. Цанков е поканен за учител в лазаристката мисия „Сен Бьоноа“. Седалището е в Цариград, тук тайно приема католицизма. Сетне с дебела субсидия начева вестник „България“. Само папата ще ни реши проблемите, проповядва той! Ще се отървем от фанариотите, няма да плащаме данъци на чорбаджиите, ще станем европейци! „Латиния“ наричат тази газета защитниците на православието, сред които е и Георги Раковски. Униатите първо превземат Кукуш в Македония. Градът роптае, че му налагат гръцки владици. Подкокоросани от католиците, кукушани пишат петиция до папата, молят го за покровителство. Иларион Макариополски отива да им върне ума в главата. Някой си Йожен Боре също заминава да му окаже отпор. Печели православието, кукушани получават свой владика и хвърлят унията. Папските хора обаче не се предават. Броят още жълтици на Драган Цанков, който е събрал и съмишленици. На 18 декември 1860 г. около 200 българи отиват на аудиенция при Паоло Брунони. Той е апостолически викарий в османската столица. Шествието водят двама духовници и двама миряни – Цанков и д-р Георги Миркович, специалист по спиритически явления. Брунони вдига десница и ги благославя, както някога го е правил св. Петър. „Искаме си папето!“, скандира тълпата, която не е наясно за какво точно става дума. Сега се намесват и арменците. Антоний Хасун е патриарх на арменокатолиците, майстор на витиеватата изразност. С негова помощ е стъкмен документ за единение на българското племе с Римската католическа църква. Под диктовката на Хасун неудобното „католическа“ е заменено с „всеобща“. Тази рожба на много баби остава в историята като Цариградската уния. „Денят 18 декемврий 1860 е най-благополучний ден от всичките, които преминахме, откак нашите майки са ни донесли на свят. Денят 18 декемврий ще е за нас първий народен празник“, пророкува в. „България“. Братушките са силно обезпокоени. През февруари 1861 г. цариградският посланик Алексей Лобанов-Ростовски информира външния министър Александър Горчаков: „Много българи, съхранили вярност към източното православие, изглежда мислят вече за преход към католицизма, за да се избавят от ненавистта на Негово Светейшество.“ По-надолу четем: „Много поляци обикалят вилаетите Видин, Пловдив, Шумен, проповядвайки унията, събирайки петиции в този смисъл, убеждавайки с пари тези, които все още се колебаят. Техните усилия се увенчават с успех навсякъде, където жителите са готови на всичко, подтиквани от хищното и несправедливо гръцко духовенство. В местата, където населението твърдо отстоява своята вяра, те се стремят да привлекат на своя страна епископите.“ Цариградската уния обаче още е безглава ламя. Нужен е водач на новото „всеобщо“ образувание. За такъв Драган Цанков избира архиепископ Йосиф Соколски. Той е на 75 лазарника, изветрял е, ще стори, каквото му заръчат! В края на март 1861 г. подкарват дядо Йосиф към Рим. Охраняват го Цанков, Миркович, Боре и дякон Рафаил. Лъжат го, че ще го правят патриарх. Церемонията е на 14 април в Сикстинската капела. Пий IX ръкополага Йосиф за архиепископ и апостолически викарий на българите, които са склонили глава пред престола му. „Ами патриарх?“, пита бедният Йосиф. Папата го уверява, че тази титла ще получи, когато католиците у нас станат поне половин милион бройката. Султан Абдул Меджид I веднага признава новооглашения за „милетбашия“, тоест за „началник на българоуниатите“. С този ход падишахът клати Русия като крепител на православието. Освободителката реагира с ударен отряд от Найден Геров, Тодор Бурмов и Петко Славейков. Тримата разработват план за неутрализиране на опасния субект. Изпълнител на операцията е Славейков. В академичната „История на българите“ пише: „Сладкодумецът Славейков го прелъгва да вземе със себе си както султанския милетбашийски берат, така и папската архиепископска грамота и с каик го повежда да ги покажел уж на руския посланик. Вместо при посланика, комуто дядо Йосиф да се похвали, той го отвежда на намиращ се под пара руски морски съд, който веднага след това вдига котва и взема курс към Одеса.“ Това е краят на Цариградската уния. Йосиф Соколски умира в изгнание на 30 септември 1879 година.", "date": "2019.05.09", "title": " Защо не сме католици\t"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5-%d0%bf%d1%80%d0%b5%d0%b7-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8%d1%8f-%d0%b0%d0%bf%d1%80%d0%b8%d0%bb-%d0%b8-%d0%bd/", "text": "Темата за разширяването на ЕС към Македония засега е закрита През изминалия месец Балканите отново бяха център на повишено внимание. След Великденските празници папа Франциск направи посещение в България, а след това и в Северна Македония. Отбелязвам го като политическо събитие, защото визитата му беше обявена като политическа. Православните църкви не приемат идеите на икуменизма. Това течение се заражда след Втората световна война и има за цел сливане в едно на всички християнски църкви. Движението се приема като инициатива на католическата църква и е елемент от римокатолическото мисионерство, а доколкото Папа Франциск е главата на тази църква, той по естествен начин се явява и негов разпространител. Движението на Икуменизма се оформя и утвърждава чрез Световен съвет на църквите (ССЦ). Българската православна църква встъпва в ССЦ в 1961 година, но по-късно напуска тази организация. Точно тези нерешени още от XVI век въпроси не позволяват на православните ни свещеници да имат общи служби с католиците. Въпреки че посещението беше политическо, пак се повдигнаха тези спорове за разделението на християнската религия Не бива да отминаваме огромния медиен ресурс, който беше хвърлен за отразяването на това посещение на водача на католиците, а те в България са не само малко, а направо най-малката религиозна общност от християнските – 48 945 души, при православното християнство – 4 374 135, исляма – 577 139 и протестантството – 64 476. Точно малочислеността на тази група показва, че посещението има повече политически момент, отколкото влиянието на тази група вярващи върху обществото. Папата отдавна се счита като един от символите на Запада и това кара държавните глави да организират подобни посещения. Като политик папата посети и Северна Македония. Там събитието дойде след избора на нов президент на страната. Стево Пендаровски беше избран за президент на Северна Македония. Кандидатът на управляващата коалиция води с 57,64 процента пред конкурента си опозиционната ВМРО-ДПМНЕ Гордана Силяновска-Давкова. Избирателната активност надмина 40%, необходим минимум, за да бъде признат за валиден по закон балотажът. Така може да се каже, че падна и последната пречка пред приемането на страната в НАТО, а именно предишният президент. Все пак от изборите стана ясно, че македонското общество остава разделено. Анализът показва, че подкрепата за СДСМ – Социалдемократическият съюз е намаляла в сравнение с резултатите от местните избори. Въпреки, че те печелят президентските избори, тенденцията е преднината им пред ВМРО-ДПМНЕ да се стопява. Към момента Северна Македония може сигурно да разчита единствено на членство в НАТО до края на годината. Новият македонски президент беше поздравен от председателя на ЕК Жан-Клод Юнкер, като в писмото си той заявява, че използват случая, за да потвърдят подкрепата на Европа за интеграцията на Западните Балкани. Също така изрази увереност, че бившата югославска република ще продължи по пътя на реалните и устойчиви реформи. Напомни, че ЕС смята, че Преспанското споразумение е изключително политическо постижение. То е ключова стъпка към ЕС. Споразумението е пример за помирение за другите в региона и извън него. Препратката към Преспанското споразумение съвсем не е случайна, защото именно там са и основните противоречия между СДСМ и опозицията. Въпреки успокоителния стил на писмото на Юнкер, на всички е ясно, че темата за разширяването на ЕС е закрита. Поне докато не станат ясни резултатите от изборите за Европарламент, а оттам и разпределението по фракции и новите мнозинства. За ЕС ще възникне въпросът за Брекзит, процес който беше само отложен до 30.10., но не и спрян. Датата също не е случайна, защото новата Еврокомисия ще бъде избрана през ноември. Там също се очакват с интерес кои ще бъдат неин председател, кой комисар по външната политика и отбраната и кой – по разширяването. Така че решението за разширяване на ЕС и новите членки определено се отлага, нещо съвършено точно и ясно казано и от Ангела Меркел , която на срещата за Западните балкани в Берлин заяви, че Германия и Франция са организирали тази обща инициатива, защото са застъпници на европейската перспектива за страните от Западните Балкани. Но подчерта изрично, че днес не може да става дума за преговори за присъединяване. Абсолютно същото чухме и от другия съорганизатор, френския президент Еманюел Макрон. Той заяви, че на дневен ред пред ЕС изобщо не е политика по разширяване, а политика на регионална стабилност. Тази среща се явява началото на един важен диалог за региона, особено що се отнася за отношенията Сърбия-Косово, където двете страни прекратиха преговорите помежду си, след въвеждането на 100% мита за сръбските стоки от косовските власти. По този начин срещата в Берлин беше промотирана като един вид нова европейска инициатива. От трибуната на форума френският президент и германската канцлерка директно призоваха Сърбия и Косово да подновят диалога си преди каквато и да било стъпка по евентуалното им приемане в ЕС. Очаквано не беше постигнато някакво кардинално решение, но началото е поставено. Следващата среща ще бъде в Париж, през юни. В същото време проличаха основните позиции и различията между страните. Те са ясни отдавна, като косоварите в момента се намират в политическо настъпление, а сърбите – в защита. В същото време ЕС се опитаха да запълнят вакуума оставен от САЩ и чрез новата си инициатива да овладеят и водят от тук нататък те процеса. В заявлението на косовските лидери Тачи и Харадинай обаче ясно пролича, че те нищо няма да подпишат, ако не получат одобрението на САЩ. Съвсем логично е… все пак на тяхна територия се намира най-голямата американска военна база в тази част на света „Бонстийл“ и едно са политическите заявления, друго – дислоцираните там сили и средства.", "date": "2019.05.09", "title": " Балканите през политическия април и началото на май\t"}
{"url": "https://trud.bg/%d0%bc%d0%be%d1%80%d1%81%d0%ba%d0%b8-%d1%81%d0%bf%d0%b0%d1%81%d0%b8%d1%82%d0%b5%d0%bb-%d0%bd%d0%b0%d0%b3%d1%80%d0%b0%d0%b4%d0%b5%d0%bd-%d1%81-%d0%bc%d0%b5%d0%b4%d0%b0%d0%bb/", "text": "Морският спасител Петър Русев бе награден с медал за отлична работа от БЧК. На прага на новия сезон, стражът, който по професия е оперен певец твърдо обяви, че и това лято ще е на вишката и ще бди за сигурността на плажуващите. Тъй като професията на морския спасител е сезонна, през зимата те се хващат на работа в планинските курорти – като стражи по басейните, или в чужбина. Мнозина работят като строители, стругари, сред дамите миналата година имаше и две учителки по физическо възпитание. Петър Русев през зимата работи като огняр в една от елитните бургаски гимназии. Отдавна е напуснал работата си в операта, въпреки пче редовно ходи на постановки и аплодира колегите си. За да си кадърен морски спасител, трябва не само да умееш да плуваш добре, но и да имаш голямо сърце, смята медалистът. През годините е спасявал много хора от мъртвото вълнение. Някои са толкова шосирани, че дори нямат време да благодарят, други ни носят шоколад, а ние сме щастливи, че сме си свършили работата, обяснява Русев. Тази година сезонът ще бъде официално открит на 1- ви юли, а още от 15- ти юни ще има обходни двойки спасители по ивицата. В посока солниците този сезон ще бъдат охранявани още два плажа. За пръв път от години насам двете езера- с кал и луга в същия район ще бъдат с платен вход. Те са любимо място за лекуване на болежки като артрит и ревматизъм. Посещавани са не само от родни туристи, но и от много чужденци- руснаци, поляци, румънци.", "date": "2019.05.09", "title": " Морски спасител награден с медал\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b3%d0%be%d0%b4%d0%b8%d0%bd%d0%b8%d1%82%d0%b5-2019-%d0%b8-2020/", "text": "2019 и 2020 година ще са интензивни по отношение реализацията на строителните и инфраструктурните проекти на общините, финансирани по оперативните програми. Това заяви кметът на Велико Търново Даниел Панов по време на кръгла маса с ръководството на Камарата на строителите в България. Градоначалникът подчерта, че сроковете по общинските проекти се спазват и всички дейности ще бъдат завършени навреме. „Местната власт се подготвя за новия програмен период до 2027 година – очакваме Европейският парламент да гласува многогодишната финансова рамка на ЕС и кохезионните фондове, които за България ще бъдат увеличени“, каза още Даниел Панов. В разговора участваха председателят на Управителния съвет на КСБ Илиян Терзиев и изпълнителния директор на организацията Мирослав Мазнев, председателят на регионалната структура инж. Любомир Шербетов, областният управител проф. Любомира Попова, експерти от общинската администрация, представители на общините от региона. Проф. Попова обобщи, че по националната програма за саниране в региона са обновени и въведени в експлоатация 43 многофамилни жилищни сгради, а за 19 от тях това е станало през 2018 година. Даниел Панов посочи, че местната власт, Националното сдружение на общините и Камарата на строителите си партнират успешно и ползотворно. Обсъдени бяха също промените в Закона за устройство на територията и Закона за обществените поръчки, касаещи инвестиционните намерения, одобренията на проекти за строителство, съгласуването им с експлоатационните дружества. Очакват се указания от регионалното министерство указания относно новите разпоредби и прилагането им от всички страни. Обхваната бе и темата за дуалното обучение като мярка за повишаване на квалификацията на строителните работници.", "date": "2019.05.09", "title": " Кметът на Велико Търново: Годините 2019 и 2020 ще са интензивни за строителните проекти на общините"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%80%d1%83%d0%bc%d1%8a%d0%bd%d0%b8%d1%8f-%d0%ba%d0%bb%d0%b0%d1%83%d1%81-%d0%b9%d0%be%d1%85%d0%b0%d0%bd%d0%b8%d1%81/", "text": "Министър-председателят Бойко Борисов бе посрещнат в Сибиу от президента на Румъния Клаус Йоханис за Неформалното заседание на държавните и правителствените ръководители на страните членки на ЕС. В Деня на Европа те се събраха в румънския град, за да обсъдят стратегическите планове за ЕС през следващите години. Програмата на евролидерите започна с традиционния обмен на мнения с председателя на Европейския парламент Антонио Таяни и семейна снимка на площад Пиаца Маре, съобщиха от пресцентъра на Министерски съвет. Програмата продължава с работен обяд, посветен на мястото на Европа в света. По-рано, във фейсбук, премиерът Борисов съобщи, че е провел среща с председателя на Национално-либералната партия на Румъния Людовик Орбан.", "date": "2019.05.09", "title": " Президентът на Румъния Клаус Йоханис посрещна Бойко Борисов в Сибиу"}
{"url": "https://trud.bg/%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b0%d1%82%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b0-%d0%ba%d0%be%d0%bd%d1%86%d0%b5%d1%81%d0%b8%d0%be%d0%bd%d0%bd%d0%b0/", "text": "Всички кандидати ще строят нов терминал  Консорциумът, в който влиза операторът на три парижки летища “Еърпортс Де Пари” и турската “ТАВ Хавалиманларъ Холдинг”, предлага най-високото концесионно възнаграждение за държавата, ако стопанисва летище София. Това се разбра при отварянето на офертите на кандидатите за столичния аеропорт. Французите дават 32,8 млн. евро годишно и инвестиции в размер на 903 млн. евро. Офертата им предвижда разширяване на Терминал 2 и прекратяване на дейността на Терминал 1, като до 2030 г. трябва да заработи новият Терминал 3. Финансирането ще бъде извършено на 100% чрез банкови кредити. Втората по размер оферта е на консорциума “ССБ София Еърпорт ДжейВи” с членове ССБ Зауервайн & Шефер Бау АГ, в който влиза операторът на летище Копенхаген. Те предлагат да плащат на държавата по 26,05 млн. евро на година. Строителството на нов терминал трябва да започне през 2021 г. и да приключи през 2024 г. Консорциумът планира 25% самоучастие във финансирането и 75% – с кредити. 24,5 млн. евро e офертата на обединение “Соф Кънект”, в което влиза операторът на летище Мюнхен. Обещаваните инвестиции са за 608 млн. евро, а за финансов консултант ще се ползва кредиторът УниКредит. Офертата на оператора на летището във Франкфурт – “Фрапорт”, който вече държи летищата във Варна и Бургас, е за концесионно възнаграждение в размер на 21 млн. евро. Предвижда се изграждане на Терминал 3 и свързването му с Терминал 2. Терминал 1 ще продължи да функционира, но само за вътрешни полети. Най-ниската оферта предлага консорциум “Витоша”, в който влизат “Манчестър Еър Груп” и китайската BCEGI. Офертата е за инвестиции в  размер на 1,29 млрд. евро и годишно концесионно възнаграждение от 19,948 млн. евро. Оценяването на офертите едва ли ще свърши за месец, заяви транспортният министър Росен Желязков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Френско-турски консорциум дава най-много за летище София\t"}
{"url": "https://trud.bg/%d0%b1%d0%b5%d0%b7%d1%81%d0%bc%d1%8a%d1%80%d1%82%d0%bd%d0%b8%d1%8f%d1%82-%d0%bf%d0%be%d0%bb%d0%ba-%d0%bc%d0%b8%d0%bd%d0%b0-%d0%bf%d1%80%d0%b5%d0%b7-%d1%81%d0%be%d1%84%d0%b8%d1%8f-%d1%81%d0%bd/", "text": "Шествие „Безсмъртният полк“ се проведе в София по случай Деня на победата и 74 години от края на Втората световна война. Участниците носеха снимки на свои близки, загинали във Втората световна война и в антифашистката съпротива. Сред организаторите са Съюзът на ветераните от войните на България и други военнопатриотични и неправителствени организации. Шествието тръгна от Паметника на Незнайния войник, където преди това бяха положени цветя и венци и стигна до Паметника на Съветската Армия. В него се включи и посланикът на Русия в България Анатолий Макаров.", "date": "2019.05.09", "title": " „Безсмъртният полк“ мина през София (СНИМКИ)"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d0%bb%d1%81-50-%d0%bc%d0%bb%d0%bd-%d0%bb%d0%b5%d0%b2%d0%b0-%d1%89%d0%b5-%d1%81%d0%b0-%d0%b4%d0%be/", "text": "Д-р Иван Маджаров, председател на Българския лекарски съюз (БЛС), заяви пред   че 50 млн. лева ще бъдат достатъчни, за да може до края на годината да се осигури завишение на цените на нископлатени клинични пътеки. „Много от клиничните пътеки не са добре оценени. Но в педиатрията абсолютно всички не са дооценени, защото с години са пренебрегвани“, каза Маджаров по повод спешните преговори между НЗОК и БЛС за увеличаване на част от цените на клиничните пътеки в педиатрията от 1-ви юни. За тази цел трябва да се отделят 50 млн. лева от резерва на Касата. „Надяваме се процентът, който успеем да договорим за цените на пътеките, да бъде директно насочен от управителите на лечебните заведения за възнаграждения на самия персонал. В резерва има достатъчно пари, за да се случи това нещо“, допълни Маджаров. „Няма причина, поради която НЗОК да откаже да подпише анекс за повишаване на цените“, подчерта председателят на БЛС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Председателят на БЛС: 50 млн. лева ще са достатъчни, за да може до края на годината да се осигури завишение на цените на нископлатени клинични пътеки"}
{"url": "https://trud.bg/%d1%8f%d0%bf%d0%be%d0%bd%d1%81%d0%ba%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0/", "text": "Нито една от ракетите, изстреляни от Северна Корея, не е стигнала близо до бреговете на Япония, съобщи днес японското министерство на отбраната, цитирано от Асошиейтед прес, цитирана от БТА. В съобщението се казва още, че засега няма сведения за ситуация, която би представлявала заплаха за националната сигурност на Япония. Според АП Япония омаловажава севернокорейските ракетни тестове от събота и от днес, тъй като японският премиер Шиндзо Абе се опитва да си уреди среща с лидера на КНДР Ким Чен-ун. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Японското министерство на отбраната: Нито една от ракетите, изстреляни от Северна Корея, не е стигнала близо до нашите брегове"}
{"url": "https://trud.bg/%d1%83%d0%b2%d0%be%d0%bb%d0%bd%d0%b8%d1%85%d0%b0-%d1%80%d0%b0%d0%b4%d0%b8%d0%be%d0%b2%d0%be%d0%b4%d0%b5%d1%89-%d0%b7%d0%b0%d1%80%d0%b0%d0%b4%d0%b8-%d1%80%d0%b0%d1%81%d0%b8%d1%81%d1%82%d0%ba%d0%b0/", "text": "Радиоводещият Дани Бейкър публикува (и после веднага изтри) в Twitter снимка на шимпанзе, с което сравни кралското бебе, като това му донесе уволнението от Би Би Си. „Кралското бебе напуска болницата“, написа Дани Бейкър към черно-белия кадър, на който двойка позира с шимпанзе, облечено със сако, палто и шапка. След като последователите му и особено феновете на кралското семейство го нападнаха и обвиниха, че шегата му е расистка и неуместна, водещият побърза да се извини. Дании Бейкър сподели, че цяла сутрин различни медии чукат на вратата му и го разпитват защо е направил това сравнение. „Сега Sky News са пред вратата ми. Бих използвал същата тъпа снимка за всяко друго кралско бебе, за детето на Борис Джонсън и дори за моето собствено. Това е смешна снимка (разбира се, не в този контекст). Огромна грешка, наистина. Гротеска. Както и да е, извинявай, Арчи“, написа Бейкър и изтри снимката с шимпанзето. Въпреки взетите мерки от Дани, от Би Би Си очевидно са приели шегата му сериозно, поради което той бе уволнен от медията, след като 10 години водеше радио предаването 5 Live. „Току що ме уволниха от Би Би Си“, сподели Бейкър в последващ туит. Много от колегите му също изразиха недоволството си от некоректната шега с кралското бебе.", "date": "2019.05.09", "title": " От Би Би Си уволниха радиоводещия Дани Бейкър заради расистка шега с кралското бебе"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8-%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5%d0%bb-%d0%bf%d1%80%d0%b0%d0%b2%d0%b8-%d0%b8%d0%bd-%d0%b2%d0%b8%d1%82%d1%80/", "text": "Варненски земеделски производител увеличи кошерите си с европейски средства, като прави ин витро процедури на пчели, съобщават от Областния информационен център-Варна. С помощта на Програмата за развитие на селските райони 2014-2020 стопанинът в село край Вълчи дол е успял да закупи специална машина за изкуствено осеменяване на пчелни майки и да увеличи броя на кошерите си. Проектът е за 15 000 евро. С новата техника, закупена с тях, се извършва изкуствено осеменяване на пчели майки. Преди процедурата те се анестезират, за да не се движат, след което се поставят в специален филтър. Действията се следят през микроскоп, за да са точни и прецизни. Със специална игла се инжектира семенна течност в пчелата майка. Манипулацията е напълно безопасна за насекомото. Целта е пчелите майки да снасят оплодени яйца, от които да се излюпват пчели работнички. По този начин се заздравяват пчелните семейства и се увеличава добивът на мед. За специалната техника, която осъществява ин витро оплождането, пчеларят разбира от интернет. Така решава да се сдобие с такава и да подобри работата си. Кандидатства с проект и печели европейско финансиране. Отива във Великобритания на обучение, за да усвои технологията за работа със специфичната машина, уточняват от Областния информационен център. Производителят е увеличил кошерите от 117 на 165, а за миналата година добивът му е 1 тон мед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Варненски  производител прави ин витро на пчели"}
{"url": "https://trud.bg/%d0%bc%d0%be%d0%b3%d0%b5%d1%80%d0%b8%d0%bd%d0%b8-%d1%89%d0%b5-%d1%81%d0%bf%d0%b0%d0%b7%d0%b2%d0%b0%d0%bc%d0%b5-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82%d0%be/", "text": "Европейският съюз е изцяло ангажиран с поддържането на сделката за иранската ядрена програма, заяви шефът на дипломацията на ЕС Федерика Могерини, пристигайки на неформална среща на върха на ЕС в Сибиу. „Надявам се на нашият пълен ангажимент да запазим този важен документ“, каза тя. Могерини още веднъж подчерта, че сделката – Съвместен всеобхватен план за действие (СВПД) – играе ключова роля за сигурността на ЕС и на целия свят. „Ще я спазваме, докато Иран я спазва и докато Международната агенция за атомна енергия (МААЕ) потвърждава това в своите доклади“, добави тя. На 8 май иранският президент Хасан Роухани обяви спирането на изпълнението на част от задълженията по СВПД. Според него, Техеран ще възобнови работата си по обогатяване на уран и ще спре модернизирането на реактора с тежка вода в Арак, ако страните по сделката не изпълнят изискванията на споразумението, включително тези, свързани с банковата дейност и търговията с петрол, в рамките на 60 дни. Френският президент Еманюел Макрон обяви, че ще постави въпроса за СВПД по иранската ядрена програма на неформална среща на върха на държавните и правителствените ръководители на Европейския съюз. Той направи съответното изявление при пристигането си на върха.  „Без съмнение ще обсъдим този въпрос“, отбеляза той. Според Макрон ЕС трябва да направи всичко, за да може Иран да остане в сделката.", "date": "2019.05.09", "title": " Могерини: Ще спазваме споразумението с Иран докато и иранците го спазват"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d1%81%d0%b8%d0%b1%d0%b8%d1%83-%d1%81%d0%b0%d0%bc%d0%be-%d0%be%d0%b1%d0%b5%d0%b4%d0%b8%d0%bd/", "text": "„Само една обединена и силна Европа може да гарантира мира и справедливостта“. Това заяви министър-председателят Бойко Борисов в изказването си по време на работния обяд на държавните и правителствени ръководители на страните-членки на ЕС. Европейските лидери участват в Среща на върха в румънския град Сибиу. Премиерът Борисов призова Европа да запази единството си чрез спазването на европейските ценности и декларирането на отговорност спрямо бъдещето на гражданите, съобщиха от пресцентъра на Министерски съвет. Българският министър-председател изброи пред лидерите предизвикателствата, пред които е изправена Общността – глобални миграционни потоци, заплахите върху сигурността, темпото на демографските и технологичните промени и все по-тежки екологични опасности. „Предвид тези предизвикателства трябва да зададем стратегическата рамка, така че ЕС да запази лидерството си в многостранния подход на търсене на решения. Затова от ключово значение е утвърждаването на Европа, която обединява, Европа, която защитава, Eвропа – лидер в световен мащаб и Европа на иновациите“, изтъкна Бойко Борисов в изказването си. Пред лидерите в Сибиу българският премиер Борисов отбеляза, че  насърчаването на икономическото, социалното и териториалното сближаване, както и на солидарността между държавите-членки на ЕС следва да останат водещи принципи. Фокус в изявлението на министър-председателя Бойко Борисов беше и обединяването на европейските усилия в борбата с тероризма, нелегалната миграция, кибератаките и дезинформацията, както и гарантирането на сигурността на външните граници. В тази връзка българският премиер акцентира пред участниците в срещата, че Европейската политика за съседство и политиката за разширяване на ЕС със Западните Балкани имат важна роля. „Ускоряването на процеса на реформи в тези страни е от съществено значение за постигането на устойчива стабилност, просперитет и сигурност за региона и за Европа като цяло“, подчерта още Бойко Борисов. Той заяви, че България ще продължи да подкрепя шестте държави от Западните Балкани по пътя им към ЕС, въз основа на собствените им заслуги и при изпълнение на критериите за разширяване и допълни, че страната ни подкрепя започването на преговори с Република Северна Македония и Албания през юни 2019 г. за присъединяване към Европейския съюз. Пред участниците в срещата българският премиер Бойко Борисов подчерта, че ефективното управление на миграцията и борбата с тероризма изискват засилване на контрола по всички граници на общоевропейско ниво, както и подобрено сътрудничеството между компетентните органи. „Ще продължим да отстояваме категоричната си позиция, че е необходимо солидарно разпределение на тежестта и че никоя държава-членка не трябва да бъде оставена сама да се справя с предизвикателствата на миграцията“, изтъкна още министър-председателят. Българският премиер заяви, че въпреки вътрешните и външните предизвикателства, Европейският съюз продължава да осигурява мир и просперитет. „Но мирът не е даденост и неговото съхранение изисква толерантност и сплотеност“, подчерта Бойко Борисов пред европейските лидери и завърши изказването си с посланието, което Негово Светейшество Папа Франциск отправи в София – „Мир на земята“.", "date": "2019.05.09", "title": " Премиерът Борисов в Сибиу: Само обединена Европа може да гарантира мира и справедливостта"}
{"url": "https://trud.bg/%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d0%b3%d0%b0%d0%bb%d0%b5%d1%80%d0%b8%d1%8f-%d0%bf%d0%be%d0%bb%d1%83%d1%87%d0%b8-%d1%86%d0%b5%d0%bd%d0%bd%d0%b0-%d1%81%d0%ba%d0%bb%d1%83%d0%bf/", "text": "Изящната склуптура „Седнало момиче“ на твореца от миналия век Васил Ставрев Велев получи Градската художествена галерия във Варна. Тя е дарение на художника Христо Христов, който я спасява от унищожение и я съхранява в ателието си. Роденият през 1899 г. Васил Ставрев завършва тригодишен курс по „Декоративна склуптура“ при Кирил Шиваров, който по-късно кани своя ученик да моделира декоративните елементи на известния „Паметник-портал, посветен на загиналите офицери от 8-ми Приморски полк“, открит на 15 ноември 1936 г.от цар Борис III. Варненският склуптор специализира и във Виена. Пластиката му „Седнало момиче“е от керамика/шамот/, като една част от целостта на фигурата е била нарушена, имала и увреждания по цялата повърхност. Възстановена е от известния варненски склуптор Пламен Аврамов, посочва при приемане на дарението Пламена Димитрова-Рачева, изкуствовед и директор на Градската художествена галерия „Борис Георгиев“.", "date": "2019.05.09", "title": " Градската галерия получи ценна склуптура на ученик на Кирил Шиваров\t"}
{"url": "https://trud.bg/%d0%b5%d0%b4%d0%b8%d0%bd-%d0%be%d1%82-%d0%b4%d0%b2%d0%b8%d0%b3%d0%b0%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d1%84%d0%b5%d1%80%d0%b8%d0%b1%d0%be%d1%82-%d1%81-350-%d0%bf%d1%8a%d1%82%d0%bd/", "text": "Ферибот с 350 пътници бедства в Адриатическо море, информира македонското електронно издание “МКД“. Според информациите е отказал един от двигателите и вече в продължение на часове плавателният съд е спрял в района на хърватския нос Коранти още рано сутринта. Фериботът се движи по линията Анкона – Сплит и е собственост на Кипърска фирма. Става дъма за моторен кораб „Аурелия“ с дължина 150 метра. Спасителната операция е поета от Морския център за проследяване и спасяване в Риека. Ситуацията е усложнена допълнително поради лошото време и силния вятър. Според последната информация няма пострадали пътници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Един от двигателите на ферибот с 350 пътници е отказал, в продължение на часове плавателният съд е спрял в Адриатическо море"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d0%bf%d0%b5%d1%86%d1%81%d1%8a%d0%b4-%d0%be%d1%82%d1%81%d1%82%d1%80%d0%b0%d0%bd%d0%b8-%d0%be%d1%82-%d0%b4%d0%bb%d1%8a-2/", "text": "Апелативният специализиран наказателен съд уважи протеста на Специализираната прокуратура срещу отказа на първата инстанция да отстрани от длъжност кмета на село Чупрене Ваньо Костин. Съдът мотивира отстраняването с това, че престъплението, за което Костин е обвинен, е в качеството му на длъжностно лице. Освен това, служебното му положение може да създаде пречки за разкриването на обективната истина, съобщават от държавното обвинение. Костин бе задържан на 9 април 2019 г. при операция на Специализираната прокуратура, подпомогната от КПКОНПИ и Дирекция „Жандармерия“.  Ден по-късно бе привлечен към наказателна отговорност за длъжностно и за документно престъпление (по чл. 282 и чл. 313 от НК) – за продажбата на общински земи на фирми на родственици, в т.ч. и на негово недекларирано дружество. Всичките тези общински земи попадат в територията на бъдещия ски комплекс „Миджур“, за който вече има изготвен и одобрен от Върховния  административен съд общински проект. По време на извършените действия по разследването на 9 април 2019 г. в общинската сграда и на адреси в Чупрене, с. Долни лом и Белоградчик бяха намерени и иззети 20 договора за продажби, повечето от които извършени без законна тържна процедура. Решението на съда, с което Костин се отстранява от длъжност, е окончателно и не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Апелативният спецсъд отстрани от длъжност кмета на село Чупрене Ваньо Костин"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-191-%d1%81%d0%b5%d0%ba%d1%86%d0%b8%d0%b8-%d0%b2-64-%d1%81%d1%82%d1%80%d0%b0%d0%bd%d0%b8-%d0%b7%d0%b0-%d0%b5%d0%b2%d1%80%d0%be%d0%b8%d0%b7%d0%b1%d0%be%d1%80/", "text": "Извън страната ще бъдат отворени 191 секции за гласуване в 64 страни. Това съобщи говорителят на ЦИК Александър Андреев на брифинг на комисията. „В държавите-членки на ЕС са: 24 секции във Великобритания, в Германия – 24, в Испания – 16, в Гърция – 13 и във Франция – 10“, обясни той. “Ако трябва да направим една съпоставка, въпреки че критериите за образуване на избирателни секции бяха различни от тези, предвидени в изборите за членове на ЕС през 2014, тогава имаше възможността да бъдат образувани така наречените „автоматични секции“ на местата, където български граждани са гласували в предходните избори“, допълни той. „През 2014 година общият брой на избирателните секции са 179 в 35 държави, като във Великобритания те са били 25. В Германия – 10, от които в последствие с наше решение са намалени на 8 с оглед неполучаване на съгласие от приемащата държава. В Испания са били 46, в Гърция – 11 и във Франция – 12“, обясни Андреев.   Списък на държавите и местата,  , в които следва да се образуват избирателни секции съгласно списък, предоставен от МВнР: 1. АВСТРАЛИЯ Канбера Посолство  2. АВСТРИЯ Виена Посолство  3. Виена Постоянно представителство на РБ към ООН, ОССЕ и други международни организации  4. АЗЕРБАЙДЖАН Баку Посолство  5. АЛБАНИЯ Тирана Посолство  6. АЛЖИР Алжир Посолство  7. АРЖЕНТИНА Буенос Айрес Посолство  8. АРМЕНИЯ Ереван Посолство  9. БЕЛАРУС Минск Посолство  10. БЕЛГИЯ Брюксел Посолство  11. Брюксел Постоянно представителство на РБ към ЕС  12. БОСНА И ХЕРЦЕГОВИНА Сараево Посолство  13. БРАЗИЛИЯ Бразилия Посолство  14. ВЕЛИКОБРИТАНИЯ Лондон Посолство  15. ГРУЗИЯ Тбилиси Посолство  16. ГЪРЦИЯ Атина Посолство  17. Солун Генерално консулство  18. ДАНИЯ Копенхаген Посолство  19. ЕГИПЕТ Кайро Посолство  20. ИЗРАЕЛ Тел Авив Посолство  21. ИНДИЯ Делхи Посолство  22. ИРАН Техеран Посолство  23. ИРЛАНДИЯ Дъблин Посолство  24. ИСПАНИЯ Мадрид Посолство  25. Валенсия Генерално консулство  26. ИТАЛИЯ Рим Посолство  27. Милано Генерално Консулство  28. ЙОРДАНИЯ Аман Посолство  29. КАЗАХСТАН Нур Султан (Астана) Посолство  30. КАНАДА Отава Посолство  31. Торонто Генерално консулство  32. КАТАР Доха Посолство  33. КИПЪР Никозия Посолство  34. КИТАЙ Пекин Посолство  35. Шанхай Генерално консулство  36. РЕПУБЛИКА КОРЕЯ Сеул Посолство  37. КОСОВО Прищина Посолство  38. КУБА Хавана Посолство  39. КУВЕЙТ Кувейт Посолство  40. ЛИВАН Бейрут Посолство  41. РЕПУБЛИКА СЕВЕРНА МАКЕДОНИЯ Скопие Посолство  42. Битоля Генерално консулство  43. МАРОКО Рабат Посолство  44. МЕКСИКО Мексико Посолство  45. МОЛДОВА Кишинев Посолство  46. Тараклия Консулство  47. НИДЕРЛАНДИЯ Хага Посолство  48. НОРВЕГИЯ Осло Посолство  49. ОАЕ Абу Даби Посолство  50. Дубай Генерално консулство  51. ПАЛЕСТИНА Рамалла Дипломатическо представителство  52. ПОЛША Варшава Посолство  53. ПОРТУГАЛИЯ Лисабон Посолство  54. РУМЪНИЯ Букурещ Посолство  55. РУСИЯ Москва Посолство  56. Санкт Петербург Генерално консулство  57. Екатеринбург Консулство  58. САУДИТСКА АРАБИЯ Рияд Посолство  59. СЛОВАКИЯ Братислава Посолство  60. СЛОВЕНИЯ Любляна Посолство  61. САЩ Вашингтон Посолство  62. Ню Йорк Постоянно представителство при ООН  63. Ню Йорк Генерално консулство  64. Чикаго Генерално консулство  65. Лос Анджелис Генерално консулство  66. СЪРБИЯ Белград Посолство  67. Ниш Генерално консулство  68. ТУНИС Тунис Посолство  69. ТУРЦИЯ Анкара Посолство  70. Истанбул Генерално консулство  71. Одрин Генерално консулство  72. Бурса Консулска канцелария към ГК Истанбул  73. УЗБЕКИСТАН Ташкент Посолство  74. УКРАЙНА Киев Посолство  75. Одеса Генерално консулство  76. УНГАРИЯ Будапеща Посолство  77. ФР ГЕРМАНИЯ Берлин Посолство  78. Мюнхен Генерално консулство  79. Франкфурт на Майн Генерално консулство  80. Хамбург Почетно консулство  81. Щутгард Почетно консулство  82. Дармщадт Почетно консулство  83. Магдебург Почетно консулство  84. Мюнстер Почетно консулство  85. ФИНЛАНДИЯ Хелзинки Посолство  86. ФРАНЦИЯ Париж Посолство  87. Страсбург Постоянно представителство при СЕ  88. ХЪРВАТИЯ Загреб Посолство  89. ЧЕРНА ГОРА Подгорица Посолство  90. ЧЕШКА РЕПУБЛИКА Прага Посолство  91. ЕЙЦАРИЯ Берн Посолство  92. Женева Постоянно представителство на РБ към Службата на ООН и другите международни организации  93. ШВЕЦИЯ Стокхолм Посолство  94. РЕПУБЛИКА ЮЖНА АФРИКА Претория Посолство  95. ЯПОНИЯ Токио Посолство  96. АФГАНИСТАН Кабул Посолство  97. ИРАК Багдад Посолство  98. ЙЕМЕН Сана Посолство  99. ЛИБИЯ Триполи Посолство  100. СИРИЯ Дамаск Посолство  101. ВИЕТНАМ Ханой Посолство  102. ЕТИОПИЯ Адис Абеба Посолство  103. ИНДОНЕЗИЯ Джакарта Посолство  104. КНДР Пхенян Посолство  105. МОНГОЛИЯ Улан Батор Посолство  106. НИГЕРИЯ Абуджа Посолство  107. ПАКИСТАН Исламабад Посолство АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Отварят 191 секции в 64 страни за евроизборите (СПИСЪК)"}
{"url": "https://trud.bg/%d0%b4%d0%b4%d1%81-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%bf%d1%80%d0%b8-%d1%82%d1%8a%d1%80%d0%b3%d0%be%d0%b2%d0%b8%d1%8f-%d0%bf%d1%80%d0%b5%d0%b7-amazon/", "text": "Много български фирми продават стоки през платформата amazon. Затова в рубриката на „Труд” „Данъчна консултация” представяме позицията на НАП за това как се отчитат продажбите за целите на ДДС в този случай. Допълнително разглеждаме облагането на доходи от наеми на чужденци. Димитрина Захаринова е управляващ съдружник в одиторско дружество „Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Продажби във Франция през amazon.fr Дружество е регистрирано по ДДС както в страната, така и във Франция. То има за предмет на дейност продажби на парфюмерия и козметика, като дружеството придобива стоките, предмет на извършваните продажби, от представителите на съответните търговски марки в България. Стоките се придобиват под ДДС номера на дружеството, издаден в страната, а последващите доставки онлайн през amazon.fr се извършват под ДДС номера на данъчно задълженото лице, издаден във Франция. Българското дружество няма стоки, базирани във Франция, не е регистрирано в търговския регистър там и извършва търговия по електронни каталози. Юридическото лице е регистрирано по ДДС на територията на Франция на основание достигнат праг за дистанционни продажби на територията на тази държава членка. Поставени са въпроси относно начина на документиране и деклариране на доставките, извършвани от територията на Франция през amazon.fr под ДДС номера на дружеството, издаден там, както и съответните счетоводни операции. Място на изпълнение По смисъла на чл.17, ал.1 от ЗДДС, мястото на изпълнение при доставка на стоки, които не се изпращат или превозват, е мястото, където стоката се намира при прехвърляне на собствеността или при фактическото предоставяне на стоката по чл.6, ал.2 от ЗДДС. Съгласно алинея 2 на чл.17 от същия закон, при доставка на стока, която се изпраща или превозва от доставчика, получателя или от трето лице, мястото на изпълнение на същата се определя като местонахождението на стоката към момента, в която се изпраща пратката или започва превозът є към получателя. Съгласно чл.20, ал.1 от ЗДДС, мястото на изпълнение на доставка на стоки при условията на дистанционна продажба по смисъла на чл.14 е на територията на държавата членка, където транспортът приключва, когато са налице едновременно следните условия: 1. доставчикът е регистрирано по материалния закон лице на основание, различно от това за регистрация за вътреобщностно придобиване; 2. извършените от лицето по т.1 доставки при условията на дистанционна продажба за държава членка надвишават за текущата календарна година или са надвишили за предходната календарна година сумата, определена в законодателството на същата тази държава членка; и 3. стоките се изпращат или транспортират от или за сметка на доставчика от територията на страната. По смисъла и на ал.5 на същата правна норма, когато не са налице условията по чл.20, ал.1, т.2 от Закона, мястото на изпълнение е на територията на страната, с изключение на случаите, когато доставчикът е уведомил териториалната дирекция по месторегистрация, че желае мястото на изпълнение да е на територията на друга държава членка, където приключва транспортът, и е регистриран за целите на ДДС в тази друга държава членка. С оглед на изложеното във фактическата обстановка в конкретния случай, българското данъчно задължено лице под неговия ДДС номер във Франция извършва дистанционни продажби, чието място на изпълнение, съгласно нормата на чл.20, ал.1 от материалния закон, е територията на същата държава членка. Като такива, доставките следва да бъдат обложени по реда и условията на данъчното законодателство, действащо на територията на държавата членка, където е мястото на изпълнение – Франция. Отчитане на продажбите Обръщам внимание, че съгласно разпоредбата на чл.79, ал.3 от Правилника за прилагане на Закона за данък върху добавената стойност, доставката на стоки с място на изпълнение на територията на друга държава членка от данъчно задължено лице, установено на територията на страната, се документира по правилата на законодателството на тази друга държава членка. В тази връзка, обаче, Правилникът за прилагане на ЗДДС регламентира задължение по чл.121, ал.2 от същия, че лицата са длъжни да водят документация и отчетност, както за облагаемите доставки, освободените такива, за вътреобщностните придобивания, за получените доставки, по които тези лица са платци на данъка по Глава осма от материалния закон, така и за доставките с място на изпълнение извън територията на страната. Въз основа на изложеното по-горе и независимо от обстоятелството, че българското данъчно задължено лице извършва съответните дистанционни продажби под ДДС номера си, издаден във Франция, сумите на данъчните основи на същите следва да намерят отражение в колона 23 на отчетния регистър по чл.124, ал.1, т.2 от закона – дневника за продажбите за съответния данъчен период, респективно, справката – декларация за същия. В тази връзка, на основание чл.87, ал.2 от ЗДДС, данъчният период е едномесечен за всички регистрирани лица и съвпада с календарния месец освен в случаите по Глава осемнадесета от същия нормативен акт. II Данък върху доходи от наем, получени от чужденци Българско дружество плаща наем за ползването на гора на лица, които са чуждестранни за страната и са местни лица на Австрия. Наемодателите са поискали при изплащане на дохода да не им удържате данък, защото са местни лица на Австрия. Зададен е следният въпрос: Трябва ли при изплащане на този вид доход да удържате данък по реда на Закона за данъците върху доходите на физическите лица (ЗДДФЛ) или не? В коя държава се облага доходът от наеми Чуждестранните физически лица са носители на задължението за данъци за придобити доходи от източници в България. От източник в България са доходи от наем или друго предоставяне за ползване на движимо или недвижимо имущество, начислени/изплатени от местни лица, от търговски представителства, както и от място на стопанска дейност или определена база в България. За доходите от наем следва да имате предвид, че същите са облагаеми с окончателен данък по чл. 37, ал. 1, т.4 от Закона за данъците върху доходите на физическите лица (ЗДДФЛ). В случаите, когато наемателят е предприятие или самоосигуряващо се лице, задължено да удържа и внася данък е предприятието или самоосигуряващото се лице-платец на дохода. На основание чл. 55 от ЗДДФЛ, предприятията и самоосигуряващите се лица, платци на доходи, удържали окончателния данък за начислени доходи на чуждестранни физически лица, декларират тези обстоятелства с данъчна декларация по образец. Съгласно чл. 37 и чл. 46 от ЗДДФЛ доходите от наем, начислени/изплатени в полза на чуждестранно физическо лице, се облагат с окончателен данък в размер на 10 на сто, който се определя върху брутната сума на наема. Спогодбата за избягване на двойното данъчно облагане (СИДДО) с Австрия предвижда, че доходи, получени от местно лице на едната договаряща държава от недвижимо имущество (включително доходи от селско и горско стопанство), намиращо се в другата договаряща държава, могат да се облагат с данъци в тази друга държава (чл. 6 от спогодбата). Следователно СИДДО регламентира облагане на доходите от използване на недвижимо имущество в държавата, където е разположено това имущество. Следователно Вие като предприятие платец на доходи от наем сте данъчно задължено лице да удържате, декларирате и внасяте окончателен данък върху дохода по реда на чл. 37, ал. 1, т. 4 във вр. с чл. 55 и чл. 65 от ЗДДФЛ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " ДДС документи при търговия през Amazon"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%b4%d0%b8%d0%ba%d0%be%d0%b2-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0-4/", "text": "Малкият и среден бизнес са ключът към успеха в България. Само когато има силно проспериращ малък и среден бизнес, може да има разцвет на икономиката. Ще продължим да работим за развитието му, за повече инвестиции и иновации. Ще работим, за да направим утрешния ден по-добър. Това каза кандидатът за евродепутат Николай Диков в една от фирмите за производство на осветителни тела в Стара Загора. Той разясни пред работещите в предприятието значимостта на членството ни в Европейския съюз и ползите за страната. „Преди беше много по-трудно да се придвижват хора, стоки и услуги. Благодарение на ЕС имаме по-широк пазар и икономиката се разрасна“ – допълни още Диков. По време на срещата в една от големите вериги строителни хипермаркети в страната кандидатът за евродепутат призова работещите да гласуват, противопоставяйки се на езика на омразата. „На 26 май предстоят много важни избори. Те са важни не за партиите, а за всеки един от нас, защото няма по-добра платформа за развитието на страната ни от Европейския съюз“, призова Николай Диков. Той коментира хода на изпълняваните в момента европроекти в Стара Загора, сред които и този за центъра на града. Работещите се интересуваха от изграждането на велоалея на реновирания с европейски средства надлез, водещ към работното им място. „Тя ще бъде построена и свързана със съществуващата към момента веломрежа, която е общо 8 км в Стара Загора”, обясни кандидатът за евродепутат. Той подчерта, че друг водещ приоритет и акцент в работата му е развитието и защитата на комплекса “Марица изток”, който е от изключителна важност не само за региона, а и за националната сигурност на страната ни. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Николай Диков, кандидат за евродепутат: Малкият и среден бизнес са ключът към силната икономика\t"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b3%d1%80%d1%83%d0%b5%d0%b2-%d0%bf%d0%be%d0%bc%d0%be%d1%89%d0%bd%d0%b8%d0%ba-%d0%b2%d1%8a%d0%b2-%d0%b2%d0%b5%d1%80%d0%b4%d0%b5%d1%80/", "text": "„Вердер“ (Бремен) официално потвърди новината на „Труд“ от 6 май. Тогава съобщихме, че българският треньор Илия Груев ще бъде назначен като помощник в първия тим на „бременските музиканти“. Ден по-късно самият наставник отрече това, но в четвъртък немският гранд официално обяви назначението. Oт новия сезон Груев ще бъде помощник на старши треньора Флориан Кофелд. По този начин българинът ще се събере и със сина си Илия, който е сред най-големите таланти в школата на клуба като вече има и професионален договор. „Първият ни извод от този сезон беше да направим още по-професионален треньорския ни екип за в бъдеще – каза Кофелд. – Илия е оптимално попълнение за нашия екип. Самият той дълги години бе футболист и също така носи много опит като треньор“. До октомври Груев бе наставник на втородивизионния „Дуисбург“, който влезе във Втора Бундеслига с него.", "date": "2019.05.09", "title": " Официално: Груев помощник във „Вердер“"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d0%b1%d1%8a%d0%b4%d0%b5%d1%89%d0%b8%d1%82%d0%b5-%d1%81%d0%b8-%d0%bf%d1%80%d0%be%d1%84/", "text": "Панорама на професионалното образование и обучение организира Регионалното управление на образованието в Монтана. В градската градина на областния град учениците подредиха, създаденото от тях в часовете по практика- макети на строителна и селскостопанска техника, хлябове, мед и масло, сладкиши и коктейли. Сред алеите се появиха дори и живи патици, кокошки и зайци, за които се грижат възпитаници на агрокласовете. Инициативата включва и представяне на живота на училищата чрез табла, плакати и демонстриране на умения чрез изработване на изделия или извършване на услуги. В област Монтана 15 училища дават професии на младежите, 11 от тях са професионални гимназии, в останалите имат професионални паралелки. Панорамата е подкрепена от местни работодатели, с които школата имат дълготрайни сътрудничества. „Училищата ни са много интересни, защото не само дават знания, но и ни подготвят реално за живота. Получаваме много добра подготовка, не отстъпваме по нищо на връстниците си и мнозина от нас ще кандидатстват във ВУЗ”, споделиха младежите. Панорамата на професиите е по повод на 110-годишнината от откриването на окръжното столарско училище в Берковица през 1909 г. То е било филиал на Русенското столарско училище. „Достолепната възраст, която навършва професионалното образование и обучение в област Монтана изисква да се оцени историята, очертае реалността и набележат перспективите за развитие”, заяви шефката на РУО Трайка Трайкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Ученици представиха бъдещите си професии насред Монтана"}
{"url": "https://trud.bg/%d0%bf%d0%be%d0%ba%d0%bb%d0%be%d0%bd-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0-%d0%bb%d0%b8%d0%b3%d0%b0/", "text": "Поклон, Шампионска лига! Поклон, мистър Ленарт Йохансон, че създадохте най-великия турнир в историята на спорта. Вярно е – реално лишихте държави като България да са част от големите, но към днешна дата нашето място просто не е там. Ние обаче сме сред всички фенове, които търкаха очите си от радост и мъка в невъобразимите спектакли, които ни поднесе този сезон. В тях имаше повече драма и напрежение за крайния изход дори от последните епизоди на култовия сериал „Игра на тронове“.  Поклон, „Тотнъм“! За смелостта на треньора Маурисио Почетино, на президента Даниел Леви. Стиснаха си ръцете и решиха – заради привилегията да имат най-модерния стадион в света ще изкара цял сезон, без да привличат нови футболисти. Младият Почетино не случайно е сред най-желаните треньори от грандовете. Не плаче, а работи. Грешка! Плаче – от радост! Неговият „Тотнъм“ даде най-много национали на Англия на световното първенство в Русия. Его го и резултатът! Чудно минаване на групата благодарение на другите холандци от ПСВ „Айндховен“, които му дариха 1:1 с „Интер“. Храбро отстраняване на „Манчестър Сити“, може би най-добрия днес тим в света. И мач за историята на „Йохан Кройф Арена“. Без капитана Хари Кейн, но с великолепния Лукас Моура. Да, „Тотнъм“ няма потенциала да изкара докрай маратона във Висшата лига. Има обаче голямо сърце за мачове като с „Аякс“ и „Сити“.  Поклон, „Аякс“! Отборът, наложил тоталния футбол през 70-те години, започна кампанията редом с „Лудогорец“ във втория предварителен кръг през юли. „Аякс“ е доказателството, че футболът не е само пари. Клубът шлифова таланти и впоследствие ги продава като световни звезди. Тези хлапета заслужаваха финала. Заради големите мачове с „Байерн“ в групата – 1:1 и 3:3, заради 4:1 над „Реал“ в Мадрид, заради 2:1 над „Ювентус“ в Торино. „Аякс“ не игра романтично, игра тотално. Дори в тази страшна 95-ата минута на посичането „Аякс“ атакува, а не брани резултата. За радост на Йохан Кройф, който със сигурност от небето се гордее със своите наследници. С момчетата на треньора Ерик тен Хаг плачеха всички неутрални пред телевизорите. Бъдете сигурни – догодина „Аякс“ ще извади нови Матийс де Лихт и Френки де Йонк.  Поклон, „Ливърпул“! Формата е временна, но класата вечна. Подобно на „Тотнъм“ тимът на Юрген Клоп мина през другата най-трудна група. Срази „Байерн“ с 3:1 в Мюнхен, за да направи чудото срещу „Барселона“. Германският спец докара футбол с марка „хеви метъл“ в града. И „Бийтълсите“ го грабнаха. Няма го Салах, ще играе Ориги! Няма го Фирмино, на линия е Шакири. Със своята страст Клоп направи от „Ливърпул“ едно цяло. Един истински феникс! Въпреки че е чужденец, не се поколеба да размаха пръст на прочутата трибуна „Коп“, че не е докрай отдадена в тежки моменти. Не го нападнаха, а го послушаха. И неслучайно днес Клоп е „Кинг ъф дъ Коп“ (в превод от английски „Кралят на Коп“). „Ливърпул“ играе футбол като във времената на Йън Ръш и Кени Далглиш. „Ливърпул“ отново е европейски колос, без значение дали ще остане втори във Висшата лига или ще загуби финала в Шампионската лига.  Поклон, Цар Футбол! Поклон, че ни направи част шоуто! Сега трябва само да притаим дъх и да имаме търпение за черешката на тортата – финала на мадридския стадион „Уанда Метрополитан“ на 1 юни.", "date": "2019.05.09", "title": " Поклон, Шампионска лига!"}
{"url": "https://trud.bg/%d1%81%d1%82%d0%be%d0%b5%d0%b2-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bd%d0%b5-%d0%b8%d1%81%d0%ba%d0%b0-%d1%80%d0%b5%d0%bc%d0%b8-%d0%b0-%d0%bf%d0%be%d0%b1%d0%b5/", "text": "Лидерът в класирането „Лудогорец“ ще се опита да реши интригата в първенството с победа над прекия си конкурент за върха ЦСКА. Преди сблъсъка шампионите имат преднина от три точки пред „червените“. ЦСКА обаче се нуждае от победа с две попадения, за да излезе на върха в класирането. До края на шампионата остават 4 кръга, което означава, че до голяма степен и равенството в събота устройва „Лудогорец“. „Но не отиваме с такава нагласа за двубоя – каза Стоев. – Тръгваме за София с мисълта да победим. Неминуемо мачът с ЦСКА е решителен за шампионската титла. И самите футболисти оценяват важността на двубоя. Мотивацията е на пределно ниво, не се съмнявам в това“.  Стоев добави, че публиката ще е големият коз на ЦСКА на „Българска армия“. „Ясно ми е, че домакините ще имат огромната подкрепа на феновете си, но ние сме свикнали да играем в такава обстановка – добави треньорът. – По какъвто и начин да подходи ЦСКА, по-важен ще бъде нашият отговор и да неутрализираме техните силни страни, които знаем добре“. Сайтът на ЦСКА пусна видео преди двубоя, с което да надъха феновете преди важната битка. Повечето кадри са с единоборства от някои от двубоите на „червените“ през сезона, с което те може би се опитват да вдигнат адреналина на привържениците. „Армейци“, в събота ще ври и кипи – пише ЦСКА на своя сайт. – Предстои ни мачът на сезона. Нека оставим сърцата си заедно“. Снимка СПОРТАЛ", "date": "2019.05.09", "title": " Стоев: „Лудогорец“ не иска реми, а победа"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b2-%d1%81%d0%b0%d0%bf%d0%b0%d1%80%d0%b5%d0%b2%d0%b0-%d0%b1%d0%b0%d0%bd%d1%8f-%d0%bd%d0%b0%d1%88%d0%b0%d1%82%d0%b0/", "text": "Нашата работа е България да получи повече средства от Европейския съюз, да защитим превозвачите, туризма, младите хора. Да направим така, че институциите да отидат при хората, а не обратното. Това заяви в Сапарева баня кандидатът за евродепутат от ГЕРБ Андрей Новаков. Той се срещна с представители на транспортния бранш и на туризма. На срещата присъства и кметът на общината Калин Гелев, общински съветници от ГЕРБ и млади хора от Сапарева баня. „Причината да искаме вашето доверие е, защото милеем за България, ние искаме да градим, да оставим нещо на страната. Това ни дава сили и увереност да застанем с лицата си пред вас“, посочи Новаков. Кметът на Сапарева баня и общински координатор на ГЕРБ, Калин Гелев подчерта, че от правителството на Борисов и българските евродепутати е свършена огромна работа до момента и във всяко едно населено място има какво да се покаже като добър пример. „Победа на тези избори ще гарантира, че и през следващите 7 години България ще получи финансиране“, заяви Гелев. Той посочи, че Андрей Новаков многократно е посещавал Сапарева баня по различни поводи и винаги е съдействал с каквото може. Евродепутатът от ГЕРБ уважи и храмовия празник на сапаревобанското село Ресилово. Стотици жители и гости на населеното място присъстваха на водосвета за здраве, отслужен пред храма „Свети Николай Летен“. Новаков поздрави местните със светлия празник, пожелавайки им здраве и благоденствие. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Андрей Новаков в Сапарева баня: Нашата работа е България да получи повече средства от Европейския съюз\t"}
{"url": "https://trud.bg/%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%be%d0%b1%d1%80%d0%b0%d1%82%d0%b8-%d0%b2-%d1%82%d1%83%d1%80%d0%bd%d0%b8%d1%80%d0%b0-%d0%bd%d0%b0-%d0%bc%d0%b8%d0%bb%d0%b8%d0%be/", "text": "Великите дуели „Ливърпул“ – „Барселона“ (4:0) и „Аякс“ – „Тотнъм“ (2:3) ехтят още по света. Преди реваншите дори най-смелият майстор на залозите не би прогнозирал английски финал на стадион „Уанда Метрополитан“ в Мадрид на 1 юни. Обратите, които „Ливърпул“ и „Тотнъм“ направиха ще останат записани със златни букви в историята на турнира. Но те не са единствените чудеса, които Шампионската лига е гравирала в своята алея на славата. Ето десетте най-големи обрата, които модерната форма на турнира помни. „ Челси“ срази „Барселона“ с 3:1 на „Стамфорд Бридж“. Резултатът изглеждаше достатъчно сериозен за продължаване. Реваншът обаче завърши 3:1 за „Барса“ и се стигна до продължения. Там Патрик Клуйверт и Ривалдо вкараха по още един гол за 5:1. „ Пари Сен Жермен“ изглеждаше сигурен четвъртфиналист, след като победи „Манчестър Юнайтед“ с 2:0 на „Олд Трафорд“. На реванша „червените дяволи“ не можеха да разчитат на куп контузени и наказани футболисти. През първото полувреме обаче поведоха с 2:1. Стигна се до последната минута, решение на ВАР, дузпа и Маркъс Рашфорд вкара за 3:1. „ Борусия“ (Дортмунд) завърши 0:0 като гост на „Малага“ в първия четвъртфинал. В 82-ата минута на реванша испанците поведоха с 2:1. В добавеното време Марко Ройс изравни, но и това не беше достатъчно. Чудото за 3:2 в полза на „Борусия“ стана с попадение на Фелипе Сантана. „ Милан“ разгроми „Депортиво“ (Ла Коруня) с 4:1 на „Сан Сиро“ и се виждаше като полуфиналист в турнира. На реванша обаче испанците се вдигнаха и спечелиха с 4:0. Това е първият случай в Шампионската лига, когато отбор отпада след три гола аванс. „ Барса“ надигра категорично „Рома“ с 4:1 на „Камп Ноу“ и никой не очакваше да има чудеса в реванша. Два пъти италианците си вкараха автогол, Лионел Меси и Луис Суарес довършиха футболната екзекуция. Но дойде време и за магическа нощ във Вечния град. Константинос Манолас, един от авторите на автогол в първия мач, вкара победно за 3:0 на „Стадио Олимпико“. След поражение с 0:1 на своя нов стадион „Тотнъм“ отиде като обречен срещу „Аякс“. След 35 минути игра на реванша холандците вече водиха с 2:0. Лкас Моура направи хеттрик за чудото на „шпорите“ – 3:2. Когато „Барса“ разгроми „Ливърпул“ с 3:0 на „Камп Ноу“, светът отново слезе в краката на Меси – автор на два от головете. Отиването на финал изглеждаше като детска игра и кошмарът от Рим трябваше да е забравен. Но „Ливърпул“ не се предаде – с по 2 гола на Дивок Ориги и Джорджино Вайналдум англичаните отвърнаха на удара – 4:0. „ Байерн“ държеше юздите на финала пред 1999 година срещу „Манчестър Юнайтед“. Марио Баслер откри резултата още в 6-ата минута. Баварците удариха две греди. В добавеното време Теди Шерингам изравни, а веднага след това Оле Гунар Солскяр заби за 2:1 и „Юнайтед“ взе трофея. Финалът в Истанбул ще остане завинаги в златната история на „Ливърпул“. През първото полувреме англичаните губеха с 0:3 от „Милан“. Между 54-ата и 60-ата минута „Ливърпул“ обаче върна головете – 3:3. В продълженията вратарят Йежи Дудек спаси феноменално срещу Андрей Шевченко. На дузпите вече нямаше кой да спре „Ливърпул“. ПСЖ победи „Барса“ с 4:0 на своя „Парк де Пренс“. Каталунците изглеждаха сринати със земята. До 88-ата минута на реванша „Барса“ водеше с 4:1 – трябваха още два гола за чудото. Дузпа на Неймар (още при каталунците) направи 5:1. В шестата минута на добавеното време резервата Серхи Роберто оформи най-великия обрат в историята с шести гол. Едва ли тогавашната радост на „Камп Ноу“ е можела да предположи, че следващите два сезона ще се стигне до кошмарите от „Олимпико“ и „Анфийлд“.", "date": "2019.05.09", "title": " Най-големите обрати в турнира на милионерите"}
{"url": "https://trud.bg/%d0%b2%d0%b5%d1%80%d0%b5%d1%8f-%d0%be%d0%b1%d0%b6%d0%b0%d0%bb%d0%b2%d0%b0%d0%bc%d0%b5-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d1%84%d1%81/", "text": "„Верея“ ще обжалва наказанието, наложено от Дисциплинарната комисия към БФС. Това обяви клубният президент Християн Първанов. Тимът бе изваден от Първа лига заради получени множество сигнали от УЕФА за опити за манипулиране на мачове. „Наехме адвокатска кантора, която ще поиска документите, за да обжалваме – каза Първанов. – Вариантите за бъдещето не са много – да играем във Втора или в Трета лига. Ние искаме да останем в професионалния футбол, но ще видим как ще се развият събитията. Това е кампания и срещу БФС, и в частност към президента на централата Борислав Михайлов. Явно, за да се изложи българския футболен съюз. Не знаем колко са сигналите, на нас никой не ни ги е показал. Бяхме и глобени с 5 хиляди лева за нещо, което не знаем“. Във вторник БФС съобщи за сигнали от УЕФА за нерегламентирано финансиране на „Верея“ от страна на китайски граждани, свързвани с международни синдикати за манипулиране на футболни срещи в Европа и света. От клуба обаче отрекоха всички обвинения. „Китайски партньори нямаме и никога не сме имали – добавиха от „Верея“. – Финансирането на клуба е от наши фенове и партньори“. Снимка СПОРТАЛ", "date": "2019.05.09", "title": " „Верея“: Обжалваме решението на БФС"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d1%81%d0%b8%d0%b1%d0%b8%d1%83-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5/", "text": "„Европейският съюз се доказа като уникален инструмент за социално и икономическо сближаване. Затова трябва да продължим с политиките, допринасящи максимално за растеж и заетост, за да няма Европа на много скорости“. Това заяви министър-председателят Бойко Борисов в изказването си по време на работната сесия на Неформалното заседание на държавните и правителствените ръководители на страните членки на ЕС в румънския град Сибиу, съобщиха от правителствената информационна служба. Във фокуса на работната сесия бяха поставени споразумението по новата Многогодишна финансова рамка на ЕС за периода 2021-2027 г. и продължаването на работата по темите, залегнали в Стратегическия дневен ред от 2014 т. „За да можем да постигнем нашите амбиции през следващия институционален цикъл е необходим адекватен и ефективен бюджет“, отбеляза министър-председателят Бойко Борисов. Той подчерта, че от особено значение е да се запази ролята на бюджета на ЕС като инструмент за инвестиции и в него да се съхранят традиционните политики като Кохезионната и Общата селскостопанска политика, които са доказали своята добавена стойност за ЕС. „Тези политики продължават да имат ключова роля за преодоляване на различията между регионите, за укрепване на конкурентоспособността на Европа, както и за справяне с негативните екологични, демографски и социални предизвикателства“, добави премиерът Борисов на работната сесия в Сибиу. Българският министър-председател посочи, че от стратегическо значение за бъдещето на ЕС е завършването и пълноценното функциониране на Единния пазар. „За България основен акцент следва да бъде индустриалната политика, съобразена, както с националните специфики, така и с предизвикателствата на дигиталната икономика и целите, свързани с опазването на околната среда и климатичните промени“, каза още премиерът Борисов. Акцент в изказването си министър-председателят постави и върху изграждането на Цифровия пазар, развитието на иновациите и високите технологии, които са от голямо значение за конкурентоспособността на ЕС. Премиерът Бойко Борисов се спря също на важността от изграждането на напълно интегриран Енергиен съюз с оглед на гарантирането на достъпна, сигурна и устойчива енергия. „За България ключов приоритет за възвръщането на доверието в банковия сектор и цялостната икономическа стабилност в Европа е задълбочаването на Икономическия и паричен съюз“, каза още министър-председателят Бойко Борисов по време на изказването си в Сибиу. „България се подготвя за членство в еврозоната и очаква положително решение. Ключов приоритет за страната ни продължава да е и пълноправното членство в Шенгенското пространство“, добави премиерът Борисов. В заключение той призова всички в общността да продължат да работят за повишаването на еврооптимизма, на положителните примери и на добавената стойност от нашето обединение – Европейски съюз.", "date": "2019.05.09", "title": " Премиерът Борисов в Сибиу: България се подготвя за членство в еврозоната и очаква положително решение"}
{"url": "https://trud.bg/%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%b2%d0%b5%d1%80%d0%bd%d0%b8%d1%82%d0%b5-%d0%be%d1%82%d0%b3%d0%be%d0%b2%d0%be%d1%80%d0%b8-%d0%be%d1%82-%d0%bc%d0%b0%d0%bb%d0%ba%d0%b8%d1%82/", "text": "Министерството на образованието и науката съобщи   от провелото се по-рано днес Национално външно оценяване по български език и литература за четвъртокласници. Учениците бяха оценявани върху диктовка и текст за четене с разбиране, към който имаше 11 задачи. На теста се явиха 60 хил. четвъртокласници, те имаха един час, за да се справят с препитването, а учениците със специални образователни потребности – два часа. В диктовката се проверяват знанията на учениците по правопис на звучни и беззвучни съгласни, гласни в неударена сричка, разделно и слято писане, както и правопис на думи с „я“ и „щ“. Максималният брой точки от задачата е 6. Задача 2, 3 и 6 носят по 2 точки, всички останали по 1 точка. Резултатите от теста ще бъдат готови след около 10 дни. Външното оценяване по математика ще бъде на 10 май, по Човек и общество на 14 май, а по предмета Човек и природа на 16 май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Излязоха верните отговори от „малките матури” за четвъртокласници"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5%d1%82%d0%be-%d0%b5-%d1%81%d0%b0%d0%bc%d0%be/", "text": "Всяка година добавяме нещо във финансирането на училищата и на образованието в университетите, то е само един от инструментите, с които подпомагаме и регулираме системата. Това заяви в Благоевград министър Красимир Вълчев, предава  Днес в Югозападния университет „Неофит Рилски“ министърът на образованието и науката Красимир Вълчев изнесе публична лекция на тема „Образованието като публично благо. Финансиране на системата на образованието в България“. „Финансирането е само един от инструментите, с който подпомагаме и регулираме системата. И в училищното, и във висшето образование основна цел е да осигурим равен достъп до добро образование. Макар че в училищното образование цел е всяко едно дете да бъде обхванато и да има образование, докато нямаме такава цел във висшето образование“, каза на брифинг министър Вълчев. Според него, въпреки това, трябва да се осигури равен достъп до висшето образование, финансирайки издръжката на обучението. „Тази издръжка от няколко години се диференцира не само в зависимост от професионалното направление, а в зависимост от комплексна оценка за качество и реализация. Отделно от това имаме инструменти, които са насочени за подпомагане на достъпа на инструментите за висше образование – а те са стипендиите, финансирането на храненето в студентските столове, на пребиваването в общежитията“, аргументира се министърът на образованието и науката. От 2010 години има и система за студентско кредитиране, която е банково базирана. При нея студентът може да си вземе заем, независимо от имущественото му състояние. Тоест има равен достъп до тези заеми. Тази система е необходима, тъй като има регламентиран модел на споделено финансиране, при който студентите поемат част от цената на обучението си в държавна поръчка. „Догодина това, което ще добавим като инструмент за насърчаване на студентите, е да правят политики в определени области. Финансираме и материално-техническата база, която е изградена в миналото от държавата, сега голяма част се финансира от самостоятелните бюджети на ВУЗ-овете. Отделно от това финансираме и научната дейност. Миналата година увеличихме стипендиите на докторантите и направихме 11 национални научни програми – увеличихме средствата за Фонд „Научни изследвания“, увеличихме средствата за т.нар. „Национална пътна карта“, каза още министър Вълчев. Според него образованието много трудно се оценява в обществената възвръщаемост на средствата, защото ефектите от образованието са невидими, но дългосрочни. „Държавата максимално легализира приема в държавните висши училища, и той достигна максимума си през 2014 – когато близо 80% от среднообразованите се включват в системата на висшето образование. Една такава система бе нежелателна и доведе до нерационално търсене на висше образование само заради дипломата, но не и за придобиване на знания и умения в търсене в областта на различни науки. За съжаление в педагогическите и инженерните науки, където има очакван най-голям недостиг, дори в природоматематическите, въпреки либерализацията имаме дефицит. Ние предприехме да увеличим приема в професионалните направления като механизъм да обвържем търсенето на образование с търсенето на пазара на труда“, каза министърът на образованието. Той коментира и опасенията на обществеността в Благоевград от закриване на факултети в университета: „ЮЗУ е един от 5-те широкопрофилни университета. Но ние правим оптимизация за по-малко профили във ВУЗ-овете. ЮЗУ обучава в най-много профили, което е добре, но и притеснително заради намаляващия брой студенти. ЮЗУ е създаден като специализирано училище, като стремежът е и останалите такива да се върнат към профила на специализация“, каза по темата министър Вълчев. Посещението му в Югозападния университет „Неофит Рилски“ бе по покана на ректора на университета проф. д-р Борислав Юруков. Лекцията е част от традиционно провежданите публични лекции и гостувания, организирани от Стопанския факултет, на утвърдени общественици и експерти от сферата на финансите, публичните политики и икономиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Министър Вълчев: Финансирането е само един от инструментите, с които подпомагаме и регулираме образователната система"}
{"url": "https://trud.bg/%d0%b1%d0%b5%d0%b7-%d0%bc%d0%b0%d1%87-%d1%84%d1%8e%d1%80%d0%b8-%d0%bf%d1%83%d0%bb%d0%b5%d0%b2/", "text": "Плановете за мач между Кубрат Пулев и бившия световен шампион в тежка категория Тайсън Фюри понесоха нов удар. Българският боксьор и Краля на циганите са в една и съща агенция – „Топ Ранк“ и според медиите на Острова е твърде вероятно собственикът Боб Аръм да организира битка помежду им.  Но този вариант изглежда все по-малко вероятен, след като Фюри получи нареждане да се бие с Дилиън Уайт. Мачът ще определи следващия задължителен претендент на Световния боксов съвет (WBC) за титлата на шампиона Дионтей Уайлдър (САЩ). Това е поредният жест към Уайт, който миналата година отказа бой с Кобрата в София.  Възможно е обаче Фюри да не се подчини на нареждането, тъй като той имаше право на реванш с Уайлдър по договора за мача им миналата година, който завърши наравно. Британецът обаче не се възползва, а вместо това ще се бие с неизвестния германец Томи Шварц през юни.  „Планирам да се боксирам много тази година – обяви Фюри. – Може би ще направя още три срещи, а след това ще се откажа.“  Уайт пък се закани, че ще нокаутира бившия шампион.  „Всички говорят, че той бил в топ 3 с Антъни Джошуа и Уайлдър – обяви роденият в Ямайка Уайт. – Не мисля, че Фюри заслужава такова признание. Ще му покажа, че всъщност съм по-добър.“", "date": "2019.05.09", "title": " Без мач Фюри – Пулев"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b0-%d0%b3%d1%80%d1%83%d0%bf%d0%b0-%d0%b7%d0%b0-%d1%82%d1%80%d0%b0%d1%84%d0%b8%d0%ba-%d0%bd%d0%b0-2/", "text": "Служители от Главна дирекция „Гранична полиция“ разкриха и задържаха организирана престъпна група за трафик на хора чрез фиктивни бракове, съобщават от МВР. Четирима членове на организираната престъпна група – две жени и мъж български граждани, както и един индиец, са задържани вчера в хода на предприети действия, осъществени от оперативни служители и разследващи полицаи на ГД „Гранична полиция“ и полицаи от СДВР. Операцията е проведена под ръководството на Специализираната прокуратура. Извършени са претърсвания на адреси в столицата, откъдето са иззети веществени доказателства. Работата по случая започнала в отдел „Противодействие на контрабандата и престъпността през държавната граница“ в ГДГП през 2017 г. и до момента информацията за организираната престъпна група за трафик на хора продължава да се придобива, разширява и документира. По първоначални данни четиримата участници в групата набирали жени на територията на София, с които мъже от Индия и Пакистан да сключат фиктивни бракове. Жените били примамвани с обещания за финансова изгода. Целта на пакистанците и индийците е била нелегална миграция чрез законови разрешителни режими въз основа на сключени бракове с гражданки от Европейския съюз. Сключването на браковете се е извършвало на територията на България, в страни от Западна Европа и в Република Кипър. Впоследствие чуждите граждани се регистрирали на адреси в съответните държави и кандидатствали за продължително пребиваване на територията на страни от Западна Европа, възползвайки се от сключените фиктивни бракове с българските гражданки. Жените, въвлечени в незаконната дейност, били принуждавани да съдействат на индийците и пакистанците пред съответните миграционни власти в различни страни – Австрия, Белгия, Дания и др. Четиримата участници в организираната престъпна група са привлечени в качеството на обвиняеми и задържани за 72 часа с прокурорско разпореждане. Процесуално-следствените действия продължават под ръководство на наблюдаващ прокурор от Специализираната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Разкриха престъпна група за трафик на хора чрез фиктивни бракове, задържаха четирима участници"}
{"url": "https://trud.bg/%d0%b3%d0%b5%d1%80%d0%b1-%d1%89%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bb%d0%b8%d1%81%d1%82%d0%b0%d1%82%d0%b0-%d1%81%d0%b8-%d0%b7%d0%b0-%d0%b5%d0%b2%d1%80%d0%be%d0%bf%d0%b5/", "text": "ГЕРБ – Пловдив област ще представи листата на партията за европейските избори на 10 май от 19.00 часа в НЧ „Родолюбие“ в Асеновград, съобщиха от партията. На централното събитие на ГЕРБ в област Пловдив ще присъстват водачът на листата Мария Габриел, Лиляна Павлова, Ева Майдел, Андрей Ковачев и Младен Шишков. Преди началото на официалната част ще има и концерт. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " ГЕРБ ще представи листата си за европейските избори на 10 май в Асеновград\t"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b2%d0%b0-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%b4%d0%b2%d0%be%d1%80%d0%b0-%d0%bd%d0%b0-%d0%bc%d0%b0%d1%82%d0%b5%d0%bc%d0%b0/", "text": "До края на май приключва ремонтът в двора на математическата гимназия. По-трудоемките строителни дейности за реконструкцията на огромната площ са завършени, съобщават от общината. Преасфалтирането е изпълнено, готови са новите плочници и бордюри. Сега стартира монтирането на нови спортни съоръжения и уреди, както и на модерни настилки в отделните зони, които да предпазват учениците от механични наранявания на кожата и контузии. Големият ремонт в този легендарен училищен двор (там е снимана част от филма „Опасен чар“ с Тодор Колев и Невена Коканова) се финансира от Министерство на образованието и науката и Община Бургас. Такъв не беше правен от десетилетия. В двора ще бъдат обособени игрища за баскетбол, футбол, волейбол, хандбал, лекоатлетическа писта, зони за фитнес и тенис на маса. Преоформят се зелените площи, като здравите стари дървета бяха запазени, предстои и внасяне на нови фиданки. Училищният двор ще има ново осветление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Приключва ремонтът на двора на Математическата гимназия"}
{"url": "https://trud.bg/%d0%bd%d0%b0%d0%bf%d1%8a%d0%bb%d0%bd%d0%be-%d0%be%d0%b1%d0%bd%d0%be%d0%b2%d0%b5%d0%bd%d0%b8%d1%8f%d1%82-%d0%bf%d1%80%d0%b0%d0%ba%d1%82%d0%b8%d0%ba%d0%b5%d1%80-%d0%bd%d0%b0-%d1%86/", "text": "Столичният хипермаркет посреща клиентите си на по-голяма площ, с разширен асортимент и нови визия и концепция На 9 май бе официалното откриване на напълно обновения столичен хипермаркет за дома и градината „Практикер“ на Цариградско шосе. „Това е най-хубавият, най-големият и най-екологичен хипермаркет Практикер, защото го направихме и доста енергоспестяващ. За по-малко от шест месеца, от онази тъмна, схлупена и подобна на склад сграда успяхме да постигнем този светъл и модерен вид на магазина.”, каза г-н Тодор Белчев, председател на съвета на директорите на „Видеолукс Холдинг”, по време на церемонията за откриването. Обновеният хипермаркет отново отваря врати за своите клиенти в изцяло реконструирана и модернизирана сграда, разширена с близо 3500 кв. м. Общата търговска площ става повече от 7800 кв. м., а резултатът е светъл, просторен и приветлив хипермаркет, с нова по-функционална подредба и организация, която помага на потребителите лесно да разгледат и да открият това, което им е необходимо. „Практикер“ – Цариградско шосе отваря със значително по-богат асортимент – над 50 хил. продукта за създаването и подобряването на дома и градината. На достъпни цени, клиентите ще могат да закупят продукти на водещи световни и български производители за строителството, обзавеждането и ремонта. Хипермаркетът е добре зареден и с разнообразие от артикули в по-високия клас. Изградено е ново подземно ниво, което осигурява допълнителни складови площи към търговския обект. Новата услуга, която „Практикер“ ще предложи е 3D проектиране на кухни. Потребителите ще могат да се възползват и от вече познатите услуги като 3D проектиране на бани, рязане и кантиране на плоскости, тониране на бои, транспорт на закупени стоки, покупки на изплащане, застраховка „Удължена гаранция“ на продуктите и безплатен паркинг с 280 паркоместа. За доброто обслужване и професионална консултация на клиентите ще се грижат над 140 служители. Само за „Практикер“ – Цариградско шосе са подготвени изключително атрактивни оферти. За периода на откриването, клиентите ще могат да се възползват и от безплатна доставка в рамките на град София, както и от изплащане на вноски без оскъпяване за избрани продукти. По повод откриването „Практикер“ изгражда и оборудва спортна площадка в ж.к. „Дружба“, намираща се в междублоково пространство, недалеч от обновения хипермаркет. Спортната площадка, предвидена за мини футбол, баскетбол и хандбал, е подарък от компанията за жителите на района и ще бъде готова и отворена за ползване съвсем скоро. В допълнение, компанията прави и улица покрай магазина, която дава още един излаз на бул. Цариградско шосе за жителите на ж.к. „Дружба“. Обновеният „Практикер“ отвори врати на познатия удобен и комуникативен адрес – бул. Цариградско шосе № 323. В приятна обстановка, клиентите ще получат професионална консултация и ще могат бързо и лесно, на едно място, да намерят всичко, от което се нуждаят, за да направят дома, терасата и градината си по-красиви, уютни и комфортни. Реконструкцията на „Практикер“ – Цариградско шосе е част от дългосрочна стратегия за обновяване и модернизиране на всички хипермаркети от веригата. Реализацията на проекта е дело на строителната фирма Микс – Констръкшън ООД.", "date": "2019.05.09", "title": " Напълно обновеният „Практикер“ на Цариградско шосе отвори врати"}
{"url": "https://trud.bg/%d0%bf%d0%bb%d0%b5%d0%bd%d1%83%d0%bc%d1%8a%d1%82-%d0%bd%d0%b0-%d0%b2%d1%81%d1%81-%d0%bf%d1%80%d0%b8%d0%b5-%d0%bf%d0%b0%d0%bc%d0%b5%d1%82%d0%bd%d0%b8-%d0%b1%d0%b5%d0%bb%d0%b5%d0%b6%d0%ba%d0%b8-%d0%be/", "text": "Пленумът на Висшия съдебен съвет прие за сведение   от срещите, проведени от членове на ВСС, излъчени от Пленума на ВСС, председателя на Върховния касационен съд, председателя на Върховния административен съд (за срещата на 20 и 21 март 2018 г.), и главния прокурор и неговите заместници с представители на Европейската комисия в рамките на експертните мисии в България по Механизма за сътрудничество и оценка, проведени на 20 и 21 март 2018 г., на 19 и 20 юни 2018 г., на 4 и 5 октомври 2018 г. и на 12 март 2019 г. Информацията се публикува на интернет сайта на ВСС. С приемане на паметните бележки, информацията за проведените в рамките на първата година и половина от мандата на настоящия състав на ВСС срещи с експертната мисия на ЕК, стават достояние на всички членове на Съвета, магистратите и на обществеността, което е в съответствие със следваната от ВСС политика за гласност, информираност и откритост в работата на институцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Пленумът на ВСС прие паметни бележки от срещи на членове на съвета с мисията на ЕК  по Механизма за сътрудничество и оценка"}
{"url": "https://trud.bg/%d0%ba%d1%80%d0%b0%d0%b9-%d0%bd%d0%b0-%d1%81%d0%b0%d0%b3%d0%b0%d1%82%d0%b0-%d1%81-%d0%b2%d0%be%d0%b4%d0%bd%d0%b8%d1%82%d0%b5-%d1%86%d0%b8%d0%ba%d0%bb%d0%b8-%d0%bd%d0%b0-%d1%81%d0%bb%d0%b8%d0%b2%d0%b5/", "text": "Общината в Сливен спечели три дела за над 4 млн.лева, свързани с водните цикли на града, съобщи кметът Стефан Радев. Делата са образувани срещу надзора по първия воден цикъл и срещу неговите застрахователи заради отговорността, поета от фирмите по надзора, за качеството на строителството. „Последното дело беше срещу испанска компания. Тази година го спечелихме на две инстанции. След решението на втора инстанция в наша полза, компанията преведе преди дни сумата от 3 милиона и 200 хиляди. Нямам информация община да е осъждала строителен надзор за провален проект заради некачествена работа в такъв размер и да е успяла да защити интереса си по този добър начин“, коментира Радев. Кметът заяви, че не очаква фирмата да се възползва от обжалва на последната, трета съдебна инстанция.  Другите две дела са завършили в полза на общината в предходните две години.  „Община Сливен категорично защити интереса си по сагата за водния цикъл. Благодаря на екипа и всички, които работиха по този казус за това, че сме довели до успешен край проблемите с тези претенции“, заяви Стефан Радев. Сливен е единственият български град, който работи по европроекти за два водни цикъла. Първият започна при кметуването на Йордан Лечков, но още в началото проектът бе спрян наказателно от Брюксел след скандал между общината и изпълнителя. При следващия кмет Кольо Милев работата бе възобновена, но т.нар. втори воден цикъл бе с други параметри. Той остана незавършен и при встъпването на сегашния кмет Стефан Радев в длъжност от МОСВ „сурвакаха“ Сливен, че трябва да върне 22 млн.лева заради невъведения в експлоатация втори етап на водния цикъл. Общината бе в невъзможност да осигури сама средства за довършването, тъй като бе в тежко финансово състояние и с най-лоши показатели сред общините в страната. От МРРБ предоставиха средства, с които бяха направени реконструкции на колекторите по първия етап. След това бе въведен в експлоатация и втория воден цикъл. Отделно имаше две претенции за финансови корекции, общо за 5,5 млн.лева,  в резултат на което дори бе наложен запор на общинските банкови сметки, а на общинските активи – възбрана. Бяха образувани нови дела, които се добавиха към и без това обраслите в съдебни битки водни цикли. Те за радост на местната администрация и жителите на града също завършиха в полза на общината.", "date": "2019.05.09", "title": " Край на сагата с водните цикли на Сливен: общината спечели последните дела, за над 4 млн.лева"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b0-%d0%b4%d0%b8%d0%b7%d0%b0%d0%b9%d0%bd%d0%b5%d1%80%d0%ba%d0%b0-%d1%81%d1%8a%d0%b1%d0%bb%d0%b5%d1%87%d0%b5-%d0%bd%d0%b0%d1%88%d0%b0-%d0%bc%d0%b8%d1%81/", "text": "Световната дизайнерка Елизабет Декерс, призната като пионер и иноватор в тенденцията „Бельото като облекло“, съблече „Мисис България Глоуб“ за 2007 г. Мариана Маринова. Българката блесна като модел в последната колекция на гиганта „Марлис Декърс“, се вижда от кадри, публикувани от самата миска в инстаграм. Маринова продължава да бъде един от предпочитаните модели за представяне на бански и бельо. Чаровната брюнетка е известна у нас и като организатор на редица международни и национални конкурси за красота, между които „Лейди България“, „Супер Модел на Вселената“, „Miss Summer International“, „Мис Силикон“ и др.", "date": "2019.05.09", "title": " Световна дизайнерка съблече наша миска"}
{"url": "https://trud.bg/50-000-%d0%b0%d0%bd%d0%b3%d0%bb%d0%b8%d1%87%d0%b0%d0%bd%d0%b8-%d0%b2-%d0%bc%d0%b0%d0%b4%d1%80%d0%b8%d0%b4/", "text": "Около 50 000 английски фенове ще бъдат в Мадрид на 1 юни за финала на Шампионската лига между „Ливърпул“ – „Тотнъм“. Испанските домакини са „наточили теслата“ с цените за хотели, а авиокомпаниите също не спят. Директен полет между Ливърпул и Мадрид в четвъртък сутрин струваше 1338 паунда! А връзки с прекачвания в Дъблин и Маракеш вървят по 375 английски лири, като продължителността на пътуването е 35 часа. Полетите от Лондон до Мадрид за финала вече са по 1498 паунда, а обходни маршрути – по 307 лири. Полицията в испанската столица вече се готви за финала. 2000 души ще бъдат събрани от цялата страна, за да охраняват британците, които имат слава на хулигани. Само по 16 000 фенове от „Тотнъм“ и „Ливърпул“ ще имат билети от квотата на отборите. За първи път от 2013 година Шампионската лига ще има свой кавалер извън Испания. За последно „Байерн“ спечели турнира, а след това единствено „Реал“ и „Барселона“ са триумфирали. Жозе Моуриньо, вече телевизионен експерт, определи „Аякс“ като наивен в драматичния двубой. „Отборът заслужава уважението на всички, които обичат футбола – каза Специалния. – Но футболът е битка, в която трябва да имаш стратегия как да спечелиш. Понякога трябва да правиш неща, които са против философията ти. През второто полувреме „Аякс“ трябваше да е по-умен.“ Холандците стартираха кампанията на 25 юли – във втория квалификационен кръг с победа 2:0 над „Щурм“ (Грац).", "date": "2019.05.09", "title": " 50 000 англичани в Мадрид"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d1%80%d0%b0%d0%b2%d0%b8-%d0%ba%d0%b0%d0%bc%d0%bf/", "text": "Видно е, че президентът Румен Радев не е еднакво отдалечен от всички партии, всяко негово изказване е в полза на опозицията. Това каза пред журналисти в Сибиу министър-председателят Бойко Борисов. На въпрос прави ли се кампания с държавни пари, Борисов заяви: „Президентът Радев я прави всеки ден, вместо да каже на неговите хора да се върнат на работа – защото не може да се водиш на работа в парламента и да не ходиш. Аз си показах цялата програма. Ако е против да се дадат 20 млн. за училищни автобуси – да каже. 9 млн. лв. дадохме за машини за гласуване“. Борисов посочи, че дори със самото си изказване президентът е взел страна. „Президентът с държавни прави кампания и трябва да се чуя с колегите от ГЕРБ да сезираме и ние ЦИК. Всяко негово изказване е в полза на опозицията. Завчера говорихме за училището в Долна Митрополия колко се радва“, каза още министър-председателят. „Президентът отива на пленум на БСП и след това казва, че е еднакво отдалечен. И после аз трябва да му коментирам думите. Видно е, че не е еднакво отдалечен. Колкото Плевнелиев беше еднакво отдалечен от БСП и ГЕРБ, толкова е и Радев. Защо трябва да проявяваме лицемерие, от негова страна всъщност“ заяви Борисов. „Освен това, защо трябва да му напомням на кой пленум ходи като президент? Случайно са се озовали неговите хора в листата на БСП. Той ни прави на кьорави вече. Аз проявявам джентълменство. Изцяло ние свършихме работата за военното училище в Долна Митрополия. Той 10 години се е борил и не е успя. Защо училището не го пуснаха в мандата на Орешарски“, коментира Борисов. „Нека да честитим Деня на Европа, Деня на победата. Исторически това е един ден, в който всички празнуват. И мисля, че е добре да се каже за тези времена, които са били, какво се е случило – кaк сме се отървали от фашизма и сега се намираме в една силна и обединена Европа. И как една Германия, разрушена тогава до основи, в момента е най-голямата икономическа сила в Европа“, заяви Борисов и посочи, че победените тогава сега са първи в Европа по социален статус, икономически растеж и мощна икономика, а победителите са доста накрая. „Историята е доста интересна и трябва да се чете и да се вадят поуки. Защото и днес в контекста на европейските избори има популисти, социалисти, крайно леви, крайно десни. Много сложни са нещата. Да се надяваме, че ще се развият в положителен за Европа план“, коментира министър-председателят. Борисов заяви, че на Срещата на върха е говорил много за Западните Балкани и за конфликтите, които зреят. По думите му направеното от България се отчита. „Много е направено, но в най-важната сфера – увеличаване на доходите, все още сме последни, така че много трябва да се помисли и за нашия регион“, обясни той. Премиерът посочи, че мнозинства в следващия Европейски парламент ще се правят както в България – с тежки компромиси. „Това златно време, когато леви и десни управляваха Европа и се разбираха за кой президента, за кой премиера, беше лесно и хубаво. Сега ще се правят много тежки конфигурации“, заяви Борисов. Той посочи, че трябва да се гласува за системните партии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Борисов: Президентът Радев прави кампания с държавни пари, с колегите от ГЕРБ трябва да сезираме ЦИК\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%b8%d1%81%d0%ba%d0%b0%d0%bc%d0%b5-%d0%be%d0%b1/", "text": "9 май е празник, на който всички трябва да си дадем сметка колко важно е обединението, защото то е в основата на всеки успех. Единствено заедно можем да преодолеем предизвикателствата. Това заяви водачът на листата на ГЕРБ и СДС за европейските избори Мария Габриел в Стара Загора, съобщиха от партията. В парк „Артилерийски“ в областния център тя се включи във фолклорен флашмоб „Пулсът на Европа“, организиран от младежката организация на партията в града. На специално разчертан контур, дълъг близо 300 метра, изобразяващ сърдечен пулс, се изви за втора поредна година българско хоро по повод Деня на Европа. „Стара Загора може да се гордее със своя кандидат за евродепутат Николай Диков, а градът има наистина специално място в Европа“, сподели Мария Габриел. По думите й днес живеем във времена на предизвикателства и всеки един гражданин може да има принос в справянето с тях. „За целта са нужни диалог, единство и вяра. С днешното 300-метрово хора ние изпращаме силно послание към Европа – че сме заедно и че искаме да живеем в Европа, която съхранява българските традиции“, посочи водачът на листата на ГЕРБ и СДС за евроизборите и допълни, че всички кандидати на ГЕРБ ще работят за обединена Европа, в която България има своето достойно място. „Днес пулсът на Европа бие в български ритми. Европа работи за Стара Загора и благодарение на членството в Съюза градът ни с всеки изминал ден става все по-добро място за живеене. Когато сме заедно и хванати за ръце – точно като на българско хоро – можем повече. Така трябва да сме и в Европейския съюз“, каза на свой ред старозагорският кандидат за евродепутат Николай Диков. На събитието в Стара Загора присъства и Йоана Фильова, която също е част от листата на ГЕРБ и СДС за европейските избори на 26 май. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Мария Габриел в Стара Загора: Искаме обединена Европа, в която България има своето достойно място\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%bc%d0%be%d0%b4%d0%b5%d1%80%d0%bd%d0%be%d1%82%d0%be-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82/", "text": "Водачът на листата на ГЕРБ и СДС Мария Габриел посети водеща фирма за производство на метални конструкции, съобщиха от партията. Тя разговаря с ръководството на предприятието и работниците за възможностите, предоставяни от ЕС за внедряване на иновации, конкурентоспособността и подобряване на цифровите умения на работниците. Мария Габриел подчерта, че в модерното производство виждаме на практика важността на цифровите умения. „Именно това е Европа, която трябва да продължим да отстояваме. Да насърчаваме компаниите в България да инвестират в дигитални технологии. Поради тази причина съм предложила новата програма „Цифрова Европа“. По нея предвиждаме 2 милиарда евро да бъдат насочени за сферата на киберсигурността, 700 милиона от са предвидени за обучение за високи цифрови умения, а 2,5 милиона евро ще са за развитие на изкуствен интелект. Това е важно за бизнеса, за икономически растеж и конкурентоспособност чрез използване и внедряване на цифрови технологии, каза Мария Габриел. Тя добави, че за предприятията са важни и цифровите иновационни хъбове, с които те ще могат да тестват нови бизнес идеи, да черпят ноу-хау, да помогнат на своите служители да придобият още умения и квалификации. Тези хъбове ще подпомагат фирмите в цифровата им трансформация, добави Мария Габриел. Управителят на фирмата Кирил Благоев коментира, че повече от 7 години се изпoлзват максимално възможностите, които дава Европа, чрез различни програми на съюза насочени към модернизацията и конкурентоспособността на бизнеса. Направените европейски инвестиции в производството са за около 2.5 млн. евро. Продължават да се търсят начини чрез средства от Европа с помощ към бизнеса, които ще дадат още по-голям тласък на родното производство. „Именно тази солидарност е от изключителна голяма помощ за бизнеса и всеки, който твърди обратното греши. Основните програми са насочени към автоматизация на производството, за да може то да има по-голяма добавена стойност. В срещата участваха общински съветници от ГЕРБ, районни кметове, представители на структурата на партията и на Предприемачи ГЕРБ. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Мария Габриел: В модерното производство виждаме на практика важността на цифровите умения\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-399/", "text": "Опасна ваканция от фирми без лиценз Клубове заобикалят Закона за туризма, ощетяват държавата и клиентите. Рекламират се в социалните мрежи.             Лозан Панов петни България пред експертите от Брюксел Шефът на ВКС мечтае никога да не пада мониторингът на ЕК, за да продължава да се изкарва жертва на натиск, тормоз и терор. На 4 срещи сипе жалби срещу колегите си от ВСС.           Как от “умен и красив” станах “грозен и глупав” Соросоидите не дават да си нещо друго, освен това, което те казват, че си. Никога няма да ми простят, че излязох от обувките само на човек с увреждане – коментар на Петър Кичашки.           Кривата кука и българското село Самотниците са гладни не толкова за хляб, колкото за една човешка дума и длан, които да ги стоплят – анализ на Любомир Йорданов.         Разследваме онлайн измама за 1 млн. лева Към настоящия момент няма постъпила информация за подготвяни кибератаки по време на изборите, казва Явор Колев, началник на отдел „Киберпрестъпност“ в ГДБОП, в интервю за „Труд“.       Свети Методий – неизвестното в известното Чешки археолог доказва, че гробът на архиепископа се намира в моравския град Микулчице. Според Пространното житие Методий е бил женен и е имал деца – „Мистериите на българските земи“ с проф. Пламен Павлов.                 Свети Икер Силует на Икер Касияс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Вижте акцентите в броя на вестник „Труд“ в петък, 10 май 2019"}
{"url": "https://trud.bg/%d0%be%d0%bf%d0%b0%d1%81%d0%bd%d0%b0-%d0%b2%d0%b0%d0%ba%d0%b0%d0%bd%d1%86%d0%b8%d1%8f-%d0%be%d1%82-%d1%84%d0%b8%d1%80%d0%bc%d0%b8-%d0%b1%d0%b5%d0%b7-%d0%bb%d0%b8%d1%86%d0%b5%d0%bd%d0%b7/", "text": "Рекламират се в социалните мрежи Клубове по интереси продават незаконно екскурзии, почивки, планинарски и рафтинг турове. Това показва проверка на “Труд” в социалните мрежи и сайтове за продажби на ваканции. Докато държавните институции коват закон и наредби, с които да контролират легалния туристически бизнес, в интернет безнаказано от години се вихрят фирми, които работят на ръба на закона, предлагат пътувания без да плащат данъци на държавата и без задължителната застраховка “Професионална отговорност”, която дава сигурност на клиентите, че ще си върнат парите в случай на фалит на компанията или форсмажорни обстоятелства. Тези фирми не дават никакви гаранции за точно изпълнение на предварително обявените програми на туристическите пътувания. Един от най-фрапантните случаи в нета е с Русенски клуб за пътешествия “Бяла звезда”. Дружеството, което очевидно не е регистрирано и като фирма със стопанска цел, предвид че използва лични сметки за извършваните плащания, предлага богат календар с разнообразни екскурзии у нас и в чужбина на сайта си. Клубът не е туроператор, няма лиценз или задължителната застраховка “Професионална отговорност”. В същото време предлага оферти на принципа на “клубно сдружаване” и организира пътувания до държави като Монголия, Непал, Грузия, Армения, Турция, Филипините и Казахстан. Оферира и специализирани турове, които изискват лицензирани планински водачи. В нарушение на закона клубът събира в частна сметка “сума за участие в общия бюджет на пътуването”. Плаща се 50% капаро, а сумата покрива няколко туристически услуги – полети, наем на вътрешен транспорт, местен шофьор, нощувки, входни такси за атракции, преходи с коне, камили, канута и организационни разходи. При това “клубът” осигурява и водач. Дотук разликите с традиционния туроператор са няколко. На първо място “клубът” взима парите в частна сметка и е абсолютно неясно дали се отчита на хазната. Освен това предварително платеното капаро не се връща при никакви обстоятелства. Като екстра, участникът в клуба трябва да предвиди и пари за обща каса. Това са разходи за храна и напитки, които, както е записано на сайта, “по стара традиция, можем да направим обща експедиционна каса за пазаруване на провизии, необходими по време на пътуването”. Тоест за разлика от пътуване с традиционен оператор тук туристът дори дели личните си разходи с останалите членове на клуба. Всеки може да се включи в пътуването, достатъчно е да напише имейл или да се обади по телефона. Дейността е абсолютно незаконна, но очевидно процъфтява. И клубът от Русе далеч не е изключение. Проверка в социалните мрежи показва, че подобни “клубове” и планниски водачи без лиценз спокойно се рекламират в социалните мрежи. Наред с легалните играчи на пазара. Защо никой не проверява тази дейност, която се вихри от години и спокойно се рекламира в социалните мрежи, не става ясно. В същото време данъчни, КЗП и представители на Министерство на туризма редовно инспектират фирмите на светло в туризма.   Какво гласят правилата Според текстовете на Закона за туризма, туристически пакет е комбинация от най-малко две туристически услуги за целите на едно и също пътуване, комбинирани от един търговец. За туристически пакет се считат и услуги, предоставяни от различни доставчици, но закупени от един пункт за продажби и избрани преди пътуващия да се съгласи да плати. Тези услуги се предлагат с пакетна или обща цена и се рекламират под наименованието “туристически пакет” или подобно. За туристически пакет се счита и комбиниране на закупени онлайн чрез свързан процес услуги, които са платени в рамките на едно денонощие след потвърждаване на резервацията на първата услуга. В този ред на мисли всички фирми, които предлагат комбинацията от две туристически услуги като транспорт (независимо дали на място или до избраната дестинация), нощувка, изхранване или водач по предварително определен маршрут, трябва да имат издаден лиценз за туроператорска или турагентска дейност (в случай, че препродават чужд продукт) от Министерство на туризма.   Еколози използват вратички в закона Не е ясно дали има застраховка Еколози намират вратички в Закона за туризма, така че да организират “зелени екскурзии” с нощувка, но без да плащат лиценз за туроператор или да отговарят на изискванията към сектора. Фрапантен е примерът с компания “Природа Маджарово” ЕООД, основана през 2011 г. като търговско дружество. Според сайта й компанията се занимава “основно с природоопознавателен приключенски туризъм, каякинг и рафтинг, наблюдение и фотография на диви животни”. И въпреки че всяка една от тези дейности би представлявала туристическа услуга, според Закона за туризма, “зелените” организират турове без да притежават лиценз. За да заобиколят закона те предлагат отделно плащане за всяка услуга. За да се запишете на тур за снимане на диви орхидеи в Родопите, например, трябва да платите 100 лв. капаро по сметката на “Природа Маджарово” ЕООД. Те са за превоз на място с джипове и водач, който да ви покаже и разкаже за цветята. Отделно плащате и за храна и нощувка 75 лв. на място, като в сумата са включени две нощувки, две закуски и два пакета със суха храна за излетите. Във фейсбук изрично е посочена обща цена от 175 лв. Така според Закона за туризма фирмата би трябвало да има туристически лиценз. Въпреки категоричността на експертите, от фирмата отговориха на своята страница, че лиценз не им трябва, тъй като услугите се продавали отделно и който искал може да спи на палатка, без да ползва хотел. Освен това всеки отивал при тях със собствен транспорт. Същата фирма продава наблюдение на диви животни и птици, показване на местни традиции и занаяти, както и рискови турове като каякинг и рафтинг. Кой застрахова “туристите” им и носи отговорност при инциденти не става ясно.   Регистърът на туроператорите е с остаряла информация Регистърът на туроператорите и туристическите агенти, който се поддържа от Министерство на туризма, отново е с остаряла информация. Въпреки че от ведомството подобриха много работата му, като направиха видима информацията за компаниите, чиято застраховка изтича, все пак туристите могат да останат заблудени при проверка кои фирми работят по правилата. Проверка на “Труд” установи, че десетки фирми в регистъра са записани като такива с неплатена застраховка “Професионална отговорност”. Полицата е задължителна, за да работи една компания легитимно, като целта й е да защити интересите на клиентите. Тя се подновява месец преди изтичането на старата, като до 15 дни след това трябва да се уведомят представителите на Министерство на туризма, за да обновят информацията в регистъра. Това според ведомството се случва в реално време. Ако това не се случи, фирмата няма право да упражнява дейност и трябва да се закрие служебно от министерството. Дали заради почивните дни обаче редица туроператори са записани с изтекла застраховка, въпреки че са я подновили точно според закона. Проблемът не е единичен, установи “Труд”, след като говори с редица представители на компании, които по закон бяха качили копие на своята нова застраховка на сайта си. Така, за да изберат стабилен туроператор, на пътуващите им се налага да се превърнат в детективи.   Компании работят с общ лиценз  Друга врътка, която обаче е напълно законна, е няколко фирми да се обединят и да платят само един лиценз за туроператор и само една застраховка “Професионална отговорност”. Минималната застрахователна сума за туроператор със собствени програми е 25 хил. лв. Вместо да плащат вноските по нея, малки компании се сдружават, като само едната има лиценз. Останалите работят от свое име и за своя сметка, но при сключване на договора ползват ваучерите на редовната компания, която е платила лиценз. Така пестят разходи. Застраховката „ Професионална отговорност” е създадена, за да предпази туристите в случай на фалит на компанията, организираща пътувания или на техни партньори, което пречи да се проведе предварително заплатено пътуване. Доколко 25 хил. лв. биха покрили подобни случаи едновременно в няколко компании е друг въпрос. Докато преди години фотографски пътувания се правиха масово незаконно, сега повечето компании, които организират воаяжи с цел заснемане на гледки, хора или пътеписи вече си партнират с легални туроператори, като продават пътуването от тяхно име и с техния лиценз.   Гидове също организират воаяжи Турове без лиценз често организират и екскурзоводи, транспортни фирми и рент-а-кар компании. Най-често те продават като турагенти от името на компанията, която ги е наела, за да водят конкретна екскурзия в чужбина. За турагент обаче лицензът също е задължителен, макар и да не се плаща застраховка “Професионална отговорност”. Някои екскурзоводи направо правят собствени турове, които продават на редовни туристи. По-чистият вариант е, когато го правят от името на туроператор и получават комисионна, макар че в този случай би трябвало да имат лиценз за турагент. Често обаче има и случаи, в които гидовете просто събират редовни туристи и ги водят от свое име, като отново заобикалят закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Опасна ваканция от фирми без лиценз\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%b4%d0%b5%d0%bb%d0%b5%d0%b3%d0%b0%d1%86%d0%b8%d1%8f-%d0%be%d1%82/", "text": "Кметът на Шумен Любомир Христов прие в четвъртък делегация от град Браила, Румъния, водена от кмета на побратимения град Виорел Мариан Драгомир, съпругата му и зам.-кмета Александру Джантя Крикан. Тримата са гости на Шумен по повод празника на града 11 май. На срещата присъства и целият кметски екип на общината. Христов и Драгомир изразиха задоволство, че имат възможност да се срещнат и запознаят лично. „Радвам се, че още с идването си, се включихте в нашата празнична програма. Предстоят още много събития, които, надявам се, ще посетите с интерес“, каза домакинът. Той благодари на румънската страна за грижата към българските паметници на култура в Браила. Със средства на румънската държава там вече започна ремонт на българската църква. „Подобно на Браила и в нашия град в разбирателство живеят представители на различни етноси. На тържествената сесия на 11 май ще присъстват митрополит и мюфтия. Бих искал да Ви подаря ето тази икона на Богородица, осветена от владиката, в знак на благодарност и картина на художничката Павла Коларова“, каза Христов. Той припомни, че досега групи от Браила гостуват на Шумен всяка година и между различните творчески състави от двата града има вече изградено добро приятелство. Виорел Драгомир разказа, че Браила е космополитен град, в който живеят хора от 18 етноса. „На фона на конфликтите по целия свят нашият град може да бъде пример за етническа толерантност“, сподели още той. Кметът на Браила разказа, че двамата със съпругата си са сключили брак в българската църква и децата им са кръстени в нея. „И ето ме днес тук. Вярвам, че няма нищо случайно на този свят“, коментира гостът. Той припомни още, че и в Румъния предстоят избори през следващата година и коментирла:„Сигурен съм обаче, че ще продължим да се виждаме и да работим заедно. Затова Ви желая още повече проценти на есен на вашия местен вот“. Заместник-кметът Александру Джантя Крикан, който бе гост на Шумен на 11 май преди 2 г. сподели, че е силно впечатлен от промените в града ни. По-късно тази вечер делегацията от Браила ще гостува на НЧ „Добри Войников“, където ще има пролетен концерт на танцовия ансамбъл „Гайтани“, на ДТА „Пъргавелче“, ансамбъла за народни песни „Панайот Волов“ и балетното студио към читалището. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Кметът на Шумен посрещна делегация от Браила"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b2-%d0%ba%d0%be%d1%87%d0%b5%d1%80%d0%b8%d0%bd%d0%be%d0%b2%d0%be-%d0%b8-%d0%b1%d0%be%d0%b1%d0%be%d1%88%d0%b5%d0%b2/", "text": "Преборихме се за целево финансиране за най-бедните и слабо развити региони. Съфинансирането за тях ще бъде 85% след 2020 г., а не само 70%, каквото бе първоначалното предложение. Това означава, че една община би доплатила едва 15 %, а не 30 % от собствения си бюджет. Това заяви в община Кочериново кандидатът за евродепутат от листата на ГЕРБ и СДС Андрей Новаков, съобщиха от партията. Той се включи в информационна кампания по повод Деня на Европа, организирана от кмета на Кочериново Иван Минков. „Имаше митове и фалшиви новини, че парите от ЕС ще спрат. Истината е, че България получава 4 пъти повече от Съюза отколкото внася и това ще продължи и след 2020 г.“, поясни пред присъстващите Андрей Новаков. Той посочи, че всяко едно населено място в България се ползва от европейската солидарност и това се вижда и в община Кочериново. Новаков каза още, че остават само детайли до окончателното завършване на регионалното депо за Благоевград и Кочериново, където отпадъците ще се съхраняват безопасно. Още един проект, финансиран с европейски средства. В община Бобошево Андрей Новаков се включи в инициативата на Общинската и младежка структура на ГЕРБ за Деня на Европа. Той бе топло посрещнат от местни граждани и симпатизанти на политическата сила. По стара българска традиция бобошевци посрещнаха евродепутата със сладка погача и мед. Те го поздравиха за активността му като евродепутат, затова че отстоява българските интереси достойно и никога не забравя и малките населени места в своята работа. Да поздравят Новаков и да му пожелаят успех в кампанията бяха дошли и читалищни дейци от селата Слатино, Блажиево и Усойка, които той е подкрепял в културната и читалищна дейност, която развиват. Деня на Европа в Бобошево отбелязаха с раздаване на значки и знаменца и с пускане на балони в небето. В инициативата се включиха и координаторът на местната структура и председател на Общински съвет Даниела Стоянова, областният координатор на МГЕРБ Мая Станойкова-Илиева и Миглена Георгиева – председател на местната структура на МГЕРБ. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Андрей Новаков в Кочериново и Бобошево: Преборихме се за целево финансиране за най-бедните и слабо развити райони\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%bc%d0%b0%d1%80%d0%b8%d0%bd-%d0%b7%d0%b0%d1%85%d0%b0-2/", "text": "Младежки хепънинг се състоя в Смолян по повод Деня на Европа – 9-ти май. В пространството пред кино „Дружба“ бе разположена шатрата на ПП ГЕРБ с рекламни материали за предстоящите евроизбори. Кандидатът за член на Европейския парламент от листата ГЕРБ-СДС Марин Захариев и младежи от партийната структура раздаваха балони и знамена на минувачите, поздравявайки ги с Деня на Европа, съобщиха от пресцентъра на партията. В небето бяха пуснати 28 балона – колкото са страните-членки на Европейския съюз. Всеки от тях носеше по едно от посланията на най-прогресивното междудържавно обединение – като свобода, демокрация, мир, стабилност, сигурност, достойнство, толерантност, равенство, многообразие и др. В балоните бе поставено по едно семенце с идеята да поникне цвете там, където падне. Според Захариев символиката на летящия балон е да покаже на всички хора, че свободата е избор и право, че тя е най-висшето благо на света. По думите му свободното движение на хора представлява една от основните свободи на вътрешния пазар, който включва пространство без вътрешни граници. „Това е много важен ден за България, защото от 2007 г. сме част от общото европейско семейство. Ние сме от последните присъединили се към ЕС, но минаха 12 години от началото. С годините страната ни все по-ясно и категорично отстоява своите позиции. Напоследък е даже неоспорим лидер по някои от темите като например Западни Балкани, която поставихме за приоритет по време на нашето европредседателство. Все повече се откроява и приносът на България към успехите на това голямо европейско семейство. Аз  чувствам, виждам и вярвам, че с всяка изминала година България укрепва и затвърждава своя авторитет в ЕС като стабилен и предвидим партньор“, посочи Захариев. „Европа допринесе за обновлението на града и на страната ни. Чрез ЕС у нас влязоха много свежи идеи и свеж капитал в частния бизнес. Увеличиха се многократно възможностите за нашите сънародници да търгуват в цяла Европа, да пътуват и развиват бизнес без граници. Европейската солидарност, разбира се, допринесе особено много за държавата и общините, които продължават да градят модерна България“, допълни той. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Кандидатът за евродепутат Марин Захариев и младежите от ГЕРБ-Смолян с инициатива по случай 9 май\t"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b8%d0%b7%d0%b1%d1%8f%d0%b3%d0%b0%d0%bb-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%bd%d0%b5-%d1%81%d0%b5-%d0%b2%d1%8a%d1%80%d0%bd/", "text": "Затворник от затвора в Бобов дол е в неизвестност, съобщава bTV, като се позовава и на информация от Министерството на правосъдието. Пандизчията не се е върнал след края на домашен отпуск и е бил обявен за общодържавно издирване. Той е осъждан за кражба и до излежаването на присъдата му оставали 10 месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Издирват избягал затворник, не се върнал след отпуск"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bf%d0%bb%d0%b5%d0%b2%d0%b5%d0%bd-%d0%b8%d0%b7%d0%b4%d0%b8%d1%80%d0%b2%d0%b0-%d0%b4%d0%b2%d0%b5-%d0%bc%d0%be%d0%bc%d0%b8%d1%87%d0%b5/", "text": "Служителите на реда в Плевен издирват две момичета, на 10 и 11 години. Това съобщиха от ОДМВР – Плевен. В късния следобед в полицията в града е постъпила информация от майката на по-голямото дете, че то е в неизвестност от днес следобед, около 14.30 часа. Изяснено е, че с момичето е било с друго, на 10 години, което също се издирва. Предприети са оперативно-издирвателни действия за установяване на местонахождението на децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Полицията в Плевен издирва две момичета на 10 и 11 години"}
{"url": "https://trud.bg/%d0%ba%d0%b0%d1%80%d0%bb%d1%81%d0%b1%d0%b5%d1%80%d0%b3-%d1%81-%d1%80%d1%8a%d1%81%d1%82-%d0%bd%d0%b0-%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%b8-%d0%bd%d0%b5%d1%82%d0%bd%d0%b0%d1%82/", "text": "Органичният нетен ръст на приходите на Карлсберг Груп през първото тримесечие на 2019 г. е 6,7%, показа публикуваният отчет на датската бирена компания, която в България е собственик на Карлсберг България АД с пивоварните Шуменско пиво и Пиринско пиво. Отчетеният нетен ръст на приходите е 9,3% до 13,9 млрд. датски крони (1.87 млрд. евро). За същия период в региона на Западна Европа (където попада и България) нетните приходи бележат органичен растеж от 2,4% в резултат на 1% ръст на цена/микс и на органичния ръст на обема с 1,6%. Увеличението на обемите е най-голямо в България, Германия, Дания, Норвегия, Полша, Франция и Хърватия. По-ниският процент на растежа в Западния регион спрямо Източна Европа, където той е 5,1%, се дължи на силен старт, но по-слабо търсене в края на това тримесечието спрямо миналата година, заради изместването на Великден в края на април. През 2018 г. големият християнски празник беше в началото на месеца и продажбите на бира за празника се реализираха в края на март. Карлсберг Груп отчита най-големия ръст на нетни приходи за първото тримесечие в Азия – 27,6%, което се дължи както на промени в курсовете на местните валути, така и на увеличението на мажоритарния дял на компанията в камбоджанската пивоварна Cambrew. Карлсберг Груп продължава да се развива и да показва, че е основен играч в пивоварния сектор в света. От началото на годината досега групата придоби миноритарен дял в китайската крафт пивоварна Jing-A Brewing Co и продаде пивоварната в Тронхайм, Норвегия, за 729 млн. норвежки крони (74.84 млн. евро). „Започваме годината добре с особено голям растеж в обем в Азия и продължаваме да бележим стабилен напредък при крафт и специалното пиво и безалкохолните бири. Запазваме очакванията си за печалба през цялата година“, каза Кийс Харт, Изпълнителен директор на Карлсберг Груп. При международните марки Тuborg отчита ръст от 7%, а Carlsberg – 2%. Силен растеж бележат обемите при крафт и специалното пиво като 1664 BLANC, Somersby и Brooklyn са съответно с увеличение от 30%, 17% и 16%. През 2019 г. усилията на компанията ще бъдат насочени към по-нататъшно увеличение на органичния ръст на приходите, като в същото време във фокуса остават ефективността, намаляването на разходите и финансовата дисциплина. Като регионален приоритет се посочва увеличението на нетните приходи и оперативната печалба в Западна Европа, по-високия растеж в Азия чрез премиум брандове и укрепване на пазарното лидерство в Източна Европа. В България през 2018 г. компанията отбеляза поредна успешна година, с ръстове на пазарния си дял – както в обем (+3,5% спрямо 2017 г.), така и в стойност (+3,8% спрямо 2017 г.) на фона на слабо стагниращ общ бирен пазар. Цялостните капиталови инвестиции на Карлсберг България за 2018 г. достигат близо 17 млн. лв. Сред местните марки на компанията е лидерът в бранша – Пиринско, както и един от двигателите на сегмента на националните брандове – Шуменско. За постиженията си през изминалите 12 месеца Карлсберг България бе обявена за „Компания на годината“ на Карлсберг Груп. „В България се гордеем с това признание, което е изключително ценно за нас, защото отдава заслуженото на нашите местни брандове. Шуменско и Пиринско са оценени сред най-добрите европейски пива в семейството на Карлсберг Груп – като експертиза в пивоварството, като качество, което предоставят на потребителите и като стойност, която придават в развитието на бирения пазар у нас“, сподели Денис Шерстенников, Управляващ Директор на Карлсберг България.", "date": "2019.05.09", "title": " Карлсберг с ръст на приходите и нетната печалба през първото тримесечие\t"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d1%81%d1%82%d0%b0%d0%b2%d0%b0-%d1%87%d0%b0%d1%81%d1%82-%d0%be%d1%82-%d0%bc%d0%b0%d1%80%d1%88%d1%80%d1%83%d1%82%d0%b0-%d0%bd%d0%b0-%d1%83%d0%bb%d1%82%d1%80%d0%b0/", "text": "Сливен става част от маршрута на ултрамаратонеца Красимир Георгиев по трасето на паневропейския коридор №8, който свързва България, Северна Македония и Албания. Инициативата на атлета се провежда под егидата на министър-председателите на трите държави. На 10 май вечерта Красимир Георгиев ще пристигне в Сливен, съобщиха от общината. Първият по рода си ултрамаратон обединява хиляди спортуващи и активни хора от трите страни под мотото „Свързаност“. Бягането на Красимир Георгиев стартира на 8 май от Варна, мина през Бургас, откъдето маратонецът ще се отправи към Сливен. На 10 май, когато градът ще чества 179 години от рождението на Хаджи Димитър, Георгиев ще тръгне сутринта от централния площад към следващата точка – Стара Загора. Стартът ще даде кметът Стефан Радев. Общината отправи покана към всички желаещи да се присъединят към Красимир и да се включат в бягането. В рамките на 15 дни той ще измине над 1 200 км от Черно до Адриатическо море, през 20 града в България, Северна Македония и Албания. Финалът е в Албания на 24 май. Зрителите ще могат да следят в реално време, както бягането му, така и случващото се в отделните градове по маршрута на маратона на www.wnesstv.com и www.corridor8.run. Идеята на Красимир Георгиев за това мащабно спортно събитие идва от желанието му да има повече реална, фактическа свързаност от инфраструктури, през икономики и дори на ниво общуване между хората в региона и по-точно между гражданите на България, Северна Македония и Албания, като същевременно се насърчава развитието на инфраструктурните връзки, спорта, туризма и бизнеса. Паневропейският коридор №8 е транспортен коридор, който свързва Адриатическо с Черно море, преминавайки през Тирана, Скопие и София. Завършеността на неговата железопътна и пътна инфраструктура ще подпомогне различни аспекти от икономическия, бизнес, туристически, спортен, социален и културен живот в региона на Югоизточна Европа. Градовете, през които ще премине Красимир Георгиев, ще бъдат включени в книга, която ще бъде връчена на представители на Европейската комисия с цел изграждането на Коридор №8.", "date": "2019.05.09", "title": " Сливен става част от маршрута на ултрамаратонеца Красимир Георгиев"}
{"url": "https://trud.bg/e%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0-%d0%bd%d0%b0-%d0%bc%d0%b3%d0%b5/", "text": "Евродепутатът Емил Радев и кандидат за член на ЕП от листата на ГЕРБ се включи в инициативата, с която Младежи ГЕРБ-Варна отбелязаха Деня на Европа. Младите хора провокираха минувачите в центъра на морската столица да запишат своите мечти и идеи за ЕС, като продължат изречението „Моята Европа е…”. Посланията бяха изписвани на специално подготвена за целта стена, където много граждани също споделиха вижданията си за бъдещето на ЕС – за силна, просперираща и обединена Европа. „Моята Европа е сигурна и без двойни стандарти”, написа лично Емил Радев, който през изминалия мандат поведе битка срещу двойните стандарти при храните и напитките, срещу неприемането на България в Шенген, срещу дискриминационния мониторингов механизъм за страната ни. „Моята Европа е Варна”, написа кметът на морската столица Иван Портних, който също се включи в инициативата на младежите. От МГЕРБ пожелаха успех на Емил Радев в предизборната кампания и изразиха подкрепата си за европейските перспективи, които гарантират на България, евродепутатите и правителството на ГЕРБ. По-рано днес Емил Радев присъства на тържествата, организирани от община Варна и Военноморските сили по повод 9 май – Ден на победата над хитлерофашизма и Ден на Европа. Венци и цветя бяха поднесени с военен ритуал на паметника на Осми Приморски полк, след което тръгна шествие до сградата на общината. Там по традиция бяха издигнати флаговете на България и на Европейския съюз по случай Деня на Европа. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Eмил Радев се включи в инициатива на МГЕРБ, посветена на Деня на Европа\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5%d1%80%d0%b1-%d0%bd%d0%b8%d0%ba-3/", "text": "Европа е в Стара Загора с редица проекти, които осигуряват финансиране за належащи въпроси, стоящи пред местната власт. Благодарение на солидарността на ЕС, общината подпомага всички културни институции, за да е Стара Загора жив културен център. Това каза днес кандидатът за евродепутат от листата на ГЕРБ Николай Диков. Той се срещна с работещите в Кукления театър, като бе придружаван от общински съветници. „Не е случайно, че в нашия град имаме Куклен театър на световно ниво. Това е доказано във времето с редица заслужени ИКАР-и и международни награди. Старозагорци се гордеем с него“, подчерта Диков. „Чрез проектите, които реализират кметът на града Живко Тодоров и екипът му през последните осем години, е видимо, че нашият град се променя, обновява. Културните ни средища имат подкрепа, когато се нуждаят. Пример мога да дам с Кукления театър, въпреки че е държавна собственост, но никой не се замисли и веднага бяха осигурени общински средства за спешния ремонт на покрива му преди няколко години“, припомни Николай Диков. Той спомена още, че тази година в своя нов дом ще се настани и Музей „Литературна Стара Загора“, който до преди обособяване на ново помещение се намираше в неугледен апартамент. „Роден съм и съм живял в миналото време. В онези времена, за които никой  не иска да си спомня. Днес по-младите не осъзнават, че само с една лична карта и една банкова могат да обикалят света“, каза Дарин Петков, директор на Държавен куклен театър. „Отварянето на Европа, общуването, което имаме, тези обмяна на опит и идеи – те са ценност, която трябва да пазим. Преди 10 години никой от нас, артистите, не можеше да си помисли да има представление тук и да отиде след 3 часа на друг спектакъл в София. Днес тази възможност е факт, защото имаме подходяща инфраструктура“, допълни директорът на театъра. По време на срещата Диков припомни, че още две от любимите места за старозагорци – Летният театър и Зоопаркът, предстои да бъдат обновени. „През есента очакваме да отвори врати и Центърът за даровити деца, в дарената от Мария Жекова сграда в центъра на града ни. Без европейска помощ, от общинския бюджет само – всички тези подобрения са немислими“, допълни той. Николай Диков бе категоричен, че важните теми за региона трябва да имат своя европейски глас, за да има полза за всички ни. Той подчерта важността от стабилност на енергийния комплекс „Марица изток“, както и в продължаване на инвестирането на свежи европейски пари в региона. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Кандидатът за евродепутат от ГЕРБ Николай Диков: Европа инвестира в културния живот на Стара Загора\t"}
{"url": "https://trud.bg/a%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b2-%d0%ba%d1%8e%d1%81%d1%82%d0%b5%d0%bd%d0%b4%d0%b8%d0%bb-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82/", "text": "Kандидатът за евродепутат от листата на ГЕРБ и СДС Андрей Новаков взе участие в среща-дискусия на тема: „Превозвачи и бюджет“, която се проведе в парк-хотел „Кюстендил“ в областния център. На дискусията присъстваха областният координатор на ГЕРБ – Кюстендил Виктор Янев и общинският председател на политическата сила Михаела Крумова. „Финансирането за трансграничните региони засяга конкретно Кюстендил. Поставихме си за цел пакет „Мобилност“ да не влиза в сила и се получи. Пакет „Мобилност“ не бе одобрен, преговори не започнаха, в момента българските превозвачи возят така, както са возели винаги. Целта е да продължим тази битка и в следващия мандат“, каза Андрей Новаков. По време на дискусията той посочи, че в доклада на Европейския парламент е заложено увеличаване на парите за трансграничните райони. „Не би било достатъчно само да увеличим средствата, а за мен е важно в трансграничните райони да може да се прокарват или да се разширяват гранични пунктове. Да може Европейският съюз да финансира реално свързаност, като се прокарват пътища на места, на които ги няма или там, където граничният пункт е с недостатъчен капацитет, той да бъде разширен“, каза Андрей Новаков. Той обясни, че в момента по трансгранични програми се финансират много важни проекти, свързани с опазване на околната среда, с повишаване на информираността, с насърчаване на туризма, с подкрепа към малкия и среден бизнес. „Така че, ако Кюстендил реши да разшири граничните си пунктове, дали към Сърбия, дали към Северна Македония, това да може да се случи. Изключително важно е това за тези региони. Само така ще може да преодолеем различията от двете страни на границата и мисля, че това ще бъде в полза за всички“, подчерта Андрей Новаков. По време на срещата-дискусия в Кюстендил евродепутатът постави акцент и върху програмата „Свързана Европа“, която финансира проекти за изграждане на трансевропейска мрежа. Тя е насочена към изграждането на магистрали, железопътни линии, мостове и друга инфраструктура на места, където е изключително важно да се завърши самата мрежа. „Такива средства ще има. Преборихме се и затова парите, заделени само за кохезионните държави, да не бъдат намалявани и по тази програма ще се финансира изграждането на магистрала от София до Калотина. Важно е, че тази програма ще продължи да работи и ще има финансиране по нея“, каза Андрей Новаков. Той коментира и предизборната кампания, в която основният опонент на ПП ГЕРБ намесва много вътрешнополитически теми. „Не бива да се подвеждаме по тона на нашите опоненти, защото по това, което чувам от тях – няма нищо градивно. Ние търсим доверието на хората, да отидем в Европейския парламент и да продължим всичко, което и до момента е правено за България“, каза Андрей Новаков.  „За първи път от 30 години насам хората, които се връщат в България, са повече от тези които я напускат. За първи път имаме такава положителна тенденция. Това е оценката на хората. Тя е важната за нас, а не тази на нашите политически опоненти“, каза Андрей Новаков. По думите поради тази причина е важно да се продължи, да се осигури достатъчно финансиране чак до 2027 година, за общини като Кюстендил, Бобов дол, Бобошево и те да могат да се възползват. „Ясно е, че на тези места трудно иначе ще може да наваксаме с изоставането, ако разчитаме само на собствените си сили или на местните приходи. Затова европейското финансиране е приоритет. Единствените сме, които знаем как да печелим доверието на Европейската комисия“, бе категоричен българският евродепутат. Избори 2019. Платено съдържание. Купуването и продаването на гласове е престъпление.", "date": "2019.05.09", "title": " Aндрей Новаков в Кюстендил: За първи път от 30 години насам хората, които се връщат в България, са повече от тези, които я напускат\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%be%d0%b1%d0%bd%d0%be%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b5%d1%82%d1%81%d0%ba%d0%b0-%d0%bf%d0%bb%d0%be%d1%89%d0%b0/", "text": "Започнаха строително-монтажните работи за обновяване на детска площадка край алеята за парк „Бачиново“, съобщиха от община Благоевград. Тя се намира в градинката между алеята и блокове 67 и 68 на ул. „Катина и Никола Хайдукови“. В момента на място се демонтират старите съоръжения, които ще бъдат заменени с нови, абсолютно отговарящи на стандартите за безопасност. Площадката е предназначена за деца от 0-3 г. и от 3-12 г. В Инвестиционната програма за 2019 г. са предвидени за изграждане 14 нови и детски площадки. Част от тях ще бъдат обособени в кварталите „Еленово“, „Бялата висота“, „Орлова чука“ „Грамада“, в селата Рилци, Дъбрава и др. Голяма част от тях са по предложения на жители, направени в рамките на инициативата „Ти предложи! Кмете, направи!“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.09", "title": " Започна обновяването на детска площадка край алеята за парк „Бачиново“ в Благоевград"}
