{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be%d1%82%d0%be-%d0%bd%d0%b0-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%b0%d1%82%d0%b0-%d1%80%d0%b5%d0%b9%d0%bd%d0%b4%d0%b6/", "text": "Тялото на 40-годишната военнослужеща Десислава Стоянова беше открито тази вечер в Сопот, информира  . Тя бе в неизвестност две седмици, а от сряда Военна полиция започна издирването й. В късния следобед в Мездра е задържан рейнджър от Сопот, с когото Стоянова се предполага, че имала интимни отношения. При обиск в една от пристройките към дома му, е открито тялото на жертвата. По-рано през деня жандармерия и криминална лаборатория бяха разположени пред дома на военнослужещата в Карлово. Разследващите направиха оглед пред жилищния блок на жената, а до един от автомобилите на паркинга бяха открити следи от кръв. Личният й автомобил беше открит в карловска автоморга. Причините за жестокото убийство се изясняват. Според близки и съседи на военната, жената е в неизвестност повече от 14 дни. Жандармерия и криминална лаборатория бяха разположени пред дома на 40-годишната военнослужеща. Разследващите направиха оглед, а до един от автомобилите на паркинга бяха открити следи от кръв. На 5 декември военно-окръжната прокуратура е образувала досъдебно производство срещу Стоянова за отклонение от военна служба. Оттогава тя е обявена и за издирване. Все още няма яснота, кога служителката на 61-а стрямска бригада е видяна за последно. Личният й автомобил е открит в карловска автоморга.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Откриха тялото на изчезналата рейнджърка в пристройка на къща в Сопот"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%bf%d1%80%d0%be%d0%ba%d0%b0%d1%80%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%be%d0%b2%d0%b8%d1%82/", "text": "„Токсично и вредно” – така евродепутатът от ГЕРБ/ЕНП Андрей Новаков определи пред   прокарването на новите разпоредби за транспортния бранш, станали известни като пакета „Макрон”. Текстът предвижда седмичната почивка на водачите да бъде извън шофьорската кабина. Те също така трябва да се връщат в страната, където са базирани фирмите им, най-малко веднъж на четири седмици, както и да правят и минимум пет дни пауза между две серии превози в друга страна. Превозвачите у нас предупредиха за риск от масови фалити. „Не мога да повярвам, че министрите на транспорта в началото на тази седмица са взели толкова лошо решение. Ние преди няколко седмици забранихме пластмасови вилици, лъжици и чинийки, клечки за уши, за да пазим природата. И една седмица по-късно съветът ни предлага да гласуваме разпоредба, която кара празен тир да изгори 5 тона нафта от единия край на Европа до другия, за да се прибере”, коментира Новаков. Той отбеляза, че до момента два пъти пакетът е бил внасян и после – отхвърлян. По думите му гласуването в комисия и в пленарна зала предстои, а 30% от населението в Европа е против този пакет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.07", "title": " Андрей Новаков: Прокарването на новите разпоредби за транспортния бранш от пакета „Макрон“ е токсично и вредно"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%bc%d0%b8%d0%ba%d1%80%d0%be%d0%b1%d1%83%d1%81-%d1%81-%d1%88%d0%b5%d1%81%d1%82-%d0%b4%d0%b5%d1%86%d0%b0/", "text": "Катастрофа между училищен автобус и лека кола край село Долно Камарци. Сигналът за пътния инцидент е подаден малко преди 18 часа. По първоначални данни микробус, превозващ шест деца, на възраст между  12 – 18 години бил ударен в гумата от лек автомобил, съобщават от вътрешното министерство. Към мястото веднага са изпратени екипи на полиция и бърза помощ. Няма сериозно пострадали при инцидента, едно дете е транспортирано в болница за рутинен преглед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Катастрофа между микробус с шест деца и лека кола край село Долно Камарци\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d1%8a%d0%b2%d0%b5%d0%b6%d0%b4%d0%b0-%d0%bd%d0%be%d0%b2%d0%b8-%d1%82%d0%b5%d1%80%d0%b0%d0%bf%d0%b8%d0%b8-%d1%81%d1%80%d0%b5%d0%b4%d0%bd%d0%be/", "text": "Около 10 000 нови пациенти се включват всяка година в клинични изпитвания на над 500 центъра в България. Заетите в сектора са 3000 души, а прекият финансов поток, генериран от клинични изпитвания у нас през 2017 г., е 178 млн. лв., от които 41 млн. лв. са плащания към бюджета – данъци, такси, осигуровки. Това обявиха от Българската асоциация по клинични проучвания (БАКП) на семинар „Значението на клиничните изпитвания за пациентите, медицинските специалисти и здравните власти“. С пазарен дял от 1.1% през 2017 г. страната ни се нарежда на 20-о място в света в индустрията на клиничните изпитвания, съобщи председателят на УС на БАКП д-р Иван Георгиев. Около 40% от знанията, нужни за одобрението на всяко ново лекарство, се генерират при клиничните изпитвания, посочи той. България въвежда новите терапии средно за 956 дни, като по този срок се нарежда на 18-о място в ЕС, цитира данни на Евростат изпълнителният директор на АРФАРМ Деян Денев. Той изтъкна, че разработването на ново лекарство струва на фармацевтичните компании между един и 4 милиарда долара и инвестициите в научно-изследователска дейност са по-големи от печалбите. В момента 14 терапии кандидатстват за реимбурсация, но те могат да бъдат одобрени евентуално чак след 2020 г., прогнозира Денев. На финален етап е разработването на електронен регистър на клиничните проучвания, съобщи изпълнителният директор на агенцията по лекарствата Богдан Кирилов.", "date": "2018.12.07", "title": " България въвежда нови терапии средно за 956 дни"}
{"url": "https://trud.bg/%d0%bc%d0%be%d0%bd-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d0%b8-%d0%b4%d0%b2%d0%b0-%d1%88%d0%ba%d0%be%d0%bb%d1%81%d0%ba%d0%b8-%d0%b0%d0%b2%d1%82%d0%be%d0%b1%d1%83%d1%81%d0%b0-%d0%b2/", "text": "По настояване на община Свищов, МОН осигури два нови училищни автобуса за средните училища „Николай Катранов“ и „Димитър Благоев“ в крайдунавския град. Морално остарелите и амортизирали налични возила в учебните заведения бяха причина общинската управа на Свищов да отправи искането си пред Министерство на образованието и науката за новите превозни средства. Безопасността и грижата за подрастващите е приоритет както на Общината, така и на държавата и това беше доказано отново. В навечерието на Коледа община Свищов получи желаните два автобуса, за което ръководството на Общината изказва лична благодарност към министъра на образованието и науката Красимир Вълчев и към народния представител Цветан Цветанов, за тяхната ангажираност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " МОН предостави два школски автобуса в Свищов"}
{"url": "https://trud.bg/%d0%bd%d0%be%d0%b2%d0%be-%d0%bc%d0%be%d0%b1%d0%b8%d0%bb%d0%bd%d0%be-%d0%bf%d1%80%d0%b8%d0%bb%d0%be%d0%b6%d0%b5%d0%bd%d0%b8%d0%b5-%d0%bf%d0%be%d0%b7%d0%b2%d0%be%d0%bb%d1%8f%d0%b2%d0%b0-%d0%bf%d0%be-2/", "text": "Чрез мобилното приложение INCOLAB гражданите ще могат да подават сигнали при нарушения в защитените зони за опазване на дивите птици на Остров Вардим и Рибарници в свищовското село Хаджи Димитрово. Информацията ще постъпва в РИОСВ – Велико Търново и след проверка, подателят ще получава отговор за констатациите и предприетите мерки. Приложението е достъпно чрез Google Play за всички притежатели на мобилни устройства (таблети, смартфони). То е структурирано в три различни секции: Начало, Инциденти и Видове, всяка от тях със специфична функционалност. Андроид приложението е безплатно. То е разработено по проект „Иновативно и съвместно управление на зони от Натура 2000 в трансграничния регион на река Дунав“ Project Code 15.2.1.052, е-МS code ROBG-10, финансиран по Програма ИНТЕРРЕГ V-A Румъния – България, в партньорство между РИОСВ – Велико Търново и Националната служба за екологична охрана на Румъния. То е част от създадената по проекта информационна система INCOLAB, която позволява структурираното управление на цялата информация за четирите защитени природни територии, включени в проекта – BG0002018 Остров Вардим, BG0002070 Рибарници Хаджи Димитрово, ROSPA0024 Устието на река Олт в река Дунав и ROSPA0102 Сухая. Споделената информацията ще позволи на Националната служба за екологична охрана на Румъния и на РИОСВ – Велико Търново, оптимизация на дейностите за изграждане на база данни с различни източници, записване на информация за инциденти в защитените територии. Постъпилата информация ще подпомага двете институции за вземане на решения и мерки в рамките на тяхната компетентност.", "date": "2018.12.07", "title": " Ново мобилно приложение позволява подаване на сигнали за нарушения в защитени зони"}
{"url": "https://trud.bg/%d0%be%d1%82%d0%ba%d1%83%d0%bf%d0%b8%d1%85%d0%b0-%d0%bd%d0%b0%d0%b4-60-%d0%bf%d1%80%d0%be%d0%b8%d0%b7%d0%b2%d0%b5%d0%b4%d0%b5%d0%bd%d0%b8%d1%8f-%d0%bd%d0%b0-%d0%b8%d0%b7%d0%ba%d1%83%d1%81%d1%82-2/", "text": "За десета поредна година се проведе благотворителната инициатива „Изкуството за деца в нужда“ на Фондация „Св. Св. Константин и Елена”. Бяха откупени над 60 произведения на изкуството от каталога на Фондацията, а събраните средства в полза на деца в неравностойно положение са над 36 хиляди лева. Даренията бяха набрани от целогодишната кампания през 2018 г. за продажба на картини, пластики и фотографии и от парични дарения. Добрата кауза е в подкрепа на децата, младежите и девойките от дом „Княгиня Надежда“, от Центъровете за настаняване от семеен тип „Другарче“ и „Изгрев“ и от Центъра за специална образователна подкрепа „Св. Св. Кирил и Методий“ в село Кривня. Подкрепят се и студенти-отличници от различни университети, които печелят стипендии от Фондацията. Броят на дарителите расте с всяка изминала година, а благородната кауза става все по-популярна. В нея участват не само художници и галерии, които даряват картини, но и институции и частни лица, които ги откупват в подкрепа на децата. На благотворителния  коктейл в хотел-галерия „Графит“ бяха отличени най-изявените партньори в благородната мисия на Фондация „Св. Св. Константин и Елена“ с годишните награди „Арт дарител 2018“. Тази специална вечер на добротата и милосърдието бе с участието на струнно трио „Магнифика“ и със специалната изява на Хилда Казасян, която подкрепи кампанията със своята музика.", "date": "2018.12.07", "title": " Откупиха над 60 произведения на изкуството за дарения на деца в нужда"}
{"url": "https://trud.bg/%d1%83%d0%b4%d1%8a%d0%bb%d0%b6%d0%b8%d1%85%d0%b0-%d0%ba%d0%be%d0%bd%d0%ba%d1%83%d1%80%d1%81%d0%b0-%d0%b7%d0%b0-%d0%be%d1%80%d0%b8%d0%b3%d0%b8%d0%bd%d0%b0%d0%bb%d0%bd%d0%b0-%d0%ba%d0%be%d0%bb%d0%b5/", "text": "Община Търговище удължи срока за включване в конкурса за най-оригинална външна коледна украса в категорията за жилищни сгради. Гражданите от всички населени места в общината могат да подават заявки до 16 декември, включително. Могат да участват както еднофамилни сгради, така и етажна собственост, които са избрали да сложат празнична украса на фасадите на жилищата или прилежащите пространства. За населените места срокът да заявят участие в надпреварата остава до 10 декември. Заявките на селата и кварталите трябва да бъдат подадени от кметовете или друг представител на съответното населено място в общинската администрация. Наградите в тази категория са 500 лв. за първо място, 200 лв. за второ и 100 лв. поощрителна награда. Премията трябва да се използва за обогатяване на украсата или за закупуване на парково и друго обзавеждане или оборудване, така че придобивката да се ползва от селото или квартала. При надпреварата за празнична украса на жилищните сгради се предвиждат предметни награди, а заявките се подават на електронната поща на общината, с координати на участниците. Комисия ще обходи населените места и адресите, за които има подадена заявка, и ще определи победителите. Призьорите ще бъдат обявени преди Коледа.", "date": "2018.12.07", "title": " Удължиха конкурса за оригинална коледна украса на жилищни сгради в Търговище"}
{"url": "https://trud.bg/%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d0%b5-%d0%b7%d0%b0-%d1%82%d1%83%d1%80%d0%b8%d0%b7%d1%8a%d0%bc-%d0%b0-%d0%bd%d0%b5-%d0%b7%d0%b0-%d0%b2%d0%be%d0%b9%d0%bd%d0%b0/", "text": "По времето на Кремиковци въздухът бе с цветовете на дъгата България не е получавала официално искане за разполагане на чужди кораби в черноморските ни териториални води. Това заяви премиерът Бойко Борисов в Народното събрание по повод на информация на CNN, че САЩ се подготвят да изпратят свои военни кораби в Черно море. Премиерът бе категоричен, че присъствието на чуждестранен флот ще доведе до ескалация на напрежението и България прави всичко възможно това да не се случи. “Винаги съм считал, че Черно море трябва да бъде място за туризъм, за газопроводи, фериботи”, отбеляза Борисов. И специално посочи, че на територията на Черно море най-добрите туристически курорти са в България и това пряко ще ни засегне. “Полагам всички усилия. Не искам публично да говоря какво съм сторил по темата с колегите в чужбина и в Украйна и т.н. Надявам се да се вложи здрав разум”, каза премиерът. “Иначе – много прекрасна територия за водене на военни действия. Тук сигурно е 1% от БВП на Европа, сиреч нищо като заплаха, и ако мислят, че ние не разгадаваме тези планове, грешат”, заяви още Борисов. По-рано в пленарна зала министър-председателят  , че ще поеме ангажимента да изпълни всички разписани мерки от времето на БСП за чистотата на въздуха, “колкото и да ни струва това”. В нарочна декларация социалистите обвиниха управлението на ГЕРБ за мръсния въздух в столицата през последната седмица. Но Борисов ги контрира: “По темата за декларацията. Помним 2008-2009 г., когато бях кмет. Над София се виеше от Кремиковци дим с всички цветове на дъгата. Ако тогава е мерен въздухът, не знам какъв е щял да бъде”.", "date": "2018.12.07", "title": " Премиерът Бойко Борисов в Народното събрание: Черно море е за туризъм, а не за война (ОБЗОР)\t\t\t"}
{"url": "https://trud.bg/%d1%81%d0%b8%d0%bd%d0%be%d0%bf%d1%82%d0%b8%d1%86%d0%b8%d1%82%d0%b5-%d1%81%d1%82%d0%b0%d0%b2%d0%b0%d1%82-%d0%b8%d0%bd%d0%be%d0%b2%d0%b0%d1%82%d0%be%d1%80%d0%b8/", "text": "Национална хидрометеорологична служба на България От 1 януари 2019 г. Националният институт по метеорология и хидрология (НИМХ) от основно звено при Българската академия на науките се преобразува в Национален институт по метеорология и хидрология като юридическо лице, чийто ръководител е разпоредител с бюджет по бюджета на Министерството на образованието и науката. Това става ясно от публикувания за обсъждане проект за правилник на НИМХ. Синоптиците отново ще са на трудови договори, а дейността им е регламентирана в проектодокумента “в областта на метеорологията, хидрологията и агрометеорологията, както и за научни изследвания, и за научно-приложна, иновативна и образователна дейност”. Текстът е подготвен от образователния министър Красимир Вълчев и в него специално се казва, че НИМХ ще бъде и националната хидрометеорологична служба на Република България.  ", "date": "2018.12.07", "title": " Синоптиците стават иноватори"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2/", "text": "„Ние, българските граждани сме собственици на два нови руски реактора, ние сме ги платили на 6.12.2016 г. на база решение на Арбитражен съд по дело, което България загуби“, заяви пред  министърът на енергетиката Теменужка Петкова относно проекта АЕЦ „Белене“. Българската държава ще участва в този проект, разбира се, след приключване на всички процедури и когато видим обвързващите оферти на инвеститорите, каза още Петкова. Министърът допълни, че анализите показват категорично, че след 2030 г. ще има необходимост от нови базови мощности, които не генерират емисии и не замърсяват въздуха, защото това са тенденциите. Нашите въглищни централи обаче остават основна базова мощност за българската енергетика, категорична е Петкова. На въпрос дали има опасност заради земетръсна зона на територията на централата, което е един от основните аргументи срещу проекта АЕЦ „Белене“, Петкова се аргументира с изводите от доклад на Международната атомна агенция (МАЕ) след направени стрес тестове и проучвания. „Проектът, както и оборудването, отговарят на най-високите изисквания на МАЕ, реакторите са определени от поколение 3+“, поясни министърът. Петкова обясни, че през 2007 г. срокът за нотификация като нов проект на АЕЦ „Белене“ е отнел времето от 23 февруари до 7 декември. Така че, има ясни срокове, които са определени в европейския регламент, допълни министърът. Криза с електроснабдяването няма. Има състояния, в които определени мощности излизат от системата и тогава се активира т.нар. студен резерв, обясни Петкова по повод активирането на мощностите на ТЕЦ Варна. Министърът коментира и притесненията на българския бизнес относно повишаването цената на тока на свободния енергиен пазар. „Имаме много добър диалог с българския бизнес. Направихме среща с участието на председателя на КЕВР, на БЕХ, на всички дружества от държавната енергетика, за да изясним генезиса на причината цената на електроенергия на свободния пазар да достигне тези нива. КЕВР прави проверка и се надяваме скоро да има яснота по отношение на цената“, каза Петкова. Петкова заяви още, че официално писмо от „Газпром“ за преминаването на „Южен поток“ през България няма, но има официално прессъобщение по темата. „Българското правителство е постъпило много далновидно в ситуацията с актуализацията на нашата енергийна стратегия. Сега ни предстои да си напишем домашното и тогава да реализираме целите си. Още малко търпение“, каза още Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.07", "title": " Министър Петкова: Българската държава ще участва в проекта АЕЦ „Белене“"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d0%ba%d1%8a%d0%bc-%d0%bf%d0%be%d0%bb/", "text": "Четирима бойци от националния отбор на Българската карате киокушин федерация стигнаха до полуфиналите на Световното първенство по бойното изкуство за младежи и девойки, което се провежда в Двореца на културата и спорта в морската столица Варна. В категория за 12 и 13-годишни Ивон Тенева и Теодора Попова надделяха над опонентките си и ще се състезават за световни шампионски титли утре, когато ще се проведат полуфиналите и финалите на първенството. От младежите към финалните битки продължават Миглен Димитров (14/15 години) и Васил Димитров (16/17 години). Паралелно с полуфиналите и финалите на Световното първенство за младежи и девойки утре започват и състезанията на мъже, жени и ветераните от Европейското първенство. Битките на 8 декември ще започнат 9 часа, а в 17 часа се очаква да се проведе и церемонията по награждаването на новите световни шампиони по карате киокушин. Шестото открито световно първенство за младежи и девойки и Второто Европейско за мъже, жени и ветерани се организираот Световния киокушин съюз (KWU), а домакин е Българската карате киокушин федерация (БККФ). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Четирима българи продължават към полуфиналите на Световното първенство по карате киокушин"}
{"url": "https://trud.bg/%d0%bb%d0%b5%d0%ba%d0%b0%d1%80-%d0%b5-%d0%bd%d0%b0%d0%b9-%d1%85%d0%b0%d1%80%d0%b5%d1%81%d0%b2%d0%b0%d0%bd%d0%b0%d1%82%d0%b0-%d0%bf%d1%80%d0%be%d1%84%d0%b5%d1%81%d0%b8%d1%8f-%d1%83/", "text": "Дават данните на социалното министерство  Най-харесваната професия у нас е “Лекар”. Тя е на първо място с рейтинг 55,46 от общо 100 точки сред шестнадесет професии от секторите “Машиностроене и металообработване”, “Електротехника и електроника”, “Транспорт и спедиция” и “Медицина и услуги за красота и здраве”. На дъното на класацията или най-непривлекателната е “Локомотивен машинист”, с 22,02 рейтинг. Въпреки че професията “Лекар” води, това не решава проблемът с дефицита на лекари, поради нарастващото изтичане на кадри извън страната, коментира председателят на Асоциация на индустриалния капитал Васил Велев. Професията е привлекателна заради перспективата, социалните придобивки и работната среда, а не заради доходите, коментира проф. д-р Стефан Петранов. Критериите, по които са оценявани професиите, са работна среда, доходи, стрес, престиж, перспективи, непарични стимули и вложени време и средства за овладяване и поддържане на уменията. По браншове обаче медицината е с по-нисък рейтинг от транспорта, заради популярността на пилотите и тираджиите, които имат рейтинг съответно 54,64 и 46,54. В машиностроенето най-привлекателна се оказва професията “Машинен инженер” с 54,64 рейтинг, а на опашката е “Стругар” с – 35,44.  При сектор “Електроника и електротехника” с най-висока оценка от 47,80 е професия “Електроинженер”. Данните от проучването ще бъдат изпратени на социалното министерство, за да се търсят начини и инструменти за повишаване на привлекателността на някои професии.", "date": "2018.12.07", "title": " „Лекар“ е най-харесваната професия  у нас\t\t\t"}
{"url": "https://trud.bg/%d0%bc%d0%b5%d0%b9%d1%83%d0%b5%d0%b4%d1%8a%d1%80-%d0%b8%d0%b7%d0%bb%d0%b8%d0%b7%d0%b0-%d0%b2-%d0%b1%d0%be%d0%ba%d1%81%d0%be%d0%b2-%d0%bc%d0%b0%d1%87-%d1%81%d1%80%d0%b5%d1%89%d1%83-%d0%ba%d0%b8%d0%ba/", "text": "Боят между американския профибоксьор Флойд Мейуедър и 20-годишния японски кикбоксьор Тенсин Насукава ще бъде по правилата на бокса. Срещата ще бъде на връх Нова година в Страната на Изгряващото слънце. Мачът ще е от 3 рунда по 3 минути в категория до 67,7 кг, няма да има съдии, а бойците ще използват ръкавици от 8 унция.  Резултатът от двубоя обаче няма да бъде фиксиран в статистиките и на двата спорта.  По-рано бе съобщено, че боят ще бъде по правилата на ММА, но Мейуедър обяви, че не е давал съгласие за подобно нещо.", "date": "2018.12.07", "title": " Мейуедър излиза в боксов мач срещу кикбоксьор"}
{"url": "https://trud.bg/%d0%b1%d0%b5%d0%b7-%d0%ba%d0%be%d0%bd%d1%84%d0%b8%d1%81%d0%ba%d0%b0%d1%86%d0%b8%d1%8f-%d0%bd%d0%b0-%d0%b8%d0%bc%d0%be%d1%82%d0%b8-%d0%bf%d1%80%d0%b8-%d0%bf%d1%80%d0%b5%d0%ba%d1%80%d0%b0%d1%82%d0%b5/", "text": "Тепърва от комисия „Антикорупция” изчисляват за колко казуса се отнася решението Прекратяването на наказателното производство е абсолютна пречка да се води дело за отнемане на незаконно придобито имущество. Това заяви вчера в тълкувателно решение Гражданската колегия на Върховния касационен съд (ВКС). То е подписано с особено мнение от 11 върховни съдии, които смятат, че т.нар. гражданска конфискация на имущества не е обвързана с наказателния процес. Тълкувателното дело е образувано през 2016 г. по и се отнася само до дела, водени по Закона за отнемане в полза на държавата на незаконно придобито имущество от 2012 г., който бе отменен в началото на тази година с новия антикорупционен закон, в който е фигурира и гражданската конфискация. Тепърва от Комисията за противодействие на корупцията и отнемане на незаконно придобито имущество ще изчисляват колко случая ще бъдат прекратени. Решението на ВКС не се отнася до изрично записаните в закона изключения, че проверката на имуществото продължава и след като наказателното производство е прекратено поради амнистия, изтекла давност, невменяемост, смърт на дееца и др. Съдиите обаче не сочат какво става с процесите за имущества на хора, които са били окончателно оправдани по водени срещу тях наказателни дела.", "date": "2018.12.07", "title": " Без конфискация на имоти при прекратено наказателно дело"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b8-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%b1%d0%b0/", "text": "Кога най-после държавата ще въведе строг, дори брутален контрол над дървената мафия Извън всякакво съмнение е, че въпросът за чистотата на въздуха и осигуряването на здравословни условия за живот на българските граждани става все по-актуален. Особено след като през април миналата година, поради неспазване на нормите за качество на въздуха, правителството на България е обект на процедура по нарушение пред Съда на ЕС. По-специално това се отнася за двадесет и пет общини, в които се наблюдава неспазване на изискванията на Директивата за по-чист въздух на Европа по отношение на фините прахови частици (ФПЧ). Най-същественият аспект на неспазване на нормите е, че максимално допустимият брой на превишения на средноденонощната норма на ФПЧ от 50 микрограма/куб.м е надхвърлена в значителна степен. В непрестижната класация лидер е община Видин със 130 микрограма/куб.м, следвана от община Монтана и Перник съответно със 120 и 100 единици. Както се вижда, проблемът е повече от сериозен и отговорни за това са преди всичко държавните органи. Да, темата е подходяща за политически спекулации и внушения от всякакъв характер, но след като си припомним, че ежедневно в Европа от мръсен въздух умират средно 1000 души, би трябвало да си дадем сметка, че във всякаква дискусия на тази тема трябва да надделява гласът на експертността и държавническата отговорност, а не оправдателните словоблудства и прехвърляне на отговорността изцяло върху органите на местно самоуправление. В тази връзка с изключителен интерес се очакваше общественото обсъждане на проекта на Национална програма за подобряване на атмосферния въздух (2018-2024). Програма, разработена в изпълнение на споразумение за предоставяне на консултантски услуги между Световната банка и Министерството на околната среда и водите в подкрепа на управлението на качеството на въздуха. За съжаление представителят на Световната банка представи пред участниците в обсъждането изключително технократски доклад. В него се предлагат мерки, които са поредният експеримент на Европейската комисия и Световната банка, без да се съобразяват със социално-икономическата обстановка в страната. Жалко е това отношение към нас като народ и държава, защото и ние сме наясно, че основните източници на емисиите от ФПЧ са битовото отопление през зимните месеци, както и транспортът. Ясно е, че трябва да ограничим преди всичко използването на лошокачествен дървен материал и въглища. И веднага възниква въпросът – кога най-после държавата ще въведе строг, дори брутален контрол над дървената мафия, която ежедневно обезкостява горския ни фонд. В случай, че все още се намират съвестни лесничеи, същата тази мафия и тумбите цигани им чупят краката. До кога? Кога най-после ще се въведе и строг контрол за качеството на дървата за огрев, калоричността на въглищата, както и пелетите, които у нас като цяло се произвеждат от некачествена и мокра дървесина ? Да, лесно е да се каже, че примерно в община като Видин през отоплителния сезон трябва да се ограничи използването на дърва и въглища. Но бюрократите от ЕК и Световната банка би трябвало да знаят, че населението в този край е най-бедното в Европа и живее на магия. Същите тези бюрократи въобще не се впечатляват, че противно на всякаква логика нивото на ФПЧ извън отоплителния сезон в този най-беден район достига до 170 микрограма/куб.м. Няма как да не е така, след като там десетки цехове изгарят негодните за употреба гуми от ЕС. От Световната банка ни съветват да не допускаме стари моторни превозни средства в райони с ниски емисии на ФПЧ. И как ще стане това – като въвеждаме военно положение? Нима тези бюрократи продължават да ни смятат за аборигените на ЕС, нямащи желание да се возят в нови леки коли? И ако наистина са загрижени за чистотата на въздуха, защо не се отпуснат средства и за закупуване на катализатори, а защо не и нови коли с безлихвени кредити за няколко години. С други думи намаляването на емисиите от ФПЧ, свързани в голяма степен с отоплението, ще бъде изключително труден и продължителен процес, изискващ много усилия, финансов ресурс и комплексни действия. Трябва да сме наясно, че няма да са необходими само административни мерки чрез ограничаване, забрани и тежки икономически санкции на кметове, които на този етап нямат механизми за намаляване емисиите от ФПЧ. Кметове, които са напълно изолирани, но ще търпят тежки финансови санкции, ако въздухът в техните общини на отговаря на нормативните изисквания. В тази връзка защо Световната банка не препоръчва на правителството да даде по-големи пълномощия на представителите на органите на местно самоуправление и те да решават дали да използват ефективни и бързи мерки за пречистване на въздуха. Примерно електростатични филтри, защото няма как бедните хора да използват пелети, които са поне два пъти по-скъпи от дървения материал и въглищата. Няма как те да се отопляват и със скъпата ел. енергия или чрез природен газ или парно поради липса на такива мрежи. Не е ли време МОСВ да вземе решение комплексните разрешителни за предприятия, действащи на територията на една или друга община не само да се издава от това министерство, но и да се утвърждава в общинските съвети. След което санкциите за екологични нарушения да се налагат и от кметовете, а средствата да постъпват в общинските бюджети и да се разходват само и единствено за иновации в областта на опазване на околната среда, в това число оформяне на реални зони с ниски емисии на ФПЧ. Не на последно място – докога правителството и чиновниците от държавните институции ще се съобразяват с препоръките на треторазрядни брюкселски бюрократи, които с последното си лицемерно решение за промяна на правилата за международен товарен превоз, с което поставиха началото на фалита на над 12 хиляди български транспортни фирми с над 150 хил. шофьори, на практика показаха, че въобще не се вълнуват от съдбата на българските граждани. Крайно е време да се удари по масата, в противен случай няма да е далеч времето, когато в Европа и света наистина ще се говори за България след българите. * Инж. Емил Георгиев е председател на Политически клуб „Екогласност”.                        ", "date": "2018.12.07", "title": " Европейската комисия и Световната банка да разберат, че не сме аборигени\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%be%d0%bb%d0%be%d0%b3%d1%8a%d1%82-%d0%bf%d1%80%d0%be%d1%84-%d0%b4%d0%bf%d0%bd-%d0%b3%d0%b5%d0%be%d1%80%d0%b3%d0%b8-%d0%bc%d0%b0%d0%bd%d0%be%d0%bb%d0%be%d0%b2-%d1%80/", "text": "Студентският празник освен повод за купон, е и възможност да се говори откровено за проблемите на младите и на българското висше образование. Какво е то, достатъчно качествено ли е и защо много от завършващите предпочитат да заминат и да учат висше на Запад. Защо нито едни управляващи досега не успяват да върнат младите българи обратно – по тези въпроси разговаряме с ректора на ВУСИ проф. Георги Манолов. – Макар 8 декември да е празничен за българските студенти, това не пречи да говорим за проблемите в българското висше образование, нали проф. Манолов? Защо то загуби голяма част от своето качество и възможности в последните години? – Причините за това са много и от най-различно естество, защото няма как да запазите нещо, което е стойностно, като същевременно го разрушавате. Или пък да говорим за нови европейски стандарти във висшето образовани, а да си карате по старому: с пожълтелите страници на учебните пособия, с отречени от историческото време научни категории, с амортизираната до неузнаваемост материална база, с безнадеждно остарели правни регламенти и т. н. Но това е обективен процес, еманация на т. нар. „посттоталитарен преход“, който като смерч помете всичко старо, без да има на хоризонта нещо ново. – И сега отново и отново говорим за смяна на системата. – Да, говорим, но коя, каква, кога, как, по какъв начин – „днес никой не знай, никой не знай“. Въпреки всичко, не бих приел крайни тези за некачествено висше образование у нас: нека бъдем реалисти като подчертаем, че в България се подготвят много качествени специалисти във водещи университетски центрове в страната (София, Пловдив, Варна, Бургас и др.), макар че най-добрите от тях в повечето случаи директно заминават за чужбина. И мога да ви уверя, че изоставането от европейската конкуренция (и университети) не е чак толкова голямо и патологично, тъй като потенциалът на нашите преподаватели в интелектуално, научно и професионално отношение никак не е малък. Друг е въпросът, че има тотален недоимък на финансови средства за образование, за изграждане на модерни бази, за по-високи заплати и т. н. – Мнозина от днешните млади хора предпочитат да учат в чужбина, на Запад, но не и тук – това не е ли доказателство за качеството на висшето ни образование? – В днешният съвременен свят това е един напълно нормален и естествен процес. Не бих казал обаче, че те са твърде много, защото става дума за около няколко хиляди души годишно, които са „примамени“ от високия стандарт в западните страни, от по-добрите социални условия за студентите (ниски такси, прилични стипендии, модерни кампуси и др.), както и от бъдещата качествена реализация по специалността. При нас тези условия почти липсват, което изобщо не означава, че даваме нискокачествена подготовка на студентите. Проблемът очевидно произтича от отсъствието на държавна грижа за решаване на тези дилеми (като създаване на добри условия) през всички десетилетия на прехода. – Вие сте казвали, че в сектора трябва единен и цялостен нов Закон за висшето образование, академичния състав и науката. Още ли мислите така и защо? – Разбира се. Защото това е начинът най-напред да се отделят фундаменталните проблеми, след това да се анализират задълбочено чрез публични обществени дискусии и най-накрая всички рационални предложения, идеи и тези да легнат в основата на един такъв интегрален законопроект (с приемането му в парламента). Сегашният закон за висшето образование е приет през 1995 г., коригиран е десетки пъти и всяко негово „ново преправяне“, допълнително ще забави модернизационните процеси в нашата сфера. И още, образованието и науката са част от едно единно цяло и тяхното парцелиране в отделни закони, както е сега, по-скоро пречи, отколкото помага за развитието на висшето образование. – Нашите управляващи винаги са обичали да казват, че ще върнат младите хора в България. Не е ли по-добре да кажат първо как ще ги задържат тук? – Свидетели сме, че досега всички управленски опити за връщане на младите българи в държавата претърпяха пълно фиаско и провал. То не бяха срещи- разговори, обещания, юпита, чудесии, и накрая – нищо. Защото започваме винаги отзад-напред, казвайки, че първо трябва да се изучат, а после да се върнат обратно. За да стане това обаче е необходимо нещо много просто – приличен жизнен стандарт, уважение към младите специалисти и добри условия за живот. Тази елементарна истина не е разбрана от мнозина български политици, които продължават да се чудят и маят защо наши възпитаници на Кембридж и Сорбоната се скитат като клошари между министерствата, с надежда да намерят някаква работа. Ще кажа и още нещо: в България „сивото вещество“ почти никога не е било на почит от властта, което допълнително усложнява положението на кадърните висшисти, когато си търсят работа. – Вие сте ректор, преподавате – какви са младите хора днес? Вярно е, че времето сега е друго, но не може да не прави впечатление, че студентите може би имат знания, но няма как и къде да ги приложат? – Студентите в България действително получават добри знания, тъй като всички учебни планове и програми са адаптирани към европейските изисквания. В случая проблемът не опира до личностната реализация на младите хора с висше образование, а до това, че системата на трудовата заетост у нас никак не е ефективна. Десетки са примерите, в които младежи, завършили престижни наши университети, получават предложения за работа от Бюрото по труда за стругари, мазачи, огняри, кранисти, багеристи, сервитьори, бармани, шофьори и т. н. Това е някакъв абсурд, доколкото е сложен знак за равенство между нискоквалифицирания и висококвалифицирания труд. Чудно ли е тогава, че Терминал-2 на летище „София“ е най-доброто и търсено „Бюро по труда“ в страната… – Качеството в обучението не се ли принизява сега само до степен на получаване на дипломи, а съдържателните знания, като че ли са на заден план? – Вероятно съществуват такива хора, за които издаването на дипломите е номер едно, за сметка на получаването на качествени знания. Иначе и не би могло да бъде, доколкото една част от младите хора са демотивирани да учат, поради отчайващите социални перспективи за бъдещето. Тази демотивация граничи с убийствената социална апатия и обезличената ценностна система, която буквално „изсушава“ мечтите на младия човек за нормален и почтен живот. Причините за това са преди всичко социални и политически. – Ако съм прекалено черногледа, простете, но правят ли се въобще някакви структурни реформи в тази образователна сфера? – Не, поне засега не се предвиждат. Но ръководството на Министерството на образованието и науката работи упорито по новата нормативна база на висшето образование, поради което навярно и това ще стане. – Политико-икономическия апокалипсис в годините на този прословут преход сигурно е изпил силите на хората. Но родителите вече не използват оня прословут лаф „учи мама, за не работиш“, сега приоритетите станаха други, какви са те? – Трудно може да се отговори с категоричност на този въпрос, понеже става дума за съвършено различни епохи – социализма и капитализма. Преди време ценностите, критериите, нагласите бяха едни, живееше се в коловозите на бъдещото щастие, чакахме лелеяния комунизъм, като едни „първи стигнаха до него, защото не ходеха пеш „. Докато днес е много по-различно, времената са несигурни, хората се страхуват за бъдещето си, липсват очертани хоризонти на перспективата и пр. В този смисъл висшето образование вече не е само лукс, необходимост и шанс за кариерно развитие във високотехнологичната епоха. В известна степен то е същинско разочарование, тъй като може да си останеш цял живот магазинер с висша квалификация! – Защо знаещите и можещите са извън политиката, защо предпочитат да се спотайват някъде или да постнат нещо в социалните мрежи, вместо да заявят присъствието си и идеите си на големи форуми, където могат да бъдат чути? – Ще отговоря с една мисъл на големия немски социолог и политолог Макс Вебер, който различава два вида политици: такива, които живеят за политиката и такива, които живеят от политиката. У нас отдавна е на „почит“ политикът, който тотално се „храни“ от политиката: политикът-простак, политикът-нагаждач, политикът-мерзавец, политикът- изнудвач, политикът-лицемер. Тоест, политикът-хамелеон, който пред никого и пред нищо не се спира, за да постигне своите користни цели – лично, партийно и държавно себеустройване. Така, постепенно се роди нов тип политик, или политикът хиена, за когото алчността, арогантността и бързият просперитет са абсолютно всичко, докато отстояването на всеобщите национални интереси – абсолютно нищо. По този начин властта не само се използваше за лични цели (и амбиции), но и попада в политическа върхушка, която дружно грабеше държавата (т.е. „разграждаше системата“), тотално обезличавайки ролята и мястото на държавните институции в демократичното общество. – И в този трагичен пейзаж как се вписва знаещият и можещият човек? – Мисля, че е повече от ясно – абсолютно никак. Затова и социалните мрежи са оня индивидуален отдушник, в който хиляди способни хора споделят онова, което мислят, без да желаят да участват във всякакви политически прояви. Или, както вероятно би възкликнал великият щастливец Алеко Константинов „Нужна ни е капчица морал и професионализъм. Всуе.“ – Висшето училище по сигурност и икономика, на което сте ректор, чества 15 годишнината си. Кога ви беше най-трудно през годините и какво отне най-много от енергията ви? – Пътят през тези 15 години беше „страшен, но славен“, и същевременно много трънлив, защото се наложи да правим „капитализъм във висшето образование“, т. е. да градим частно висше училище, започвайки от нулата. Сега от пиедестала на юбилея можем с гордост да кажем, че оцеляхме в коридата на „българските преходни нрави“ и стабилно стоим в челните класации според оценките на НАОА. А що се отнася до трудностите, те бяха от най-различно естество, но ако трябва да откроя една от тях, то това е съществуващата нелоялна конкуренция от създаването на висшето училище. – Какво имате предвид? – Още от самото начало по нас се „изсипа“ жесток и продължителен канонаден огън, който преследваше една цел – „задушаване на бебето“ в неговите пелени. С други думи, недопускане на новото висше училище на образователния пазар чрез „елегантното“ му отстрелване в небитието. При това без подбиране на каквито и да е средства, включително и с участието на отделни държавни служители, които по време на своите мандати бяха „приватизирали“ съответните държавни служби. И въпреки това, успяхме да се справим, макар че не беше никак лесно, тъй като се наложи да организираме „кръгова отбрана“ и, благодарение на нея, оцеляхме. Иначе казано, през всички тези години нашият отговор беше само един: „колкото повече ни ругаеха, толкова повече работихме“. – Има ли днес млади хора – бунтари, които да раздвижат застоялата система и да обърнат нещата в посока, в която могат да карат локомотива? – Бунтари сред младите хора винаги е имало и пак ще има. Така е, защото бунтарството е в природата на тази възраст, защото младия човек продължава да изучава и усвоява света, сблъсквайки се с какви ли не несправедливости в живота. Неприятното обаче е тогава, когато локомотивът вече е подкаран без да се знае откъде е дошъл машиниста и в кой коловоз ще насочи влака. Оттук идват и големите проблеми, особено когато влакът е „потънал“ в девета глуха, а пък машинистът продължава да твърди, че посоката е правилна. Затова много трябва да се внимава, когато сменяме системата, за да не говорим и след още 30 години, че пак сме объркали коловоза. – Младите сега са много сензитивни, те усещат веднага неправдата и липсата на справедливост. Това ли ги прави толкова индиферентни? – Да, привидно те изглеждат и индиферентни, но са изключително чувствителни към неправдата и несправедливостта. Такива са навсякъде младите хора по света и, както е известно, те строят барикадите, те правят демонстрациите, те участват в бунтовете, те понякога дават и живота си за по-справедливо битие. Голямото изкуство тук обаче е как да се овладее тази огромна градивна енергия и как да се използва тя за разумни социални цели и намерения. – Нацията ни се топи, но бъдещето е на младите. В техните ръце е всичко в тази държава. Ако ви поискат съвет как да променят нещата, вие какво бихте им казали – днес преди празника им? – Не обичам да давам съвети на младите хора и досега не съм го правил. Те са достатъчно интелигентни, за да могат сами да решават собствените си проблеми, тъй като живеят в демократична държава. Затова само ще им напомня никога да не отстъпват от своите идеали, ако искат да се радват на нормална и просперираща държава. Дерзайте! Честит празник! Нашият гост  Проф. дпн Георги Манолов (1958 г.) е президент и ректор на Висшето училище по сигурност и икономика (ВУСИ) – Пловдив, и един от неговите основатели. Чете лекции по политология, политически маркетинг, избори и избирателни системи и др. Щатен преподавател е в УНСС. Главен редактор е на сп. “Политика и сигурност”. Шеф на Програмния съвет на Института за социалнополитически изследвания “Макс Вебер” – Пловдив. Автор на учебници, монографии, студии и стотици научни публикации у нас и в чужбина.        ", "date": "2018.12.07", "title": " Политологът проф. дпн Георги Манолов, ректор на ВУСИ-Пловдив, пред „Труд”: Терминал-2 на летище “София” е най-търсеното “Бюро по труда”\t\t\t"}
{"url": "https://trud.bg/%d0%b2%d0%be%d0%b4%d0%b0%d1%82%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d0%be%d1%82-1-%d1%8f%d0%bd%d1%83%d0%b0%d1%80%d0%b8/", "text": "Нови цени на водата ще има от 1 януари в редица градове в страната. Това показва доклад на Комисията за енергийно и водно регулиране (КЕВР), който ще бъде подложен за обществено обсъждане. В София кубикът поскъпва с близо 20 стотинки, като цената става 2,585 лв. за куб. м от 2,354 лв. за кубик досега с ДДС. В Бургас цената вече гони 3 лева при 2,729 лв. с ДДС досега. За Варна регулаторът предвижда кубикът да стане 3,097 лева при – 2,974 лева досега. По-малко ще е повишението на ВиК услугата в Пловдив, където потребителите се предлага да плащат по 2,216 лева за кубик, при досегашни 2,20 лв. за кубик. Увеличение ще има и в Монтана и Враца. Там обаче новата цена надхвърля социално поносимата, уточняват от КЕВР. Затова в двата града се предвижда тя да стигне до прага, който съответно е 2,967 лв. за куб. в Монтана и 3,171 лв. за кубик във Враца. Определянето на цените от 1 януари 2019 г. е заложено в бизнес плановете на ВиК дружествата, уточниха от КЕВР за “Труд”. Освен тях при определяне на новите цени  регулаторът взима под внимание процента на инфлацията за годината, както и коефициента на изпълнение на предвидените за периода разходи. Именно заради неизпълнени разходи ВиК Кърджали ще бъде санкционирано и там цената на водата ще бъде намалена, посочиха от КЕВР.  ", "date": "2018.12.07", "title": " Водата поскъпва от 1 януари"}
{"url": "https://trud.bg/%d1%81%d0%b2-%d1%84%d0%b8%d0%bb%d0%be%d1%82%d0%b5%d1%8f-%d0%b5%d0%b4%d0%bd%d0%b0-%d0%b7%d0%b0%d0%b1%d1%80%d0%b0%d0%b2%d0%b5%d0%bd%d0%b0-%d1%81%d0%b2%d0%b5%d1%82%d0%b8%d1%86%d0%b0/", "text": "Сега св. Филотея е по-известна в Румъния, а мощите й се намират в старата влашка столица Куртя де Арджеш На 7 декември православните църкви на България и Румъния отбелязват паметта на св. Филотея Търновска, наричана още Темнишка, а защо не и Българска… Така се стекли обстоятелствата, че днес светицата е много по-известна в нашата северна съседка, въпреки че култът към нея е създаден в България. Една от причините е, че нейните мощи от векове се пазят в манастира на eпископията в старата влашка столица Куртя де Арджеш. През есента на 2003 г. с режисьора Константин Чакъров за осем дни пропътувахме точно 3924 км в Румъния. В резултат от тази особена „експедиция“ направихме два документални филма за БНТ, вторият от които беше посветен на култовете към св. Петка Търновска, св. Димитър Басарбовски и св. Филотея. След завладяването на старата столица Търново мощите на св. Параскева/Петка Търновска последователно пребивават във Видин и Цариград, а от 1641 г. до днес – в Яш, престолният град на средновековна Молдова. Димитър Нови, отшелникът от Басарбово, Русенско, е тачен като покровител на Букурещ. Неговите мощи се озовават там след руско-турската война от 1774 г. И така, пазителки на средновековните столици на Влашко и Молдова са две български светици, а небесен застъпник на Букурещ е отново български светец! Доколкото за св. Петка Търновска и св. Димитър Басарбовски все пак се знае повече, нека насочим вниманието си към позабравената днес св. Филотея. Макар и немного, паметниците, посветени на тази светица, разкриват интересни страници от нашето средновековно минало, както и силата на българското духовно влияние в земите на север от Дунав. Св. Филотея е живяла през ІХ-Х в. в градчето Поливот в Одринска Тракия. Като дете на „патриция“ Йоан и съпругата му Ирина, получава добро образование. На четиринадесетгодишна възраст е омъжена, но скоро остава вдовица. Приемайки монашеството, Филотея живее в скромна килия на остров в близкото езеро. Заради способностите є на лечителка и дарбата є да утешава нещастните, при нея идват хора от близо и далеч. След нейната смърт мощите є са пазени в църквата „Света Богородица“ в родния є град. Култът остава локален, поради което почти няма отражение в религиозния живот на Византия. Две столетия по-късно, както разказва патриарх Евтимий, „Българското царство стана много крепко и силно, и всичките околни области обхващаше и покоряваше. Тогава в България управляваше царския скиптър добре и даже великолепно благочестивият и славен цар Калоян. Като виждаше гръцкото царство съвсем изнемогнало, той се нахвърли срещу него мъжествено, и много градове и села плени и разори. И като събра всичко хубаво, пренесе го в своя славен град Търново – целият народ с целия му добитък пресели в своята държава. Като вършеше всичко това, чу и чудесата на преподобната Филотея и много се разпали сърцето му… След като завоюва целия оня край и го подчини на своята власт, дойде и там, дето лежеше честното тяло на преподобната, изпълни се с неизказана радост…“ Българския цар решава да пренесе мощите на светицата в Царевград Търнов. Неговите боляри възкликват: „Царю, прави скоро, каквото си намислил … и голяма полза ще принесеш на нашите души, но и на нашата страна, и нашият град ще получи голяма помощ!“ За средновековния човек сакралните реликви в един град са не по-малко важни от крепостните му стени. Затова през 1195 г. цар Асен пренася в Търново мощите на св. Иван Рилски, а Иван Асен II – онези на св. Петка. Сакралния пантеон на града обаче е обогатен най-вече от цар Калоян, който пренася мощите на св. Михаил Воин от Потука, св. Иларион Мъгленски, св. Гаврил Лесновски, св. Йоан Поливотски, св. Филотея… Според византийския историк Георги Акрополит след края на т. нар. българо-гръцки съюз против Латинската империя през 1205-1206 г. Калоян депортира „ромейско“ население от Източна Тракия, а преселниците дори създават свои селища по брега на Дунав. Религиозната процесия с мощите на Филотея се превръща в демонстрация на могъществото на българската държава: „Царят заповяда тялото на преподобната да бъде пренесено в славния град Търново с много почести и благоговение. За тая цел бяха отредени 300 избрани войници с началник някой си Теодор, човек благоговеен и честен, благочестив и верен като никой друг, храбър на война и красив на ръст…“ Оказва се, че боляринът Теодор страда от катаракта (“перде“) на лявото око. „Много средства пръсна по лекари и много грижи имаше – разказва Евтимий, обаче никаква полза… След като получи от царя нареждане и събра всичкото си войнство заедно, веднага се отправи към мощите на светата с усърдие, с все душа ги целуна, проля много сълзи от очите си и просеше да получи милост за повреденото си око. И като се разпали от гореща вяра, взе лявата ръка на светата и я положи на окото си. И о чудо, внезапно въпросното перде на окото му изчезна и той с чисти очи ясно гледаше сияйната слънчева светлина… Това чудо се разчу навсякъде и всички славеха Бога и преподобната Филотея…“ Мощите на св. Филотея са положени в църквата „Успение на св. Богородица“, разположена близо до прочутата „Св. Четиридесет мъченици“. През XIX век църквата търпи редица преустройства, но е напълно разрушена при голямото земетресение през 1913 г. След края на Първата световна война е изградена отново, за жалост в стил, различен от типичния за Средновековието. През XIV век Богородичният храм е бил част от девически манастир. Именно по молба на монахините, между които е имало и представителки на болярството и самата царска фамилия, патриарх Евтимий пише своето житие на светицата. Така или иначе, култът към св. Филотея е създаден от Търновската патриаршия. След падането на старата столица под османска власт мощите на св. Филотея са пренесени във Видин и това е повод митрополит Йоасаф Бдински да напише вълнуващо похвално слово. Уви, не след дълго османските турци завладяват и Видин. Тогава светите мощи са отнесени от влашкия воевода Мирчо Стари в Куртя де Аржеш, където се пазят и днес. Създаденото в Търново „официално“ житие на св. Филотея е познато във Влахия, но така и не се налага – напротив, връх вземат преданията, които поне отчасти са пренесени от България. Според влашката версия светицата е българка, родена в Търново или неговата околност в началото на XIII век. Възпитана е в дух на благочестие от своята майка, но рано остава сираче. Баща й се жени повторно, а злата мащеха товари младото момиче с тежка работа и настройва бащата срещу него. Малката Филотея е трябвало да му носи храна на полето или в гората, но поради жалостивото си сърце често раздава част от нея на срещнати по пътя бедняци… При поредния такъв случай, обзет от ярост, баща ? хвърля по нея своята брадва. Ранено в крака, момичето умира от последвалия кръвоизлив едва на 12-годишна възраст… Ужасен от станалото, нещастният родител се опитва да вземе детето си на ръце, но тялото не помръдва! Призовава на помощ други хора, а най-накрая идва и самият търновски патриарх. След много молитви, които не помагат, архиереят започва да изрежда имената на различни градове, в които светицата би искала да намери покой. Когато споменава Куртя де Арджеш, мъртвото девойче се изправя. Този детайл показва още веднъж, че северната граница на Второто българско царство е достигала до Карпатите и че това се е помнело векове след неговата гибел. Предвид църковния календар, култът към Филотея се „преплита“ с онзи към св. Никола, а паметта на светицата се чества цели три дни – от 5 до 7 декември. Във Влахия, съответно в днешна Румъния, св. Филотея е тачена като покровителка на децата и младежите, особено на момичетата. Народната фантазия прави българската светица далечна родственица на св. Илия. Известни са няколко случая на процесии с нейните мощи по време на суша. Вярвало се е, че застъпничеството на св. Филотея пред Бога осигурява богата реколта и защита от болести по хората, добитъка, посевите, лозята… Интерес буди изобразяване на светицата в румънската иконопис – в съответните „Ерминии“ (наръчници) е посочено, че тя трябва да е облечена „… в народна българска носия…“ Култът към св. Филотея е сред показателните примери за духовното излъчване на старата столица Търново като сакрален център на българите и едно от най-значителните църковни средища в православния свят през Средновековието. От друга страна, българските следи в днешна Румъния са свидетелство за феномена „България след България“ във вековете, когато „Държавата на Духа“ отсъства от политическата карта на Европа и света.", "date": "2018.12.07", "title": " Св. Филотея – една забравена светица\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%b8%d0%b7%d0%bd%d0%b5%d1%81%d0%b5-%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0-%d1%81%d0%b8-%d1%80%d0%b5/", "text": "Конгресът на германския Християндемократически съюз (ХДС) бе открит днес в Хамбург, съобщиха световните агенции. Делегатите посрещнаха с бурни овации канцлера Ангела Меркел, която даде официален старт на проявата, предавана пряко по водещите германски телевизии. Меркел заяви преди началото на конгреса, че се надява партията й да излезе „заредена, мотивирана и обединена“ след вота, с който ще бъде избран неин приемник, предаде ДПА. В последната си реч като лидер на ХДС Меркел изтъкна балансирания бюджет, края на задължителната военна служба и управлението на бежанската криза като основните постижения на партията под нейното ръководство. „В тези трудни времена не бива да забравяме християндемократическите ни ценности“, каза Меркел, която бе 18 години начело на ХДС, предаде Франс прес. В днешната си реч пред 1001 делегати тя припомни, че е поела лидерския пост през 2000 г., когато партията бе в дълбока криза. Но „запазихме хладнокръвие“ и „показахме на всички“, че можем да се възстановим, каза Меркел, цитирана от Асошиейтед прес. „Не съм се родила канцлер и председател на партията. Време е за отваряне на нова страница“, заяви Меркел. Тя припомни успехите на християндемократите на регионални избори и обърна особено внимание на победата на ХДС в провинция Саар през 2017 година. Тогава регионалната структура на ХДС бе ръководена от кандидатката за приемник на Меркел Анегрет Крамп-Каренбауер. Овациите в залата след тези думи бяха сдържани, тъй като много от делегатите сметнаха изказването й за скрита подкрепа за Крамп-Каренбауер, посочи ТАСС. Речта на Меркел продължи половин час, а след края й присъстващите в залата се изправиха на крака и ръкопляскаха в продължение на девет минути. Някои издигнаха плакати, на които пишеше „Благодаря, шефе!“, съобщи ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.12.07", "title": " Ангела Меркел изнесе последната си реч като лидер на германските християндемократи"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b8-%d0%bf%d0%b5%d1%82%d0%b8%d0%bc%d0%b0-%d1%84%d0%b0%d0%bb/", "text": "Специализираната прокуратура внесе в Специализирания наказателен съд искане за задържане под стража на двама участници в 5-членната организирана престъпна група за производство и разпространение на неистински документи за самоличност (български, канадски, италиански, ирански и др.). Те бяха задържани на 4 декември 2018 г. в София при съвместна операция на ГДБОП и Специализираната прокуратура. Събраните доказателства показаха, че групата е имала общ посредник, осигурявал купувачи не само на фалшивите документи на групата, но и на огнестрелни оръжия, предлагани на черния пазар от задържаните същия ден лица, от които са иззети 17 автомата „Калашников“, 15 пистолета „Макаров“ и 12 цеви за същия пистолет. На 5 декември 2018 г. Специализираната прокуратура повдигна обвинения на двама от продавачите на оръжие за участие в престъпен сговор за държане и продажба на огнестрелни оръжия, а по-рано днес поиска от съда да бъдат задържани под стража. Двама от групата за неистински документи са мерки за неотклонение „Парична гаранция“ в размер на 5000 лв. Петият участник – ирански гражданин, е посредникът при „реализирането“ на фалшивите документи и огнестрелни оръжия на двете престъпни структури. Той е привлечен като обвиняем и по двете досъдебни производства. За него днес в Специализирания наказателен съд бе внесено искане за задържане му под стража по делото за оръжията. При операцията по задържането на петимата фалшификатори на лични документи са намерени и иззети голямо количество чужди и български лични карти и паспорти, шофьорски книжки, снимки на лица в паспортен формат, компютър със специфичен софтуер за обработка на данни за документи за самоличност, цветни принтери, ламинатори, скенери, флаш памети и други доказателства за престъпната дейност.", "date": "2018.12.07", "title": " Спецпрокуратурата обвини петима фалшификатори на паспорти, работили с разбитата от ГДБОП оръжейна банда\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d0%b7%d0%b0-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b1%d1%81%d0%bf/", "text": "Поведението на БСП е или неадекватно, или цели дестабилизация. Това каза пред журналисти министърът на околната среда и водите Нено Димов. „Още през  2013 г. работната група излиза с предложение, но правителството на Пламен Орешарски и тогавашният министър на икономиката прекратяват това, отхвърлят тази възможност като цяло и веднага след това Европейската комисия завежда дело срещу България, което обхваща периода 2007 – 2013 г., за редовно превишаване на замърсяването на въздуха. Т.е. те не просто не продължават опита да бъде решен проблемът, а напротив – дори спират този опит“, каза още Димов. Попитан как ще отговори на упрека на БСП, че не прави нищо за чистотата на въздуха, Димов отговори: „Това, което мога да кажа, е, че днес с декларацията си БСП постъпи горе-долу по същия начин, по който и през месец май, когато каза, че водата в язовир „Искър“ е отровена. Това е меко казано фалшива новина и поведението им или е неадекватно, или цели дестабилизация“. Той посочи, че още през 2011 г. започват мерките за чистотата на атмосферния въздух, като правителството тогава започва процедура, която е на път да приключи в момента, за въвеждането на норми за съдържанието на сяра и пепел в твърдите горива. Във „Визия за България“ на БСП няма нито една дума за замърсяването на въздуха, заяви още министърът на околната среда и водите. „Обвинението на БСП е поредната стъпка, която показва, че може би оросяването на мозъка на тази столетница вече не е добро. А може би има и някакви други цели. Но при всички положения трябва първо да се замислят какво те са направили. Погледнете – как се казваше, „Визия за България“ или „Ретро визия за България“, в нея няма една дума, касаеща замърсяването на въздуха“, заяви Димов. Той коментира, че само преди седмица опозицията е атакувала промяната на данъка върху старите автомобили и по-скоро вкарването на екологичен компонент. „Виждаме как атакуват и всякакъв опит за разделно събиране на отпадъци, като отново фабрикуват фалшиви новини“, каза още Димов. „На практика 2014 г. спрямо 2012 г. има два града, които много рязко влошават ситуацията си с превишаванията на нормите на фините прахови частици във въздуха, и странно защо и двата града тогава са с кметове на БСП. Не искам да злоупотребяват с това нещо, но като цяло има тенденция за подобряване в последните години“, заяви Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.07", "title": " Министър Димов за декларацията на БСП за мръсния въздух: Поведението им е или неадекватно, или цели дестабилизация"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%83%d0%ba%d1%80%d0%b0%d1%81%d0%b8%d1%85%d0%b0-%d0%ba%d0%be%d0%bb%d0%b5%d0%b4%d0%bd%d0%b0%d1%82%d0%b0-%d0%b5%d0%bb%d1%85%d0%b0-%d0%b2-%d0%bf%d1%80/", "text": "Най-красивото нещо на Коледа са детските усмивки, които ни показват, че трябва да бъдем добри, че всеки от нас има нужда от подкрепа, от добра дума и особено от протегната ръка в мигове на изпитания. Това заяви президентът Румен Радев пред деца, чието лечение се подпомага от „Българската Коледа“. Те гостуваха днес на „Дондуков“ 2, за да украсят заедно с държавния глава и съпругата му Десислава Радева елхата в сградата на президентската институция. „Коледата може да започне!“, обяви Румен Радев, след като децата го увериха, че са изработили празнична украса и са написали писмата си до Дядо Коледа, съобщават от президентството. „Това е най-светлият празник, защото ни зарежда с много добро и ни дарява много вяра и надежда. Коледата сбъдва нашите мечти“, заяви президентът. Румен Радев посочи, че елхата, украсена от малките гости на „Дондуков“ 2, е чудесна, защото „грее“ с въображението и мечтите на децата. Украсяването на коледното дърво в президентската институция е част от кампанията „Българската Коледа“, която се провежда под патронажа на държавния глава. Шестнадесетото издание на благотворителната инициатива си поставя за цел да помогне на децата с тежки заболявания и увреждания като осигури съвременна високотехнологична апаратура и комплексна грижа за тях. По време на коледното тържество малките гости и Лили Боянова изработиха коледни играчки, писаха писма до Дядо Коледа с Мариана Векилска, украсиха коледни сладки и джинджифилова къща с MasterChef, пяха коледни песни с Михаела Филева и четоха коледни приказки с Антон Хекимян. Участници в тържеството бяха и изпълнители от 144 СОУ „Народни будители“, Танцов ансамбъл „Пламъче“, Спортен клуб по художествена гимнастика „Финес“, Студио за класически и модерен балет ‘Ирина Стоянова“ – Симона Кюрчева и Вокално студио за поп и джаз „Икономов“ – Ая Христова. Изпълнение на саксофон направи Добромир Добрев, възпитаник на Националното училище за музикални и сценични изкуства „Христина Морфова“ в Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Вижте как украсиха коледната елха в президентството"}
{"url": "https://trud.bg/4-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%bd%d0%b8-%d0%b0%d0%ba%d1%82%d0%b0-%d0%b7%d0%b0-%d1%80%d0%b0%d0%b7%d0%ba%d0%be%d0%bf%d0%ba%d0%b8-%d0%b2-%d1%88%d1%83%d0%bc%d0%b5%d0%bd/", "text": "Четири акта за неспазване на общинската Наредба 1 са съставени само за два дни в Шумен след проверки на инспекторите от Дирекция „Устройство на територията“. Нарушителите са две фирми, които извършвали строително-ремонтни работи в града. Три от актовете са за прокопаване и поставяне на оптични кабели по ул. „Генерал Гурко“, след като е изтекъл указания краен срок в издаденото от общината разрешение. Другият акт е за замърсяване на асфалта по време на авариен ремонт за подмяна на захранващи кабели по ул. „Кирил и Методий“. От общинската администрация съобщават, че проверките ще продължат и през следващите дни. Ще се следи за редовното почистване при извършване на строителството, за пълното и качествено възстановяване на нарушените асфалтови и тротоарни настилки след приключване на ремонтни дейности. През следващата седмица ще бъдат издадени и наказателните постановления, като санкциите за извършените нарушения са от 100 до 1000 лв., съобщават от кметството. От началото на годината до момента са издадени 14 наказателни постановления по Наредба 1 на стойност 1900 лева и 3 наказателни постановления по Наредбата за реда и условията за издаване на разрешение за разкопаване на тротоари, улични настилки и зелени площи на територията на община Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " 4 наказателни акта за разкопки в Шумен"}
{"url": "https://trud.bg/%d0%b5%d0%b2%d0%b3%d0%b5%d0%bd%d0%b8%d1%8f-%d0%b1%d0%b0%d0%bd%d0%b5%d0%b2%d0%b0-%d0%bc%d0%b0%d0%b9%d0%ba%d0%b0-%d1%81%d1%8a%d0%bc-%d0%bd%d0%b0-%d1%82%d1%80%d0%b8-%d0%bd%d0%b5%d0%bf%d1%8a%d0%bb%d0%bd/", "text": "„Аз съм майка на три непълнолетни деца. За нас е важно да бъда пусната под гаранция, за да мога да изпълнявам моя основен дълг – да си гледам децата. Ще съдействаме напълно на прокуратурата. За нас е важно да бъдем признати за невиновни, защото нямаме никакво намерение с моя съпруг да живеем като бегълци в собствената си държава до края на нашия живот“. Това заяви Евгения Банева на влизане в съдебната зала в Специализирания наказателен съд след като Спецпрокуратурата поиска тя да бъде оставена под стража по няколко обвинения, сред които пране на пари и данъчни престъпления. Банева определи като „пълен абсурд“ обвинението за пране на 1 млрд. лв. Тя твърди, че в 99% от фирмите не е изпълнявала никакви функции. По думите й, още на 24 октомври било ясно, че срещу семейството „се готви нещо“. „Ние никога не сме се укривали“, категорично заяви Евгения Банева. Бизнесменът Николай Банев не коментира обвиненията пред журналисти преди началото на заседанието. Спецпрокуратурата ще поиска постоянен арест за Николай и Евгения Баневи, защото са обвинени в тежки престъпления, за които са предвидени сериозни наказания. Това каза преди началото на заседанието наблюдаващият прокурор Мария Дойчева. „Това, че са имали билет за връщане в България не е гаранция, че няма да се укрият“, добави Дойчева. Заседанието започна с 30 минути закъснение заради няколко нови тома с материали от разследването, с които защитата трябва да се запознае. По-рано Специализираната прокуратура обяви, че ще поиска постоянен арест спрямо Евгения и Николай Баневи и ще им повдигне обвинение за 7 престъпления. Двамата бяха предадени от френските власти на българските на Летище „София“. За Баневи беше издадена европейска заповед за задържане. На 21 ноември апелативният съд в Екс ан Прованс, Южна Франция, разреши екстрадицията на Баневи, а миналата седмица стана ясно, че те няма да обжалват решението на съда.          ", "date": "2018.12.07", "title": " Евгения Банева: Майка съм на три непълнолетни деца, важно е да бъда пусната под гаранция (СНИМКИ)"}
{"url": "https://trud.bg/%d0%bc%d1%8a%d0%b6-%d0%b1%d0%b8%d0%b5-%d1%81%d1%82%d0%b0%d1%80%d0%b5%d1%86-%d1%81-%d0%bf%d1%80%d1%8a%d1%87%d0%ba%d0%b0-%d0%b7%d0%b0-%d0%b4%d0%b0-%d0%bc%d1%83-%d0%b4%d0%b0%d0%b4%d0%b5-%d0%bf%d0%be/", "text": "Окръжна прокуратура – Бургас внесе в съда искане за определяне на мярка за неотклонение „задържане под стража“ спрямо Йордан И., обвинен в извършване на грабеж. Той е обвинен за това, че на 30.11.2018г. в къща, в гр. Айтос, отнел чужди вещи, а именно сумата от 40 лв.  Йордан влязъл неканен в къщата на възрастен мъж и започнал да го бие с дървена пръчка по гърба. Крещял на пенсионера:“ Давай парите, иначе ще те убия, ще те удуша, ще ти вържа и ръцете“. Човекът му дал всичко, което имал – 40 лева. Деянието е било извършено в условията на опасен рецидив, казаха от прокуратурата. Йордан наскоро излязъл от затвора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.12.07", "title": " Мъж бие старец с пръчка, за да му даде последните си 40 лева"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%b5%d1%86-%d0%bd%d0%b0%d0%b3%d1%80%d0%b0%d0%b4%d0%b0-%d0%b7%d0%b0-%d0%b8%d0%bd%d0%be%d0%b2%d0%b0%d1%82%d0%b8%d0%b2%d0%bd%d0%be-%d0%bf%d1%80%d0%b5%d0%b4%d0%bf/", "text": "Невен Боянов от Велико Търново спечели наградата за „Иновативно новостартирало предприятие“ за 2018 г. в конкурса на Националния  иновационен форум, проведен под патронажа на президента Румен Радев. Боянов бе награден за създаването на #ТИНУЗАВЪР – платформа за забавно изучаване на електроника, роботика и програмиране. Церемонията по награждаването се състоя в столицата, а призовете връчиха президентът Румен Радев и председателят на Фондация „Приложни изследвания и комуникации“ Огнян Шентов. Конкурсът се провежда за 14-ти път, а победителите бяха разделени в следните категории : „Иновативно новостартирало предприятие“, „Иновация за по-добро качество на живот“, „Зелена иновация“, „Иновационен мениджмънт“, „Иновации за развитие на таланти“, „Иновация в креативните индустрии“, „Социална иновация“, „Пазарно лидерство“. „Иновациите са най-ефективният инструмент за постигане на висок и устойчив икономически растеж, а това означава да имаме хора с критично мислене, отворен ум, както и сила и смелост да отстояват идеите си“, каза президентът Румен Радев. Националният иновационен форум обединява усилията на институциите, бизнеса и неправителствени организации за подобряване на иновационната среда в страната. Форумът има за цел да насърчи сътрудничеството между български и чуждестранни организации за стимулиране на националната икономика и повишаване на конкурентоспособността на българския бизнес.", "date": "2018.12.07", "title": " Търновец с награда за иновативно предприятие на национален конкурс\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b0%d1%80%d0%bd%d0%b0-%d0%ba%d1%83%d0%bf%d1%83%d0%b2%d0%b0-%d0%be%d1%89%d0%b5-%d0%b4%d0%b2%d0%b0-%d0%b1%d1%83%d1%81%d0%b0-%d0%b7%d0%b0-%d1%85%d0%be%d1%80/", "text": "Още два буса за хора с увреждания купува Община Варна. В момента върви процедура по доставката им, след което предстои да бъдат оборудвани. Така общинският автопарк, който могат да ползват хората със специални нужди ще предлага общо 8 превозни средства.  В момента наличните 6 буса се ползват много активно от около 2000 души. Това обяви кметът Иван Портних на тържество, по време на което бяха наградени активисти от Обществения съвет за социална рехабилитация и интеграция на хората с увреждания. В него участват представители на 31 неправителствени организации. През следващата година започва изграждане на нов Център за лица с увреждания, включително с множествени увреждания с капацитет от 90 места. За целта в кв. „Аспарухово“ ще бъдат ремонтирани две помещения. Новата социална услуга ще бъде в подкрепа и на семействата на хората с увреждания, тъй като ще осигурява възможност и за нощувка за хората със специални потребности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Община Варна купува още два буса за хора с увреждания\t\t\t"}
{"url": "https://trud.bg/%d0%bd%d0%b0%d0%b4-40-%d1%80%d0%b0%d0%b7%d0%ba%d1%80%d0%b8%d0%b2%d0%b0%d0%b5%d0%bc%d0%be%d1%81%d1%82-%d0%bd%d0%b0-%d0%bf%d1%80%d0%b5%d1%81%d1%82%d1%8a%d0%bf%d0%bb%d0%b5%d0%bd%d0%b8%d1%8f%d1%82%d0%b0/", "text": "Висока разкриваемост на криминалните престъпления през последния месец отчете в петък ръководството на ОД на МВР във Велико Търново. През ноември са извършени 229 престъпления, а за същия месец на предходната година те са били 273. Разкриваемостта е над 40%. „Във Великотърновска област са извършени три грабежа, като два са разкрити, а за третия случай се оказа инсценировка. 25 са престъпленията, които са свързани с наркотици. Неутрализирана бе група, която е действала на територията на Горна Оряховица и Лясковец“, съобщи директорът на Областната дирекция на МВР в старата столица старши комисар Димитър Машов. Той сподели, че извършителите са се вживявали като доста сериозни лидери по отношение на разпространението на наркотици. „За щастие основният играч е в ареста, а другите си чакат присъдите“, обяви старши комисар Димитър Машов. Той информира, че 22-ма души са загинали по пътищата в региона от началото на годината, отчитат от ОДМВР. 1357 са регистрираните пътни инциденти, като тежките катастрофи са 219. Спрямо същия период на предходната година инцидентите са се увеличили, сочи статистиката. От сектор „Пътна полиция“ полагат всички сили, за да се справят с джигитите по пътя. Най-сериозни са нарушенията за превишена скорост, каквато е и най-честата причина за тежки катастрофи със загинали. Статистиката сочи, че ПТП-та от началото на годината са ранени 272-ма души. Нарушителите са извършили също 365 неправилни маневри, а 145 пъти не са спазили дистанция, следствие на което се е стигнало до инцидент. Две катастрофи са станали по вина на пешеходци и само няколко заради лоши атмосферни условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Над 40 % разкриваемост на престъпленията за ноември отчетоха от МВР в Търново"}
{"url": "https://trud.bg/%d0%bf%d1%80%d0%be%d1%84-%d0%bf%d0%bb%d0%b0%d0%bc%d0%b5%d0%bd-%d0%bf%d0%b0%d0%b2%d0%bb%d0%be%d0%b2-%d0%bf%d0%be%d0%bb%d1%83%d1%87%d0%b8-%d0%bf%d0%be%d1%87%d0%b5%d1%82%d0%b5%d0%bd-%d0%b7%d0%bd%d0%b0/", "text": "Българският историк проф. Пламен Павлов получи своя почетен знак „Златен век” – печат на Цар Симеон Велики (златен) и грамота за значим принос в развитието и утвърждаването на българската култура и национална идентичност. Отличието му бе връчено от заместник-министъра на културата Амелия Гешева в сградата на Министерството на културата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Проф. Пламен Павлов получи почетен знак „Златен век”"}
{"url": "https://trud.bg/%d0%b2%d0%ba%d1%81-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%b8%d0%bc%d0%b0-%d0%ba%d0%be%d0%bd%d1%84%d0%b8%d1%81%d0%ba%d0%b0%d1%86%d0%b8%d1%8f-%d1%81%d0%bb%d0%b5%d0%b4-%d0%bf%d1%80%d0%b5/", "text": "С Тълкувателно решение № 4/2016 г. от 7 декември 2018 г. по Тълкувателно дело № 4/2016 г. Общото събрание на Гражданската колегия (ОСГК) на Върховния касационен съд (ВКС) реши: Прекратяването на наказателното производство за престъпление, посочено в разпоредбата чл. 22, ал. 1 от Закона за отнемане в полза на държавата на незаконно придобито имущество (отм.), извън случаите по чл. 22, ал. 2 ЗОПДНПИ (отм.), осъществява абсолютна процесуална пречка за съществуването и надлежното упражняване правото на иск за отнемане на незаконно придобито имущество в полза на държавата. Това съобщават от Върховния касационен съд. Върховните съдии посочват, че за да възникне за КОНПИ правото на такъв иск е необходимо да бъде извършена проверка за установяване на незаконно придобито имущество, която може да бъде осъществена от комисията само в изрично уреденото за целта административно производство с участието на собственика на имуществото, въз основа на надлежно сезиране от изрично посочени държавни органи и на изрично посочени основания в закона. Никой друг и на никое друго основание не може да сезира комисията, нито тя може да се самосезира. В тълкувателното решение се подчертава, че по ГПК процесуалните предпоставки за съществуването и надлежното упражняване на правото на иск са абсолютни и трябва да са налице при постановяване на решението. „Правото на иск на КОНПИ (сега КПКОНПИ) произтича от нейното надлежно сезиране. Ако тя не е била сезирана надлежно или някоя от предпоставките за нейното надлежно сезиране отпадне впоследствие, правото на иск не е възникнало надлежно или е погасено впоследствие“ – пише в мотивите. Според ОСГК законодателят може да постанови обратното и той е направил това в чл. 22, ал. 2 и 3, но само в посочените хипотези. Хипотезите прекратяване на наказателното производство на други основания не са уредени изрично и не могат да бъдат изведени от съществуващите разпоредби в закона. Върховните съдии напомнят, че в мотивите на Решение № 13 по конституционно дело № 6/2012 г. е прието, че законоустановеността на процедурата с ясни правила е сериозна гаранция за недопускане на произвол. В мотивите си върховните съдии се позовават и на Директива 2014/42 ЕС на Европейския парламент и Съвета от 03.03.2014 г. за обезпечителни мерки и конфискация на средства и облаги от престъпна дейност в Европейския съюз. В тълкувателното решение се анализира и чл. 1 от Допълнителен протокол № 1 към ЕКЗПЧОС, според който никой не може да бъде лишен от своите притежания освен в интерес на обществото и съгласно условията, предвидени в закона и в общите принципи на международното право. По тълкувателното решение е депозирано особено мнение. Пълният текст на тълкувателното решение е публикуван в страницата на ВКС в интернет, рубрика „Тълкувателни дела“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " ВКС: Не може да има конфискация след прекратяване на наказателното дело"}
{"url": "https://trud.bg/%d0%ba%d0%be%d0%bc%d0%b8%d1%81%d0%b0%d1%80-%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-54-%d0%be%d1%82-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%81%d1%82%d0%b2/", "text": "Българските общини се нареждат на челни позиции сред държавите от ЕС по спечелени ваучери в инициативата WIFI4EU за безплатен безжичен интернет на обществени места. Кандидатствалите успешно общини са 209, като 113 от тях са одобрени за финансиране, което формира голям процент на успеваемост. Тези общини ще могат да използват своите ваучери на стойност 15 000 евро в продължение на 18 месеца, за да изградят безжичен интернет на публични пространства като зали, библиотеки, музеи, паркове, площади и други места от обществен интерес. Българският еврокомисар Мария Габриел приветства в свое изявление спечелилите общини, които са 2800 за цяла Европа. „Подобряването на свързаността в ЕС е ключов аспект на стратегията ни за цифровия единен пазар. Инициативата WIFI4EU е още една конкретна стъпка за превръщането на стратегията в реалност за всички. Сега много повече европейци ще ползват безплатно интернет, ще се радват на по-добри комуникации и нови възможности за връзка, което в крайна сметка ще допринесе за развитието и на икономиката на ЕС“, коментира еврокомисарят по цифровата икономика и общество Мария Габриел, съобщават от пресцентъра на Представителство на ЕК в България. Спечелилите общини покриват географски всички страни и региони на Европейския съюз – от най-големите и развитите до най-малките и бедните. Целта е не само да има свързаност на отделните хора, но и културен и исторически обмен на информация. Всички регистрирани общини ще станат част от общността на WIFI4EU и ще могат да се свържат с останалите участници в проекта. „Нашата цел е гражданите и бизнесът в цяла Европа да бъдат по-добре защитени и да се радват на достъп до комуникационни услуги по джоба им, включително достъп до интернет услуги като електронно правителство, електронно здравеопазване, онлайн банкиране, видео обаждания и много други възможности“, заяви още българският еврокомисар. Мария Габриел уточни, че предстои подписване на споразумение със спечелилите общини, като след това те ще могат да инсталират мрежата за безплатен интернет и да осребрят ваучера си. Безплатният интернет ще може да се ползва минимум 3 години. Общият обем на средствата е 120 милиона лева, като се очаква над 8 хиляди общини да се възползват от схемата. До 2020 г. ще има още три покани, по които общините ще могат да кандидатстват, като в началото на януари 2019г. ще бъде отворена нова покана    ", "date": "2018.12.07", "title": " Комисар Мария Габриел: 54% от кандидатствалите български общини ще получат ваучери за безплатен безжичен интернет"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8-%d0%bf%d1%80%d0%be%d0%b2%d0%b5%d1%80%d0%b8%d0%bb%d0%b8-%d1%80%d0%b8%d0%b1%d0%bd%d0%b8%d1%82/", "text": "Засилен контрол на търговци на едро на риба и рибни магазини  извършиха инспекторите от „Фискален контрол“ към ТД на НАП Варна на Никулден като тайни клиенти, съобщиха от пресцентъра на приходната агенция. Проверките са  следили за наличие на касови апарати, издаване на фискални бонове и реално отчитане на оборотите. Те са стартирали на 5 декември на рибната борса на Кооперативния пазар във Варна. Съставени са 3 акта за административни нарушения. При извършване на контролни покупки в два от обектите на тайните клиенти не са издадени касови бележки за закупената стока. На собствениците са съставени актове, като предстои издаването на заповеди за запечатване на тези обекти за срок до 30 дни.  На друг търговец на рибната борса е съставен акт за разлика в касовата наличност и отразените покупки на фискалното устройство. Контролът на продажбата на риба е продължил и на самия Никулден, като обходни патрули от „Фискален контрол“ са посетили и наблюдавали отчитането на продажбите на риба и рибни продукти в 28 търговски обекта в морската столица. Проверки на търговците на риба данъчните инспектори са извършили и в Разград, Търговище и Шумен, където са проверили 12 търговски обекта и са съставили един акт за административно нарушение-разлика в касовата наличност.  В Русе  фискалните агенти са проверили 9 рибарски магазина и са констатирали 6 нарушения при отчитане на продажбите. В 5 пет от обектите са съставени актове за разлика в касовата наличност. На друг русенски търговец на риба е съставен акт за неиздаване на касова бележка, като предстои обектът да бъде запечатан за срок до 30 дни. От НАП Варна съобщават още, че присъствие на данъчни ще има  в дискотеки и  ресторанти, в които студенти празнуват 8-ми декември. Инспекторите ще следят за това, отчитат ли заведенията приходите от вход и  реалните обороти. Освен това данъчните ще извършват контрол по спазване на осигурителното законодателство, имат ли трудови договори работещите в обектите и изпълнили  ли са техните собственици задълженията си към НАП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Данъчни инспектори проверили рибните борси като тайни клиенти\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%b2%d1%80%d0%b0%d0%bc%d0%be%d0%b2%d0%b0-25-%d0%be%d1%82-%d1%80%d0%b5%d0%bf%d1%83%d0%b1%d0%bb%d0%b8%d0%ba%d0%b0%d0%bd%d1%81%d0%ba%d0%b8%d1%82/", "text": "25% от републиканските пътища са в лошо състояние и имат нужда от ремонт в това число и отсечката по автомагистрала „Тракия“ от Чирпан до Стара Загора. Това заяви в Ямбол регионалният министър Петя Аврамова. Ще продължи залесяването с кипариси в проблемните участъци от пътните артерии, където се образуват снеговнавявания, каза още министър Аврамова. Не се очакват изненади от предстоящите снеговалежи, тъй като фирмите за снегопочистване и поддържане в страната са в готовност, снабдени с необходимите количества химикали и техника. „2019 г. ще търсим технически решения, с които и това неудобство по автомагистрала „Тракия“ да бъде преодоляно и да осигурим средства за ремонт на пътя. Ще работим и през 2019 г. за рехабилитация, както и за основен ремонт на отсечките от Републиканската пътна мрежа. Знаете, че 2019 г. въвеждаме т. нар. система на тол-таксуване, втората половина на годината, от където очакваме малко повече приходи, 2019 г. не в такъв размер, защото е половин година, отколкото ни се иска, но 2020 очакваме пълния размер от приходите, които сме планирали от въвеждането на тол-системата“, каза още министърът, цитирана от БНТ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.07", "title": " Министър Аврамова: 25% от републиканските пътища имат нужда от ремонт"}
{"url": "https://trud.bg/%d0%b4%d0%b5%d1%80%d0%b1%d0%b8%d1%82%d0%be-%d0%bd%d0%b0-%d0%ba%d0%b0%d1%82%d0%b0%d0%bb%d1%83%d0%bd%d1%8f-%d0%bf%d0%be-%d1%81%d0%bf%d0%be%d1%80%d1%82%d0%bd%d0%b8%d1%82%d0%b5-%d0%ba%d0%b0%d0%bd%d0%b0/", "text": "Каталунското дерби между „Еспаньол“ и „Барселона“ е акцентът във футболната програма през уикенда по спортните канали на А1. Мачът е в неделя от 21:45 часа и ще се предава пряко по MAX Sport 2. В събота каналът ще излъчи и още три мача от Ла Лига с директно отношение към челните места в класирането. В 14:00 часа „Атлетико“ (Мадрид) е домакин на „Алавес“. От 17:15 „Валенсия“ приема „Севиля“, а от 19:30 часа „Виляреал“ посреща „Селта“. Мачовете от XV кръг на Ла Лига продължават и в неделя, като MAX Sport 2 отново ще излъчи директно още 4 мача. Маратонът започва в 13:00 с двубоя „Ейбар“ – „Леванте“. От 17:15 часа „Уеска“ е домакин на „Реал“ (Мадрид), а от 19:30 „Реал Сосиедад“ посреща „Валядолид“. Уикенд мачовете от Примера се затварят в 21:45 часа със сблъсъка „Бетис“ – „Райо Валекано“. MAX Sport 3 ще излъчи всички най-интересни двубои от италианската Серия А. Съботната програма се открива от 16:00 часа с „Наполи“ – „Фрозиноне“. От 19:00 играят „Каляри“ и „Рома“, а от 21:30 часа „Лацио“ среща „Сампдория“. В неделя пряко по MAX Sport 3 ще се излъчат още 4 мача от италианското първенство. „Сасуоло“ посреща „Фиорентина“ от 13:30 часа, „Удинезе“ играе с „Аталанта“ от 16:00 часа, „Дженоа“ е домакин на СПАЛ 19:00 часа, а кръгът се затваря с мача между „Милан“ и „Торино“ от 21:30 часа UFC Двубоят, който всички фенове на смесените бойни спортове очакват от много време – битката за титлата в категория перо между шампиона Макс Холоуей и претендента Брайън Ортега, ще стане реалност този уикенд. Двамата трябваше да се срещнат още през юли 2017 г. на UFC 226, но здравословните проблеми на Холоуей наложиха отлагането на мача. Освен дългоочаквания централен сблъсък между двамата, зрителите на UFC 231 от Торонто ще се насладят и на още един двубой за колан – този за вакантната титла в категория муха при жените между Валентина Шевченко и бившия шампион в категория сламка Йоана Йонджейчек. UFC 231 ще може да се проследи пряко в неделя от 05:00 часа по MAX Sport 2.", "date": "2018.12.07", "title": " Дербито на Каталуня по спортните канали на A1"}
{"url": "https://trud.bg/%d0%bd%d0%b0%d0%bf%d1%80%d0%b0%d0%b2%d0%b5%d0%bd%d0%b8-%d1%81%d0%b0-%d0%bd%d0%b0%d0%b4-300-%d1%81%d0%bd%d0%b8%d0%bc%d0%ba%d0%b8-%d0%b7%d0%b0-5-%d0%bc%d0%b5%d1%81%d0%b5%d1%86%d0%b0-%d1%81-%d0%bd%d0%be/", "text": "Компютърният томограф в МБАЛ “Д-р Димитър Павлович” вече е направил над 300 снимки. Това стана ясно на среща между лекарите-специалисти от отделението по Образна диагностика и кмета на Общината Генчо Генчев. Заработването на скенера е довело до повишаване възможностите за лечение на пациенти, които основно се насочват към Неврологично и Вътрешно отделение. “Успяхме да сключим договор с НЗОК и томографът да се използва не само за болнична, но и за извънболнична помощ. Това означава, че всички здравноосигурени лица, които имат направление от личния лекар или специалист могат да се ползват от услугите му”, обясни Елена Александрова – директор административни дейност при МБАЛ. Тя допълни още, че скенерът може да се ползва и частно, след заплащане на съответната услуга, спрямо утвърден ценоразпис. Успех, който постига ръководството на болницата е и сключване на договор за мамограф. Кампаниите за профилактика на рак на гърдата са изключително актуални и по този начин свищовската болница дава възможност на всички жени над 55 годишна възраст да получат такъв преглед. “От юли, компютърният томограф в болницата дава своите резултати. Преди доставката на скенера, ползвахме стар апарат”, но се повреди и 7-8 месеца не можехме да обслужваме хора с инсулти. Пациентите бяха препращани в Бяла или Белене. За радост този проблем вече отпадна и всички лица, пристигнали със съмнение за прекаран инсулт се приемат в Неврологично отделение”, отбеляза д-р Валерия Попова, специалист – образна диагностика. Ръководителят на отделението, д-р Здравко Лалев, сподели, че този скенер е трябвало да пристигне в болницата преди 20 години, но предимството на закъснението е, че сега работят с последен модел техника. Предстои окомплектоване на компютър-томографа с автоматичен инжектор, тъй като част от изследванията изискват да се извършат с контрастно вещество. Това прави възможно откриването на много заболявания, както и диагностицирането на доброкачествени и злокачествени тумори. “В самия проект беше заложено доставянето само на томографа, без допълнителните екстри. Това в никакъв случай не пречи на неговото функциониране, но допълнителната апаратура към него го надгражда. Закупуването на специалния инжектор ще допринесе за по-голяма точност на резултатите. В момента тече процедура по събиране на оферти от фирми-доставчици, събрани са близо 10 000 лева по проект на Ротари клуб – Свищов, а останалите средства ще осигури Общината”, каза кметът на Свищов Генчо Генчев. При добра организация в началото на 2019 година, томографът ще бъде дооборудван. Градоначалникът сподели, че срещата с министъра на здравеопазването Кирил Ананиев е била ползотворна. Това се потвърждава от повишаването с 40 000 лева на лимита за ноември, а той от своя страна е преизпълнен. Възнагражденията на лекарите вървят с една заплата назад, осигурено е горивото за отопление на лечебното заведение и няма проблем с доставката на следващата партида. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Направени са над 300 снимки за 5 месеца с новия скенер в болницата в Свищов"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b8%d0%b7%d0%b4%d0%b8%d1%80%d0%b2%d0%b0-%d1%82%d0%be%d0%b7%d0%b8-%d0%bc%d1%8a%d0%b6-%d0%b7%d0%b0-%d0%b8%d0%b7%d0%b2%d1%8a%d1%80%d1%88%d0%b5/", "text": "Във връзка с извършено престъпление столичното Първо РУ-СДВР търси съдействие за установяване на самоличността на мъж, съобщават във фейсбук страницата си от СВДР Столична Полиция. Полицията очаква хората, които го разпознават, да съобщят информация на тел. 982 71 66 и на тел. 112 при гарантирана анонимност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Полицията издирва този мъж за извършено престъпление"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd%d1%86%d0%b8-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d1%85%d0%b0-%d0%ba%d0%b0%d1%81%d0%be%d0%b2%d0%b8-%d0%b1%d0%b5%d0%bb%d0%b5%d0%b6%d0%ba/", "text": "Близо 500 хиляди касови бележки на стойност за над 6,5 млн.лева са регистрирани досега от област Сливен за участие в лотарията на НАП с голямата награда от 50 хиляди лева, съобщиха от приходната агенция в Сливен. От там припомниха, че през април участник от Сливен с фискален бон за 1,20 лева спечели една от седмичните награди – прахосмукачка-робот. В национален мащаб в надпреварата участват над 30 милиона касови бележки на обща стойност 417 млн. лв. До момента данъчните са раздали 51 предметни награди – телевизори, лаптопи, телефони и др., както и 11 месечни награди от 2 000 лева. От НАП отчитат, че интересът към лотарията е постоянен, като за участие в седмичните игри се регистрират по около 800 хиляди касови бележки, а за месечните се състезават средно по 2 милиона. В последните дни преди тегленето на голямата награда интересът рязко се засилва, поясняват от приходната агенция. Късметлията ще бъде изтеглен на 10 декември 2018 г. в ефира на bTV. Потребителите могат да регистрират касови бележки на сайта kasovbon.bg до 11,59 ч. на 9 декември 2018 г. С изтеглянето на печелившия за втория сезон на лотарията с касови бележки, играта не приключва. Веднага след като приключи регистрирането на бележки за 50 000 лева, започва новият, трети сезон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Сливенци регистрираха касови бележки за 6,5 млн.лева в лотарията на НАП"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b3%d1%80%d0%b0%d0%b4%d1%83%d1%81-%d0%bd%d0%b0%d1%86%d0%b5%d0%bb%d0%b8-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b0-%d0%bf%d0%b0/", "text": "Пийнал водач зад волана е блъснал с личния си автомобил полицейска патрулка във варненския квартал“Аспарухово“. Инцидентът е станал след 1 ч. в полунощ след Никулден. 38-годишният шофьор от Исперих, известен на МВР и осъждан, е карал след употреба на алкохол с концентрация под 1.2 промила в издишания въздух. При извършената проверка мъжът отказал да изпълнява полицейските разпореждания, оказал съпротива и е закопчан, и тикнат в ареста за 24 часа. Вследствие на инцидента водачът на полицейския автомобил /41 г./ и неговият колега/48 г./ са получили контузни наранявания, прегледани са и са освободени за домашно лечение. Материалите по случая са докладвани на Районна прокуратура Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Шофьор на градус нацели полицейска патрулка"}
{"url": "https://trud.bg/%d0%b2-%d1%80%d0%be%d0%b4%d0%bd%d0%b8%d1%82%d0%b5-%d1%89%d0%b0%d0%bd%d0%b3%d0%b8%d1%82%d0%b5-%d1%81-%d0%b4%d0%be%d0%b6%d0%b8%d0%b2%d0%be%d1%82%d0%bd%d0%b8-%d0%bd%d0%b0%d0%ba%d0%b0%d0%b7%d0%b0%d0%bd/", "text": "Родната федерация по вдигане на тежести наказа до живот 18-годишната Даяна Димитрова за второ провинение в употреба на допинг. Състезателката от Добрич стана европейска шампионка до 20 години на първенството в Полша през октомври, но пробата й даде наличието на забранения стимулант фуросемид.  През 2017-а в теста й преди мондиала за кадети в Банкок бе открито същото вещество. А няколко месеца по-рано Даяна бе спечелила и първата си титла от европейското за кадетки.  Пред ръководството на федерацията нейният треньор Божидар Божилов е обяснил, че диоретикът е използван за сваляне на килограми преди състезанието. Димитрова не е била на лагер с националите, а се е присъединила към отбора директно на самолета за Полша. От централата определят случая като лична грешка на състезателката. Тя, както и треньорът й ще понесат също глоби.  Същевременно клубът на шампионката „Добрич“ се изважда от регистрацията на федерацията. А на националния треньор Иван Иванов се прави строга забележка за неспазване на принципи при определяне на състава.  По-рано през годината родната федерация плати на Международната централа глоба от $250 000 за хванатите с допинг 11 наши щангисти през 2015 г.", "date": "2018.12.07", "title": " В родните щангите с доживотни наказания"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d0%b9%d0%ba%d0%b0-%d0%be%d0%bb%d0%b5%d0%ba%d0%bd%d0%b0-%d1%81-%d0%b4%d0%be%d0%bb%d0%b0%d1%80%d0%b8-%d0%b8-%d1%82%d1%83%d1%80%d1%81%d0%ba%d0%b8-%d0%bb/", "text": "Нагъл крадец обра 42 годишна бургазлийка. Той наблюдавал къщата на жената и докато не си била у дома, взломил входната врата. От дома на ул. „Чавдар“ в квартал „Ветрен“, откраднал сумата от 2 500 лева, 700 долара, 135 турски лири и 10 гр. златни накити. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Бургазлийка олекна с долари и турски лири"}
{"url": "https://trud.bg/%d0%b3%d1%80%d0%b0%d0%b1%d1%8f%d1%82-%d0%ba%d0%bd%d0%b8%d0%b3%d0%b0%d1%82%d0%b0-%d0%bd%d0%b0-%d1%81%d1%82%d0%be%d0%b8%d1%87%d0%ba%d0%be%d0%b2-%d0%bd%d0%b0%d0%bf%d1%80%d0%b0%d0%b2%d0%be-%d0%be%d1%82/", "text": "Второто издание на автобиографичната книга на Христо Стоичков – „Историята“ вече е на пазара и се продава като топъл хляб. В петък в издателство „Софтпрес“ е пристигнал зареден камион с 4500 бройки, които обаче въобще не са стигнали до склада. За два часа всичко е било разграбено от возилото, като не всички желаещи са били удовлетворени поради ограничения брой книги. През новата седмица се очакват още две големи доставки на „Историята“, за да има наличност за турнето, което Стоичков ще направи из България. Камата ще обиколи няколко големи градове у нас и ще даде възможност на феновете да си купят книга с автограф, но и да се докоснат до „Златната топка“ на „Франс Футбол“.  Автобиографията на Стоичков, написана в съавторство със спортния журналист Владимир Памуков, се превърна в бестселър. Заради огромния интерес към нея ще се стигне и до трето издание. Снимка: Христо Стоичков  ", "date": "2018.12.07", "title": " Грабят книгата на Стоичков направо от камиона"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b2-%d0%b0%d0%b2%d1%82%d0%be%d0%bc%d0%be%d1%80%d0%b3%d0%b0-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d0%b8%d0%b7%d1%87%d0%b5%d0%b7%d0%bd%d0%b0/", "text": "Автомобилът на мистериозно изчезналата рейнджърка Десислава Стоянова е открит в автоморга край Карлово, информира  . Колата е „Фиат Брава“, зелен на цвят. В момента районът около блока на бул. „Освобождение“ 22, в който живее жената, е блокиран от полиция, предаде наш репортер. На място има автовобили на Военна полиция, Криминалистична лаборатория и Криминална полиция. Зелен „Фолксваген Поло“ е заграден с жълта полицейска лента, а на място текат огледи. Журналисти и цивилни лица не се допускат до мястото. Според очевидци обаче на задната седалка на полото е имало петна от кръв. Все още няма яснота кога служителката на 61-ма Стрямска бригада е видяна за последно. Тя е обявена за издирване на 5 декември. На същата дата е образувано и досъдебно производство във Военна прокуратура за отклонение от военна служба. Според очевидци входната врата на жилището на Стоянова е била отключена, а телевизорът в хола работел. Мобилният й телефон се зареждал на масата. От жената обаче няма и следа. Автомобилът, открит в автоморга и дългото отсъствие на Стоянова, не вещаят нищо добро. Според експерти, вероятността жената да бъде открита жива, не е голяма. Десислава Стоянова е доста популярна сред колегите си в бригадата. Известно време е живяла със свой колега, от когото имала дете. След това двамата са се разделили и детето останало при бащата. През последните месеци колеги на Стоянова засичали голям черен джип, който я чакал пред входа на поделението след работа. Според запознати шофьорът не бил военослужещ. През последните два дни карловската полиция и колегите им от Военна полиция търсят следи от изчезналата жена. Проверяват се записите от видокамерите , които са обектите в близост до дома на жената. Разпитани са близки и колеги на Десислава Стоянова. Майката на жената също е дала показания , но тя също нямала никаква информация за детето си. Десислава Стоянова  от 61-ва Стрямска механизирана бригада   е в неизвестност дни наред. 40-годишната жена от няколко дни не се е явила на работа в поделението, а според нейни познати, тя е изчезнала от дома си, без да се обади на никого. Рейнджърката живее в Карлово, има дете, което отглежда сама.", "date": "2018.12.07", "title": " Откриха в автоморга колата на изчезнала рейнджърка"}
{"url": "https://trud.bg/%d1%80%d0%b0%d0%b7%d1%88%d0%b8%d1%80%d0%b8%d1%85%d0%b0-%d0%bd%d0%b0%d1%82%d1%83%d1%80%d0%b0-2000-%d1%81-%d0%b4%d0%b2%d0%b5-%d0%bd%d0%be%d0%b2%d0%b8-%d0%b7%d0%be%d0%bd%d0%b8-%d0%b2-%d1%80%d0%b8%d0%bb/", "text": "Националният съвет по биоразнообразие прие включването на две нови зони от Рила в Натура 2000. Вместо МОСВ да започне да ревизира неоправдано голямата площ влизаща в границите на Натура в България (34% от територията на държавата), те разширяват мрежата с още две нови зони в Рила без особени аргументи, пише  . Съвета по биоразнообразие към МОСВ е съставен от 24 члена – 13 са от държавните структури 9 от научните среди (основно Природонаучният музей) и двама са от зелените организации WWF и Дружеството за защита на птиците. Други представители на гражданския сектор или местни хора и власти няма. Това се прави въпреки, че няма абсолютно никакви достоверни научни данни, защо трябва да има разширение на зоната. Всичко, което е представено на съвета, като обяснение е на базата на теоретични модели и предположения за наличие на определени видове. Не са представени доказателства и факти, които да водят до извода, че Рила буфер трябва да се потвърди. Няма извършени теренни проучвания, снимков материал, джипиес координати или информация от тракери за проследяване на животните. Това, което е представено на съвета съвместно от БАН, WWF и Дружеството за защита на птиците са непрофесионални разработки, които нямат нищо общо с европейските правила и норми за събиране на доказателствен материал за наличие или не на видовете. Точно по този начин, без потвърдени надеждни научни факти е определена и цялата зона Натура 2000 в България. Затова и сме шампионите на Европа с 34% от територията на страната, коментира електронното издание. Днешното решение е взето при пълно незачитане на мнението на местните хора от населените места граничещи с Рила. Поредните рестрикции ще допринесат за още по-голямо обезлюдяване на селата в околността. Откакто е създаден Национален парк Рила, поради множеството екологични ограничения, в района са изчезнали 40 села с 27 000 човека население, само за 20 години.", "date": "2018.12.07", "title": " Разшириха Натура 2000 с две нови зони в Рила"}
{"url": "https://trud.bg/%d1%84%d1%83%d1%80%d0%ba%d0%b0%d0%b4-%d1%81%d0%b5-%d0%bf%d1%80%d0%be%d0%b2%d0%b0%d0%bb%d0%b8-%d0%bd%d0%b0-%d1%81%d0%bf%d1%80%d0%b8%d0%bd%d1%82%d0%b0-%d0%b2-%d0%bf%d0%be%d0%ba%d0%bb%d1%8e%d0%ba%d0%b0/", "text": "Големият фаворит Мартен Фуркад претърпя провал в спринта на 10 км на световната купа по биатлон в Поклюка. Олимпийският шампион и носител на световната купа завърши едва 24-ти,като допусна една грешка на рубежа и завърши с пасив от 1:12,2 мин от победителя Йоханес Бьо (Норвегия).  “Не знам какво стана, може би се уморих от индивидуалната дисциплина на 20 км, която  спечелих преди ден – каза французинът. – Лошо карах, но се намирам в добра форма.“  Най-добре от нашите се представи Красимир Анев, който стреля без грешка– 28-и, Владимир Илиев е 33-и, а Антон Синапов е 54-и.", "date": "2018.12.07", "title": " Фуркад се провали на спринта в Поклюка"}
{"url": "https://trud.bg/%d1%84%d0%b5%d1%80%d0%bc%d0%b5%d1%80%d0%b8-%d1%81%d0%b5-%d1%81%d1%80%d0%b5%d1%89%d0%b0%d1%82-%d1%81-%d1%84%d0%b5%d0%bd%d0%be%d0%b2%d0%b5/", "text": "За първи път в историята на риалити шоуто „Фермата“ феновете ще имат възможността да се срещнат с участниците и водещите, седмица преди големия финал на 16 декември. Настоящи и вече напуснали фермери от четвърти сезон ще се съберат заедно извън пределите на стопанството, за да се запознаят лично с най-верните си почитатели в столичен мол, където утре ще се проведе събитието.  Специално за срещата на 8 декември от фермата по изключение ще излязат всички, които все още са част от надпреварата за голямата награда от 100 хиляди лева, както и отпадналите от шоуто играчи и популярни участници.  В търговския център почитателите на формата ще могат лично да поговорят и да се снимат с вокалиста на група D2 Деян Каменов – Дидо, с емблематичния Ивайло Караньотов, както и със специалния гост от миналия сезон – волейболната звезда Владо Николов. Домакини на срещата с фенове ще бъдат водещите Иван и Андрей, заедно с главните герои в онлайн риалити поредицата „Горан и фермерите“ Горан Иванов и Ваня Джаферович.", "date": "2018.12.07", "title": " Фермери се срещат с фенове\t\t\t"}
{"url": "https://trud.bg/%d0%bf%d0%b5%d1%82%d0%ba%d0%be%d0%b2-%d0%b8-%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%bd%d0%b5-%d1%81%d0%b5-%d1%81%d0%b4%d0%be%d0%b1%d1%80%d0%b8%d1%85%d0%b0/", "text": "Георги Петков и Кирил Десподов не се сдобриха, въпреки че бяха привикани на разпит в БФС. Националите изложиха своите тези пред Дисциплинарната комисия, която на свой ред взе соломоновско решение – еднакви глоби за играчите на „Славия“ и ЦСКА. Двамата бяха санкционирани с по 2000 лева, но няма да им бъдат спирани правата. Петков и Десподов влязоха в спор след мача в неделя, спечелен от „белите“ с 1:0. Тогава нападателят обвини 42-годишния вратар, че е призовал съотборника си Александър Александров да счупи краката на футболиста на „червените“. На свой ред Петков отхвърли обвиненията и нарече съперника лъжец.  “Всеки имаше своите твърдения, те обаче не бяха доказани напълно и от двете страни – обясни Юри Кучев, председател на ДК. – Фактите обаче ни мотивираха да вземем това решение. Считаме, че двама национални състезатели не е редно да имат подобни отношения.“ Кучев допълни, че докато са били гледани записите, а Петков и Десподов не са се сдобрили.  В същото време санкция отнесе и Нестор Ел Маестро, треньорът на ЦСКА. Причина за наказанието е навлизане на терена по време на мача с „Лудогорец“ (1:1) в четвъртък. Това ще коства мястото на резервната скамейка на специалиста в предстоящата среща с „Верея“ в Стара Загора. Столичният клуб получи последно предупреждение за санкция заради невъздържаното поведение на своите привърженици след последния съдийски сигнал.", "date": "2018.12.07", "title": " Петков и Десподов не се сдобриха"}
{"url": "https://trud.bg/%d0%bc%d0%b2%d1%80-%d0%be%d1%82%d0%bf%d1%83%d1%81%d0%bd%d0%b0-16-%d1%85%d0%b8%d0%bb-%d0%bb%d0%b2-%d0%b2-%d0%bf%d0%be%d0%bc%d0%be%d1%89-%d0%bd%d0%b0-%d0%bd%d0%b0%d1%88%d0%b8-%d0%b3%d1%80%d0%b0%d0%bd/", "text": "Общо 16 хил. лв. са отпуснати от МВР за покриване на хонорари на турски адвокат, необходими за представянето на двамата действащи служители Живко Петков и Николай Костов пред турския съд. Те са обвинени заедно с още двама колеги за смъртта на турски бракониер. Финансовата помощ е гласувана след извънредно заседание на комисия, в рамките на която са одобрени по 8000 лв. на човек. Това стана ясно от отговора на вътрешния министър Младен Маринов към народните представители Димитър Бойчев и Диана Саватева. Те поискаха информация относно предприетите действия от страна на МВР за подпомагане на четирима български граждани, настоящи и бивши служители на министерството. „В момента в Турция се води наказателен процес срещу четирима български граждани, двама от които настоящи служители във МВР. Другите двама са напуснали системата. Делото е свързано с инцидент през 2008 г, когато Михаил Цонков, Живко Петков, Никола Костов и Николай Петков са част от състава на „Гранична полиция“ и са действали в изпълнение на служебните си ангажименти. На 17 април 2008 г. край Резово те правят опит да задържат турска гемия с бракониери на калкан, нарушила морската ни граница. След неподчинение на нарушителите, е произведен неволен изстрел и един от бракониерите е загинал“, припомни хронологията на събитията от трибуната на НС Димитър Бойчев. Той обобщи и развитието на казуса до настоящия момент. Министър Маринов изрази категоричната подкрепа от страна на МВР и Главна дирекция „Гранична полиция“ към българските граждани. „Те са изпълнили професионалните си задължения по законосъобразен начин. Със заповед от 16 ноември стартира и дарителска акция в структурите на министерството за финансово подпомагане на защитата на обвинените гранични полицаи. За мен ще бъде основен приоритет да защитавам служителите на МВР, когато те са изпълнили професионалния си дълг“, коментира Маринов. Диана Саватева заяви от трибуна, че като народни представители от Бургас тя и нейните колеги от ГЕРБ не само имат емоционално отношение,  но са ангажирани и с решаване на казуса на практика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.07", "title": " МВР отпусна 16 хил. лв. в помощ на наши граничари, обвинени за смъртта на турски рибар"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%b8-%d0%ba%d0%bc%d0%b5%d1%82%d1%8a%d1%82-%d0%bd/", "text": "Кметът на Свищов Генчо Генчев проведе среща със заместник-министъра на културата Амелия Гешева, относно стъпките, които общината е предприела за развитието на местността Паметниците. Градоначалникът запозна зам.-министър Гешева, че преди по-малко от година Общината е предприела мерки за определяне границите на територията на историческата местност и отделянето и от античния град Нове. Тази тежка процедура, за определяне на границите и статута на местността, и придобиването ѝ за стопанисване от Общината, не е водена до момента от нито едно ръководството на община Свищов. Генчев уточни, че процедурата е сложна, тъй като статутът на местността е смесен – едновременно е държавна собственост, исторически резерват и горска територия. По тази причина попада и в Министерство на земеделието, и в Агенция по горите, и към Министерство на културата. Процедурата за придобиване на местността Паметниците е единствената възможност на пред Общината да кандидатства за безвъзмездна финансова помощ, чрез различни финансови инструменти и да превърне историческата местност в място отговарящо на значимостта му. Към момента Общината не може да влага сериозни финансови ресурси в местността, защото тя не е предоставена за стопанисване и управление. По време на разговора стана ясно, че към момента първият етап от сложната процедура е преминал, очаква се да бъде подписан протокол от министъра на културата, с който да бъдат определени реалните граници на историческия резерват. Предстои Министерството на земеделието да извади горският фонд, след което Министерство на културата да предприеме необходимите действия за предаване, чрез Областния управител и МС, за стопанисване и управление на община Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Зам.-министърът на културата и кметът на Свищов обсъждаха статута на историческата местност Паметниците"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b7%d0%b0%d1%8f%d0%b2%d0%b8-%d1%87%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d1%83/", "text": "Продължаването на газопровода „Турски поток“ през Гърция е „напълно вероятно и реалистично“, заяви руският президент Владимир Путин след разговори в Москва с гръцкия премиер Алексис Ципрас: „Готови сме да реализираме заедно с Гърция големи енергийни проекти. Това се отнася и до свързването на Южна Европа с „Турски поток“ през Гърция.“ За целта може да бъде използван и Трансадриатическият газопровод между Гърция и Италия, който е 80 процента готов, добави Ципрас, а руският президент се съгласи с него: „Газопроводът е построен, а газ няма, засега. Можем да помислим заедно как да напълним този маршрут с реален продукт. Смятаме, че това е напълно реалистично.“ С думите, че диверсификацията означава увеличение, а не изключване на възможни енергоизточници, Ципрас призова Европейската комисия да не прилага „двойни стандарти“ по отношение на „Турски поток“, който, по думите му, ще донесе само добрини за региона, и за европейската икономика като цяло. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                ", "date": "2018.12.07", "title": " Путин заяви, че продължаването на „Турски поток“ през Гърция е напълно реалистично"}
{"url": "https://trud.bg/%d0%b2-%d1%81%d0%b2%d0%b8%d1%89%d0%be%d0%b2-%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%8f-%d0%b4%d0%b5-3/", "text": "Пo повoд Мeждyнapoдния дeн нa дoбpoвoлeцa, в Свищов се проведе съвместна демонстрация мeждy дoбpoвoлци, пoжapникapи, полиция и спешна помощ, в която беше проведена учебна евакуация и бяха пpoигpaни действия за оказване на първа помощ при извършено ПТП. Доброволното формирование при община Свищов, РСПБЗН, РУ на МВР и Спешна помощ демонстрираха в СУ «Цветан Радославов» съвместни действия по оказване на първа помощ и спасяване на пострадали хора в пътно-транспортно произшествие. Точно в 12,05 ч. беше проведена учебна евакуация на всички ученици и учители от СУ „Цветан Радославов” – гр. Свищов, която приключи ЗА 3 МИНУТИ. След това, в двора на училището бе подаден сигнал за ПТП. Службите се отзоваха на място и за краткия перод от 15-20 минути предприеха съвместни, координирани действия по обезопасяване на местопроизшествието, разрязване на автомобила, в който имаше «пострадал» човек /манекен/ и по възможно най-безопасния начин «пострадалият» бе изваден от колата, беше му оказана първа помощ и транспортиран за лечение. По време на демонстрацията, началникът на РСПБЗН – Свищов инж. Светлин Михайлов разясняваше на присъстващите наблюдатели действията, които бяха предприети от специализираните служби, като неколкократно подчерта, че от изключителна важност във всяка критична ситуация е запазването на самообладание. На демонстрацията в свищовското училище присъстваха и обучени младежи по проект “Доброволческа младежка академия за безопасност”, които показаха добра подготовка и добре координирани действия съвместно с останалите служби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " В Свищов отбелязаха Международния ден на доброволеца с демонстрация"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d0%b7%d0%bb%d0%b0%d1%82%d0%b5%d0%b2%d0%b0-%d0%b2-%d0%bb%d0%b8%d1%81%d0%b0%d0%b1%d0%be%d0%bd-%d0%b1%d1%81%d0%bf-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be/", "text": "„Още по време на подготовка на резолюциите, БСП много ясно и категорично, позовавайки се на устава на ПЕС, е декларирала, че не може да подкрепи текстовете в резолюциите, които касаят призоваване към ратификация на Истанбулската конвенция“. Това заяви зам.-председателят на БСП Деница Златева в Лисабон, където се провежда конгресът на ПЕС. По думите й двете писма са депозирани в секретариата на ПЕС и ще бъдат отразени при обсъждане на резолюциите. Златева подчерта, че са спазени всички уставни изисквания, като се придържат към позицията, която е приета и на Национален съвет, и позицията на КС. Тя посочи, че и други партии – членки на ПЕС са изразили резерви по обсъжданите резолюции. “Има процедура, която също е спазена и партиите предварително декларират по кои теми да не се чувстват обвързани с взетите решения на Конгреса“, каза още зам.-председателят на БСП. Според нея в едно семейство, в което има 34 партии и организации, е нормално и резонно да има различия. „Важното е, че основни теми като борбата с неравенството, заетост, младежка заетост, нямаме никакви различия“, допълни тя. Златева уточни, че БСП има десет пълноправни гласа за участие в прекия избор за председател и десетте единодушно ще бъдат дадени за Сергей Станишев. „Убедени сме, че той ще има успешен трети мандат и за нас е гордост, че председател на ПЕС е член на БСП и бивш председател на партията“, коментира Деница Златева.  „Ние сме в Лисабон, за да подкрепим Сергей Станишев за неговия трети мандат. Това е едно уникално постижение за България и цялата делегация на БСП с радост ще гласуваме“, заяви зам.-председателят на БСП Кирил Добрев. Той подчерта, че често се внушава, че БСП е лидерска партия. „В случая, тук сме десет човека, двама зам.-председатели, които изразяваме подкрепата на конгреса, на българските социалисти. Относно документите, надяваме се нашите европейски партньори да оценят това, че има решение на Конституционния съд, с което не приемаме Истанбулската конвенция“, каза още Кирил Добрев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Деница Златева в Лисабон: БСП няма да подкрепи резолюцията, свързана с ратификация Истанбулската конвенция"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%b1%d0%b0%d0%bd%d0%b5%d0%b2-%d0%bf%d1%80%d0%b5%d0%b4-%d1%81%d0%bf%d0%b5%d1%86%d1%81%d1%8a%d0%b4%d0%b0-%d0%b0%d0%ba%d0%be-%d0%bd%d1%8f%d0%ba%d0%be%d0%b9/", "text": "Тези обвинения са фантастика. Ако някой може да изпере 600 млн. евро, трябва да бъде избран за шеф на ООН или поне да бъде предложен за президент на САЩ. „Полимери“ беше едно от най-добрите дружества. В него има акционери – физически и юридически лица. Това заяви Николай Банев в залата на Специализирания съд, където   мерките за неотклонение на него и съпругата му Евгения. Защо няма показания на нито един акционер? За нито едно наше деяние не заслужаваме белезници. Нито един документ от тези папки не сочи нашата вина. При толкова високопоставени прокурори тези обвинения са жалки“, заяви пред спецсъда Банев. Съпругата му Евгения помоли за по-лека мярка, за да се грижи за трите си деца, които останали във Франция. „Бяхме принудени да заминем, защото през последните 5 години бяхме подложени на палежи и заплахи“, заяви Банева. Тя обясни, че не е виждала децата си от 46 дни и за тях се грижели роднини, които пътували до Франция. „Наложете ми подписка. Сложете ми електронна гривна или ми вземете паспорта. Няма да се укривам. Искаме да съдействаме“, каза Банева. Тя добави и че не е била свързана с дружествата, за които прокуратурата твърди, че са разграбени. „Една година съм била изпълнителен директор на „Полимери“, не познавам нито един от тези свидетели, които са дали показания“, каза Банева пред съда. Преди това спецпрокуратурата поиска двамата съпрузи да останат в ареста.      ", "date": "2018.12.07", "title": " Николай Банев пред спецсъда: Ако някой може да изпере 600 млн. евро, трябва да бъде избран за шеф на ООН"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%b0%d0%ba%d1%86%d0%b8%d0%b8-%d1%81%d1%80%d0%b5%d1%89%d1%83-%d0%bf%d0%b8%d1%80%d0%b0%d1%82%d1%81%d0%ba%d0%b8%d1%82%d0%b5-%d1%82%d0%b2-%d0%bf%d1%80/", "text": "Дирекция “Авторско право и сродните му права” към Министерство на културата и специализирания отдел “Киберпрестъпност” при ГДБОП на МВР започват съвместни акции срещу пиратското разпространение на телевизионни програми. Това стана ясно от отговор на министър Боил Банов по време на парламентарния контрол. Банов увери, че екипите на двете институции разработват план за действие за борба със системните нарушители.", "date": "2018.12.07", "title": " Започват акции срещу пиратските ТВ програми"}
{"url": "https://trud.bg/%d1%81-%d1%82%d0%be%d0%bf%d0%bb%d0%be-%d0%bc%d0%bb%d1%8f%d0%ba%d0%be-%d1%87%d0%b0%d0%b9-%d0%b8-%d0%b1%d0%b8%d1%81%d0%ba%d0%b2%d0%b8%d1%82%d0%b8-%d0%bd%d0%b0%d1%81%d1%82%d1%8a%d0%bf%d0%b2%d0%b0/", "text": "Любими детски герои ще оживеят във фоайето на Община Благоевград за шеста порена година. Една от най-атрактивните предколедни инициативи „Часът на приказния разказвач“ и тази година ще радва децата в града, съобщиха от общината. Първата приказна вечер ще бъде на 10 декември (понеделник), като самата инициатива ще продължи до 14 декември, включително. Традиционно в ролята на разказвач ще влезе и кметът на Благоевград д-р Атанас Камбитов, който специално е подбрал интересна и поучителна история за децата на Благоевград. Освен това актьори от Куклен театър –Благоевград ще пресъздадат историята на „Пепеляшка“, ДТ „Енчо Халачев“ ще пренесат децата в приказния свят на „Снежанка и седемте джуджета“, а артистите от ДТ „Никола Вапцаров“ ще пренесат малчуганите в „Нощта преди Коледа“. Всяка вечер малчуганите ще получават чай, топло мляко и бисквити, докато слушат приказните истории в специално обособен кът във фоайето на Община Благоевград . И тази година Дядо Коледа ще пристигне в Община Благоевград, за да раздаде подаръци на малчуганите.", "date": "2018.12.07", "title": " С топло мляко, чай и бисквити настъпва „Часът на приказния разказвач“"}
{"url": "https://trud.bg/%d0%b0%d0%bd%d0%b5%d0%b3%d1%80%d0%b5%d1%82-%d0%ba%d1%80%d0%b0%d0%bc%d0%bf-%d0%ba%d0%b0%d1%80%d0%b5%d0%bd%d0%b1%d0%b0%d1%83%d0%b5%d1%80-%d0%b5-%d0%bd%d0%be%d0%b2%d0%b8%d1%8f%d1%82-%d0%bb%d0%b8%d0%b4/", "text": "Анегрет Крамп-Каренбауер беше избрана за лидер на германската Християндемократическа партия. Тя ще наследи канцлера Ангела Меркел, която 18 години беше на поста. Конгресът на ХДС в Хамбург беше белязан от емоционалната последна реч на Желязната лейди на германската политика, която подчерта големите успехи, които е постигнала не сама, а с помощта на своите съпаритйци. Крамп-Каренбауер, премиер на провинция Саарланд, е от близкия кръг на Меркел и се смяташе за фаворит за неин наследник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Анегрет Крамп-Каренбауер е новият лидер на ХДС"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%bd%d0%b8%d0%ba%d0%be%d0%bb%d0%b0%d0%b9-%d0%b8-%d0%b5%d0%b2/", "text": "Спецсъдът остави в ареста Николай и Евгения Баневи. Решението не е окончателно и може да бъде обжалвано. Има доказателства, които уличават Баневи в престъпленията, в които са обвинени. Има показания на 20 свидетели, някои от тях са разпитани и пред съдия. Освен това са намерени справки и декларации, банкови сметки и документи по време на обиските. Галин Стоянов, който е бил главен счетоводител на Полимери, разказва, че цялата дейност и приходи на дружеството били от добиване на скрап. Дружествата, наемани за рязане на скрап, били препоръчвани или свързани с Банев. Освен това той твърди, че приходите отивали за ремонт и обзавеждане на дома на Баневи и за образование на децата им. Полимери не е внасяло ДДС. Свидетели разказват, че дружествата били умишлено водени към фалит. Всички пари от рязането на съоръжения на скрап постъпвали в специално създадени сметки, за да не влизат в сметките на „Полимери“, мотивира се съдът, позовавайки се на свидетелски показания. Има и данни за държане на имущество, придобито от престъпна дейност. По несъмнен начин се установява, че са участвали в организирана престъпна група, ръководена от Николай Банев, който бил подпомаган от майка си Мария Банева и съпругата си Евгения. Според спецсъда семейство има адрес в България и няма опастност да се укрият, но може да извършат друго престъпление, въпреки че не са осъждани. Доводите от личен и семеен характер не са достатъчни, за да бъдат освободени Николай и Евгения Баневи.", "date": "2018.12.07", "title": " Спецсъдът остави в ареста Николай и Евгения Баневи"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d1%81%d1%8a%d1%81%d1%82%d0%b5%d0%b7-2/", "text": "България и Варна са за първи път домакини на едни от най-големите първенства по карате киокушин в света. От 7 до 9 декември в Двореца на културата и спорта ще се проведат 2-то Европейско първенство за мъже, жени и ветерани и 6-тото открито Световно първенство за младежи и девойки. 750 състезатели от 32 страни ще премерят сили за медали и златни купи. Русия се представя с най-много участници- 116, България и Казахстан с по 82 -ма, а Япония с 52-ма. Двете първенства се организират от Световния киокушин съюз с домакинството на Българската карате киокушин федерация. Специално във Варна пристигна, за да даде старт на битките, едно от най-големите имена от света на киокушин-Канчо Хацуо Рояма/9 дан/,  ученик на създателя на този боен спорт Мас Ояма. Той посочи, че след неговата смърт преди 25 години в света са се появили много малки организации и едва през 2011 са се обединили, което е вдигнало нивото на подготовка и състезания в този най-добър и силен стил. В момента Русия е най-голямата сила в този спорт.България има сериозно място в организацията на състезания в световно ниво. Хацау Рояма посочи, че дори и в Япония не са предоставени такива условия, каквито във Варна и в хотела -домакин в курорта“Св.Св.Константин и Елена“, където са отседнали състезателите. Световното първенство за мъже и жени 2019 ще бъде в Казахстан, обяви Сенсей Александър Пичкунов, генерален секретар на Световния киокушин съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Варна е домакин на най-големите състезания по карате киокушин"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b0%d1%85%d0%b0-%d0%be%d1%80%d0%b8%d0%b3%d0%b8%d0%bd%d0%b0%d0%bb%d0%b0-%d0%bd%d0%b0-%d0%bd%d0%b0%d0%b9-%d0%b8%d0%b7%d0%b2%d0%b5%d1%81%d1%82%d0%bd%d0%be%d1%82%d0%be/", "text": "Пълният кадър на най-известната снимка на Васил Левски бе открита в Османския архив в Истанбул. Това е една от седемте запазени до днес снимки на Апостола, но до момента от нея бе познат само елипсовиден вариант, който е силно ретуширан. Заедно със снимката в министерството на културата за първи път бяха представени и документи, които свидетелстват за дейността на БРЦК. Писмените артефакти са общо 15 страници, а към тях се прибавя и указът на БРЦК на османски турски. В османските архиви снимката открива Виктор Комбов, уредник в Националния музей „Васил Левски”. Той заминава за Турция на научна командировка в държавния архив, където е търсил документи, свързани с българската история и Апостола. Комбов беше категоричен, че с тази фотография турските власти са издирвали Васил Левски. С колегите му предполагат, че снимката е направена след общото събрание на БРЦК, което се провежда в Букурещ между 29 април и 5 май 1872 г. Специалисти по фотография казаха пред „Труд”, че най-вероятно снимката е направена при братята Никола и Тома Хитрови, които по това време работели в Браила. Тогава при тях са се снимали много български революционери, а Левски им имал доверие, че снимката му няма да попадне в ръцете на турците. Експертите казват, че трябва да се направи анализ на кадъра, за да се разбере каква е камерата и кой е работел с такава през тези години. На гърба на снимката има описание на османски турски език: „Със среден ръст, светлокестеняви мустаци, червендалесто лице и когато приказва, единият му зъб се показва малко навън, повдига малко устната си, а очите му са големи и пъстри”. Почти същото описание, като написаното на снимката, с малко по-различен словоред казва на 26 октомври 1872 година, в един от разпитите си в Орхание, даскал Иван Димов Фурнаджиев, член на Тетевенския комитет. Тогава той дава това първо словесно описание пред турските власти, с което те вече разполагат по-нататък за неговото издирване, каза директорът на Националния музей „Васил Левски”- Карлово Дора Чаушева. Тя обясни, че другите отрити документи най-общо са предхождащи залавянето на Васил Левски, но все още не са преведени напълно. „По-нататък ще разберем какво точно е написано в тях, но със сигурност ще дадат информация за революционната организация“, сигурен е Виктор Комбов. Едва седем са фотографиите, на които със сигурност е установено, че е Васил Левски. От седемте кадъра днес са останали общо 12 копия, които досега бяха известни.  ", "date": "2018.12.07", "title": " Показаха оригинала на най-известното фото на Апостола (ОБЗОР)\t\t\t"}
{"url": "https://trud.bg/%d0%bf%d0%be%d1%89%d0%b0-%d0%bd%d0%b0-%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d0%be%d1%82%d0%b2%d0%be%d1%80%d0%b8-%d0%b2-%d1%88%d1%83%d0%bc%d0%b5%d0%bd-2/", "text": "Специална Коледна поща заработи в центъра на Шумен пред Драматично-куклен театър „Васил Друмев“ по инициатива на общината. В нея джуджетата на белобрадия приемат от ден писмата на децата с най-желаните подаръци от Дядо Коледа. Пощата ще работи всеки ден, включително в събота и неделя, чак до 21 декември. Децата трябва да изпишат на плика до Лапландия трите си имена, възраст и коя детската градина или училище посещават. След като ги предадат на джуджетата-сътрудници, на всеки плик се поставя номер и специален пощенски печат на Дядо Коледа. За да се сбъдне желанието на всяко дете, през следващите дни родителите трябва да посетят пощата на Дядо Коледа и по получения номер да проверят дали писмото е пристигнало в Лапландия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.07", "title": " Поща на Дядо Коледа отвори в Шумен"}
{"url": "https://trud.bg/%d1%82%d1%8f%d0%bb%d0%be-%d0%bd%d0%b0-%d0%bc%d1%8a%d0%b6-%d0%b5-%d0%bd%d0%b0%d0%bc%d0%b5%d1%80%d0%b5%d0%bd%d0%be-%d0%b2-%d1%88%d0%b0%d1%85%d1%82%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Малко преди 18 часа е подаден сигнал на тел.112 за намерено тяло на мъж в шахта на новостроящ се булевард във Варна. До момента не е ясна причината са смъртта, съобщават от МВР. Извършва се оглед. По случая е образувано досъдебно производство, уведомена е прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Тяло на мъж е намерено в шахта във Варна"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bd%d0%be%d0%bc%d0%b8%d0%bd%d0%b8%d1%80%d0%b0-%d0%bd%d0%be%d0%b2-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0/", "text": "Президентът на САЩ Доналд Тръмп каза днес, че ще номинира Уилям Бар за министър на правосъдието и главен прокурор, а говорителката на Държавния департамент Хедър Науърт – за постоянен представител на страната в ООН, предадоха световните агенции. Бар е уважаван юрист и републиканец, който вече беше министър на правосъдието и главен прокурор при президента Джордж Буш-старши (1989-1993 г.). „Още от началото аз го поставих начело на списъка си“, каза Тръмп. Бар ще замени на поста Джеф Сешънс, който бе отстранен миналия месец. Уволнението на Сешънс породи опасения, че Тръмп иска да поеме контрола върху разследването на специалния прокурор Робърт Мълър за евентуален таен сговор между предизборния му щаб и Русия, отбелязва Франс прес. Хедър Науърт, която пък ще стане постоянен представител на САЩ в ООН, е бивша журналистка от телевизия Фокс Нюз. Тя ще замени на поста Ники Хейли. Тръмп определи Науърт като много интелигентна и талантлива. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " Доналд Тръмп номинира нов министър на правосъдието и постоянен представител на САЩ в ООН"}
{"url": "https://trud.bg/%d1%80%d0%b0%d1%81%d1%82%d0%b5%d0%b6%d1%8a%d1%82-%d0%bd%d0%b0-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d1%81%d0%b5-%d0%b7%d0%b0%d0%b1%d0%b0%d0%b2%d0%b8/", "text": "Растежът на българската икономика се забави до 3,1% в края на третото тримесечие на тази година. Брутният вътрешен продукт достига 29,8 млрд. лв. по текущи цени, отчете националната статистика. Това е най-слабото представяне на икономиката ни от края на 2014 г., когато ръстът беше 2,6%. Основен принос за растежа имат индивидуалното потребление – с ръст от 7,7%, бруто образуването на основен капитал – със 7%, и колективното потребление на държавното управление – с ръст с 3,6%. Износът на стоки и услуги намалява с 3,6%, докато вносът се увеличава с 4%. Понижава се относителният дял на аграрния сектор в добавената стойност на икономиката – с 0,8 процентни пункта до 7,2% в края на септември спрямо същото тримесечие на предходната година. Делът на индустрията спада с 0,9 процентни пункта до 27,6%, а този на услугите се увеличава до ниво 65,2% при 63,5% през съответния период на предходната година.", "date": "2018.12.07", "title": " Растежът на икономиката се забави"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-6/", "text": "Тази събота и неделя: Уинона Райдър: Не ми пука от приказките за мен Актрисата се върна от дъното.     От коя зодия е вечният студент? Седмичният забавен хороскоп на „Труд“. Ето какво казват звездите за онези, които стоят повечко години във ВУЗ-овете.", "date": "2018.12.07", "title": " Труд Уикенд – един вестник за два дни"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%bd%d0%b0-15-%d0%ba%d0%bb%d1%8e%d1%87%d0%be%d0%b2%d0%b8-%d1%83%d0%bb%d0%b8%d1%86%d0%b8-%d0%be%d0%b1%d0%b7%d0%be%d1%80/", "text": "Изграждат 15 детски градини Строят метрото с 307 млн. лв. Оправят релсите по „Борис” и по „Каменоделска”, купуват 13 трамвая и 172 автобуса Догодина в София ще ремонтират 15 ключови улици и булеварди. Това съобщи столичният кмет Йорданка Фандъкова на представянето на бюджета на общината за 2019 г. Той е 1,587 млрд. лв., с 30 млн. лв. повече от миналогодишния. 51,3 млн. лв. от тях са за изграждане и ремонт на основни улици и булеварди. В тях влизат 15 големи обекта. Те са разширението на бул. “Филип Кутев”, последният участък от бул. “Монтевидео” при новата метростанция, южното платно на бул. “Тодор Каблешков” от бул. “България” до ул. “Костенски водопад”, пробива на бул. “Петър Дертлиев”, Източната тангента от бул. “Ботевградско шосе” до Северна скоростна тангента, както и локална улична мрежа, която обслужва тангентата. Включени са и бул. “Първа българска армия”, бул. “Президент Линкълн”, ул. “Народно хоро” в район “Овча купел”, ул. “Житница”, реконструкция на бул. “Скобелев и транспортния тунел на НДК, на улиците “Кукуш”, “Йосиф Щросмайер”, “Коперник”, “Атанас Узунов” и основен ремонт на зоните на централна градска част. 38 млн. лв., колкото и миналата година, отиват за ремонт и поддръжка на квартални улици. С 4,5 млн. лв. ще бъде изградено улично осветление. Догодина ще е готов първият участък от третата линия на метрото, което е най-големият транспортен и екологичен проект. До края на 2019 г. метрото ще се движи от бул. “Вл. Вазов” през Орлов мост, центъра до “Красно село”. Общината влага 307 млн. лв. в строителството на първия и втория участък от третия лъч – от бул. “Вл. Вазов” до Околовръстния път при Горна Баня и в изграждането на новото тролейбусно трасе от кв. “Манастирски ливади” до “Люлин”. Със 17,6 млн. лв. ремонтират основно трамвайните трасета – по бул. “Цар Борис III” и по ул. “Каменоделска”. “133 млн. лв. са инвестициите в 172 нови автобуса и 13 нови трамвая, които пускаме до края на тази и през следващата година”, съобщи Фандъкова. Трамваите струват 32,8 млн. лв., а автобусите -100 млн. лв. За 2019 г. не е заложено друго увеличение на данъците извън променените от Народното събрание за автомобилите и за имотите в курортни селища. Капиталовата програма е 1/3 от бюджета – над 551 млн. лв., като 58% от тях са от европрограми. Приоритет за общината е и изграждането и модернизацията на детски градини и училища. Общо предвидените средства за инвестиции са 67,7 млн. лв. От тях с 19 млн. лв. ще се реконструират и изграждат 15 забавачки в “Манастирски ливади-Изток”, “Кръстова вада”, “Нови Искър”, Студентски град, “Овча купел”, “Горна баня”, “Подуяне”, “Красно село”, “Павлово”, “Княжево”, “Люлин” и “Изгрев”. 9 млн. лв. са за изграждане на физкултурни салони и пристройки към 12 училища. 39,7 млн. лв. се влагат в основен ремонт на 26 училища и забавачки в “Красна поляна”, “Надежда”, “Връбница”, “Илинден”, както и на Френската гимназия. 550 хил. лв. са за ремонт на кукления театър. Одобрени са и средствата за изграждането на център за изкуство “Топлоцентралата”. С 5,6 млн. лв. реставрират минералните бани в Банкя и “Овча Купел”. 8 млн. лв. отиват за канализация и превенция срещу наводнения. Градят канализация “Люлин”, “Кръстова вада”, “Овча Купел” и “Горна баня”. Общината ще кандидатства за 400 млн. лв евросредства за канализация. Предвидени са средства за енергийна ефективност в болница “Шейново”.   Фандъкова: На първо място е качеството на въздуха Кметът на София Йорданка Фандъкова заяви, че приоритетите в бюджета на Столичната община са последователни в последните години и на първо място за екологията, чистотата и качеството на въздуха. Тя подчерта, че проектобюджетът не е предизборен. Освен за най-големият екопроект-метрото, София влага за чистота 206 млн. лв., което е с 22 млн. лв. повече от миналогодишната сума. Заложено е повече миене и машинно метене на улици и по-често събиране на едрогабаритни отпадъци. Със 17,7 млн. лв. ще рекултивират старите сметища в “Суходол” и Долни Богров и депо “Садината”. С 400 хил. лв. купуват мобилна автоматична станция за измерване на качеството на въздуха. 18 млн. лв. отиват за възстановяване на паркове. Продължава ремонтът на Западния парк, ще има нови алеи и облагородяване на Южния и Северния парк, Борисовата градина и паркът “Дружба”. От тях с 4,5 млн. лв. ще възстановяват детски площадки. Отделно с 10 млн. лв. отиват за разширяване на парк “Възраждане” и изграждане на първия аквапрак в София. С 693 хил. лв. обновяват зоопарка.   Вървим в положителната посока като икономика София върви в положителната посока като икономика, каза столичният зам.-кмет Дончо Барбалов. “През последните години развитието на икономиката на Столичната община следва много близко развитието на икономиката на останалата част от ЕС. 40% от брутния вътрешен продукт на страната се генерира в София, а населението на града е малко под 20% от населението на България”, каза той. БВП в София е 27 хил. лв. на човек от населението. Ръста на брутния вътрешен продукт на населението в последните години е значителен. София изпреварва страната с ръст от 4,5%. 51% от живеещите в София имат висше образование, докато в страната този процент е 28 на сто. Населението в трудоспособна възраст, което е с основно или по-ниско образование в столицата е 3%, докато в страната средното е 16-17 на сто. “Интересна е тенденцията в развитието на структурата на икономиката на общината. Докато преди кризата от 2009 г. сектор строителство заема значителен дял, следващите години този сектор не се развива толкова бързо. Развиват се секторите на услугите. Те са преобладаващата част от икономиката на София. Така сега сме по-защитени от икономически трусове”, каза Барбалов.   Скача данъкът за 2/3 от колите в столицата Данъкът за около две трети от колите, регистрирани в София ще се вдигне. Увеличението ще е различно по размер. Данъкът на 1/3 от автомобилите с най-високите екологични показатели на двигателя – Евро 5 и 6 ще стане по-нисък. Това съобщи зам.-кметът по финанси Дончо Барбалов и обясни, че промяната е в синхрон с националното законодателство, където е заложено собствениците на старите коли да плащат по-висок налог. “За старите коли в различна степен може да се очаква увеличение. На практика ако сравните формулите, които са вече приети по новия закон и тези, които действаха до момента, разликата е значителна. По нов начин се изчислява данъка за превозните средства. Намалението при новите коли като средства е много по-голямо. Ако от 1200 лв. се намали с 20% или 15% данъка, е различно от това да се увеличи данъка на един стар автомобил с 5 или 10 лв.”, каза Барбалов. Той уточни, че от данъчната промяна не се очакват приходи за общината. Скоро ще бъде пуснат и данъчен калкулатор, чрез който всеки да може да изчисли налога, който дължи. Заради държавния бюджет ще бъдат променени и данъците за имотите в курортните селища. От Столичната община ще настояват за минимални прагове на увеличение на тези данъци. Над 14 800 собственици на в Банкя и Панчарево ще плащат по-висок данък сгради за имотите си догодина. Увеличението ще е 2,5 пъти. Причината са промени в Закона за местните данъци и такси, според които собствениците на имоти в курортни селища, които не са основно жилище, ще плащат по-висок данък сгради. Това няма да важи за имоти, регистрирани като туристически обекти по смисъла на Закона за туризма и собственикът им плаща съответните данъци и такси за това. Предложението е за 5 промила за имот в Банкя и 4,5 промила – за кв. Панчарево и Витоша. Промените не засягат собственици на основни жилища в тези селища. Те ще плащат както досега, 50% от данъка за имот в София – 1,875 на хиляда върху данъчната оценка. Останалите данъци в София няма да се вдигат през 2019 г.   Тази година са реализирани 40 сериозни обекта “През тази година реализирахме 40 сериозни обекта”, уточни столичният кмет Йорданка Фандткова. “Тежък и сериозен е въпросът за качеството на ремонтите. Той зависи от организацията и от възможностите на строителния бизнес. Поставяла съм въпроса по отношението на кадрите. Общината залага много сериозни санкции в договорите”, уточни Фандткова. “Ще направим всичко възможно за празниците да се махнат огражденията на градината “Св. Седмочисленици”, заяви столичният зам.-кмет Дончо Барбалов по време на представянето на бюджета на Столичната община за 2019 г. “Документи за трамвайния път по ул. “Граф Игнатиев” са подадени в ДНСК, за да може по най-бързия начин да пуснем трамвая по ул. “Граф Игнатиев”, заяви Барбалов след проверката на обекта. Той уточни, че там не се подменят “опашките от акула”, както бяха наречени обезопасителите. “Не се подменят те, а други ограничители от гума или пластмаса, които имаше оплакване от хората, че се чупят”, каза той.", "date": "2018.12.07", "title": " Ремонт на 15 ключови улици (ОБЗОР)\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d0%bf/", "text": "Кметът на Горна Оряховица инж. Добромир Добрев е депозирал жалба до Административния съд в София срещу решение на Комитета за наблюдение на Оперативна програма „Околна среда”. До седмица ще бъде атакувана и заповед на Управляващия орган на Програмата, с която се определят общините, имащи право да кандидатстват за средства, с които да се подобри атмосферния въздух на тяхна територия. Определени са седем общини и сред тях не е Горна Оряховица, въпреки че градът е постоянно в Топ 3 по запрашеност. Това заяви в петък инж. Добрев. Той обясни, че не се оспорва методиката, по която са определени тези общини, но е категоречн, че някои от въведените данни са некоректни и така се ощетява Горна Оряховица. „Опитахме се да решим въпроса и сме уведомили всички институции за допуснатите грешки. Но след като не получихме удовлетворителен отговор, започваме да търсим правата си по съдебен път“, коментира инж. Добромир Добрев. Градоначалникът е категоричен, че жалбата до Темида би трябвало да спре изпълнението на Програмата за подобряване на атмосферния въздух.  „Ако пък българският съд не уважи жалбата, Общината ще занимае със случая и европейските институции“, категоричен е инж. Добрев. Той припомни, че над 111 милиона лева ще са на разположение на седем български общини за мерки, с които те да подобрят въздуха си. Изборът е направен между 25 общини, които са кандидатствали и които са в списъка с повишена замърсеност. Горна Оряховица е една от тези общини с най-много измерени превишения, но не попада сред седемте. Одобрени са Столична община, Бургас, Видин, Димитровград, Монтана, Пловдив и Смолян.  Според управникът на железничарския град класирането на общините е станало на база на некоректни данни за община Горна Оряховица.  „Първата грешка е че, в графата за причинител на замърсяването не е отбелязано, че това е битовото отопление. Според Програмата за мерки срещу замърсяването на въздуха на самата Община, която е съгласувана от МОСВ, над 70 % от замърсяването идва точно от отоплението с нискокачествени въглища и дърва. Грешката по този показател е отчетена, показва отговор на министър Нено Димов, но без реален резултат за Горна Оряховица“, посочи инж. Добрев. Той уточни, че другата грешка е по показател обхват на Програмата. За всички останали общини са въведени брой жители, потърпевши от замърсения въздух. Само за Горна Оряховица са въведени брой домакинства. Така в тази графа вместо над 40 000 жители са вписани 12 600 домакинства и това драстично смъква коефициента на Общината и тя отпада от Топ 7. „Ако данните бяха въведени коректно, Община Горна Оряховица със сигурност щеше да намери място сред бенефициентите на Програмата и щеше да може да разчита на около 8 милиона лева за мерки, с които да намали запрашеността на въздуха. Идеята е с тези пари да се подпомогнат домакинствата за подмяна на отоплението с по-екологично“, обясни инж. Добрев. Той подчерта, че около 2800 домакинства около Автоматичната станция за измерване на качеството на въздуха е можело да бъдат подкрепени, за да преминат на по-чисто отопление. „Нямаме други механизми да накараме хората да спрат да използват нискокачествени въглища и дърва.Не може по всички данни, публикувани ежедневно да сме в Топ 3 по замърсяване, а само за Оперативна програма „Околна среда” да нямаме проблем. Искаме корекция на Програмата или пък да ни включат в някакви други възможности за подкрепа при преминаване към по-екологично отопление“, апелира градоначалникът.  Според наблюденията само за по-малко от два месеца от началото на новия отоплителен сезон в Горна Оряховица са отчетени 25 дни с превишени стойности на фините прахови частици във въздуха. За цялата година се очаква дните с мръсен въздух да бъдат около 80. 84 са били миналата година.", "date": "2018.12.07", "title": " Кметът на Горна Оряховица даде на съд Програмата за подобряване на атмосферния въздух\t\t\t"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d1%80%d0%b0%d0%b7%d0%b8%d0%b3%d1%80%d0%b0%d0%b2%d0%b0%d1%82-%d0%ba%d0%be%d0%bb%d0%b0-%d0%b7%d0%b0-%d1%81%d1%82%d0%b0%d1%80%d1%82%d0%b0-%d0%bd%d0%b0-%d1%81%d0%ba/", "text": "Отново автомобил ще бъде разигран на старта на зимния сезон в Банско на 15 декември. Куп уникални награди са приготвили организаторите, които ще бъдат спечелени в емблематичната игра „Ловци на съкровища“, традиционно привличаща много ентусиасти да опитат късмета си. Чисто ново „Ауди 3“, СПА почивки, уикенди за двама, златни артикули, мобилни устройства са само част от атрактивните призове. В приключението на Бъндеришка поляна могат да се включат всички желаещи да преровят определен периметър, затрупан със сняг, под който се крият заровени сандъци с награди.  Празникът ще бъде отбелязан с още две игри – „Влез в отбора на шампиона“ и „Открий злато в лифта“. Специален гост ще бъде олимпийският и световен шампион от Патрик Ортлиб (Австрия). Той ще се бори да привлече най-добрите скиори, които да се изправят отборно начело с него срещу тима на легендата Марк Жирардели. А най-бързият състезател сред тях ще спечели сезонна карта за Банско.  Играта „Открий злато в лифта“ пък ще зарадва над 100 гости на курорта. Всеки, който се качи на лифта, ще има възможност да спечели специални златни артикули.  Всички желаещи да се включат в игрите могат да се запишат предварително на www.banskoski.com и да потвърдят участието си на място в сутрешните часове.  След откриването тържествата ще продължат на площада с богата музикална програма.", "date": "2018.12.07", "title": " Отново разиграват кола за старта на ски сезона в Банско"}
{"url": "https://trud.bg/%d0%ba%d1%83%d0%b1%d1%80%d0%b0%d1%82-%d0%b8-17-%d1%81%d0%b5%d0%bb%d0%b0-%d0%b7%d0%b0%d0%bf%d0%bb%d0%b0%d1%88%d0%b5%d0%bd%d0%b8-%d0%be%d1%82-%d0%b1%d0%b5%d0%b7%d0%b2%d0%be%d0%b4%d0%b8%d0%b5-%d0%b7/", "text": "Град Кубрат и още 17 населени места в общината може да останат без вода заради дълг от над 3 млн. лв. на местното водоснабдително дружество „Меден кладенец” за доставка на електроенергия. Това предупредиха в петък от Енерго-Про в специално съобщение до медиите. В него се казва, че ако Общинският съвет не одобри предложения споразумителен протокол за разсрочване плащането до края на 2019 г., ще бъде прекъсната доставката на еленергия. В споразумението е записано Общината, като едноличен собственик на дружеството, да стане гарант за поетапното изплащане на дължа. От Енерго-Про поясняват, че дългът на дружеството, снабдяващо Кубрат и селата с вода, е натрупан за повече от 5 години от електропотреблението на помпени и пречиствателни станции, както и дълбок сондаж. В този период са водени разговори за разсрочване на дълга и са предлагани различни варианти. „До момента Общината не реализира нито един от възможните варианти за решаване на проблема със задлъжнялостта на неговия оператор и по този начин допусна това нарастване”, се казва в съобщението. В него се уточнява още, че от началото на следващата година, се очаква ВиК услугите на територията на община Кубрат да преминат към асоциация „Водоснабдяване-Дунав – Разград. Това би могло да доведе до ликвидация на ВиК „Меден кладенец“ и при липсата на активи, неговите задължения да стават несъбираеми, казват от Енерго-Про. От там допълват, че в края на ноември са отправили покана за доброволно плащане и са водили разговори с КЕВР, Министерство на икономиката, Министерство на регионалното развитие и благоустройството и ДАНС в търсене на съдействие за справедливо решение на критичната ситуация. „След изчерпване на всички възможни мерки за разрешаване на създалия се казус, Енерго-Про пристъпва към крайна мярка за спиране на доставката на електроенергия, за което ВиК „Меден кладенец“ е надлежно уведомен с предварително предупреждение от 28.11.2018 г. Този срок предостави необходимото време и възможност на кмета и Общинския съвет да вземат навременни обезпечителни мерки”, се казва още в съобщението до медиите. В късния следобед в петък в Кубрат е насрочено заседание на Общинския съвет. Ако той не одобри предложението за разсрочване и гаранции, то в понеделник ще бъде прекъснато електрозахранването на административната сграда на ВиК „Меден рудник”, а от 12 декември и на останалите обекти на дружеството. „Труд” не успя да се свърже с кмета на общината Алкин Неби.", "date": "2018.12.07", "title": " Кубрат и 17 села заплашени от безводие заради дълг от 3 млн. лв. за еленергия\t\t\t"}
{"url": "https://trud.bg/6-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%b4%d0%b0%d0%bb-%d0%bf%d0%be%d0%b4%d0%ba%d1%83%d0%bf-%d0%bd%d0%b0/", "text": "По внесен обвинителен акт на Окръжна прокуратура – Бургас, съдът наложи ефективно наказание от 6 месеца „лишаване от свобода“ спрямо Стоян А., подсъдим за даване на подкуп на полицейски служители. На 10.11.2018г. в центъра на с.Тръстиково, община Камено, той дал подкуп – парична сума в размер от 40 лева на полицейски служители от РУП Камено, за да не извършат действие по служба – да не уведомят служител от група „Пътен контрол“ на сектор „Охранителна полиция“, да му състави акт за констатирани от тях нарушения. Наказанието трябва да бъде изтърпяно при първоначален „строг“ режим в затвор.Присъдата на Окръжен съд – Бургас подлежи на обжалване пред Апелативния съд в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " 6 месеца затвор за шофьор, дал подкуп на полицаи"}
{"url": "https://trud.bg/18-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b8%d0%bb%d1%8a%d1%80-%d0%bd%d0%b0-%d0%b4%d1%80%d0%be%d0%b3%d0%b0-%d0%b3%d0%be%d1%82%d0%b2%d0%b0/", "text": "18 месеца затвор получи сливенец за притежание с цел разпространение на високорискови наркотични вещества. Ефективната присъда бе наложена от Окръжния съд в Сливен по съкратеното съдебно следствие, съобщиха от обвинението. Кольо К. бе признат за виновен за това, че в периода 19 юли – 6 септември в Сливен, в условията на продължавано престъпление, без разрешително е държал 161 гр. коноп и близо 9 гр. метаамфетамин на стойност около 1200 лева.  Споразумението е окончателно. Друг сливенец бе оставен в ареста по внесено в съда искане на Окръжната прокуратура. Той бе задържан на 3 декември. Обвиненията са, че в условията на опасен рецидив е държал с цел разпространение около 100 грама метаамфетамин, както и прекурсори и материали за производството на синтетичния наркотик. Определението подлежи на обжалване пред Бургаския апелативен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.07", "title": " 18 месеца затвор за дилър на дрога, „готвач“ остава в ареста"}
