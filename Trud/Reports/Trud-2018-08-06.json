{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b5-%d1%81%d1%80%d0%b5%d0%b4-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Край италианския град Фоджа в южната област Пулия, микробус с българска регистрация се е ударил челно в камион превозващ брашно.  , сред които и българинът управлявал микробуса. По данни на полицията, останалите жертви са от африкански произход. Трима са ранените, един от които е шофьорът на камиона. Според очевидци, микробусът изведнъж навлязъл в насрещното платно, по което се движел камионът. Челният удар бил неизбежен след който, микробусът се преобърнал няколко пъти. Предполага се, че на българина, който го е управлявал или му е станало лошо, или е бил заспал. Властите предполагат, че сезонните селскостопански работници са се прибирали след работа на полето на път за лагер за имигранти където пребивават около 500 души. Италианският Сенат почете едноминутно мълчание в памет на жертвите. Вицепремиерът Луиджи Ди Майо каза, че правителството ще поиска информация по случилото се, а вътрешният министър Матео Салвини уточни, че ще бъдат направени щателни проверки срещу нелегалното наемане на сезонни селскостопански работници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Българин е сред жертвите на катастрофата с микробус в Южна Италия"}
{"url": "https://trud.bg/%d0%ba%d1%8a%d1%89%d0%b0-%d0%be%d1%82-%d0%bd%d0%b5%d0%be%d0%bb%d0%b8%d1%82%d0%b0-%d0%b2%d0%b4%d0%b8%d0%b3%d0%b0%d1%82-%d0%b2-%d1%81%d0%bb%d0%b0%d1%82%d0%b8%d0%bd%d0%b0/", "text": "В София деца учат занаяти на 8000 години близо до най-големия дом в праисторическа Европа Догодина започва реализацията на първия етап от следващия археологически парк на София, който ще е в 8000-годишното Слатинско неолитно селище. В момента Общината обмисля как да изглежда той. Проф. Васил Николов, който води разкопките на селището, обясни пред “Труд”, че има идея там да бъде възстановена къща от неолита, в която посетителите да влизат. Става въпрос за най-голямата къща в праисторическа Европа от 117 кв. м., открита през 1985 г. Преди 2 г., обаче археолозите попадат на друга постройка в селището, която е 147 кв. м. “Тя е леко дъговидна, защото следва рововете, върху които лежи, за първи път виждам такава къща в праисторията”, каза проф. Николов. След това е открита още една къща, която е около 300 кв. м., което е невероятно за прехода 7-6 хилядолетие. Това е 10 пъти по-голяма площ от тази на тогавашните постройки в Тракия, които обикновено са били между 30 кв. м. и 50 кв. м. Начинът на изграждане на къщите показва сложно и иновативно мислене. Идвайки от средна Азия, заселниците е трябвало да се съобразят с климата на Софийското поле. Постройките са били толкова големи, за да живеят в тях цели семейства и да се защитават. В тях са били зърнохранилищата и всички други видове помещения, без тези за животните. Тази година в селището са проучени три успоредни рова. Те не са били отбранителни и физически, а магически защитни съоръжения. Отделяли са в съзнанието на обитателите техния подреден космос вътре в селището от хаоса навън. Там са извършвани обреди. Такива ровове има и на друго място в Югоизточна Европа, но това което го няма другаде, е че в два от тях има дървени стени, чиято функция още не е изяснена. Проф. Николов има и идеята в археологическия парк да се показват филми и древността да оживява чрез ателиета, в които деца да изучават занаяти от преди хилядолетия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Къща от неолита вдигат в „Слатина“\t\t\t"}
{"url": "https://trud.bg/%d1%82%d0%be%d1%82%d0%b0%d0%bb%d0%bd%d0%b0-%d0%b7%d0%b0%d0%b1%d1%80%d0%b0%d0%bd%d0%b0-%d0%b7%d0%b0-%d0%bf%d1%83%d1%88%d0%b5%d0%bd%d0%b5-%d0%bd%d0%b0-%d0%b7%d0%b0%d0%ba%d1%80%d0%b8%d1%82%d0%be/", "text": "Въвеждат се по-строги санкции и контрол Тотална забрана за пушене на цигари, наргилета и електронни цигари на водна основа, несъдържащи тютюн, в закрити обществени помещения, туристически обекти, заведения за хранене и развлечения. Това предлагат промени в Закона за здравето, които бяха публикувани за обществено обсъждане. С тях се въвежда нова дефиниция а понятието „закрито обществено място“, тъй като от въвеждането на забраната през 2012 г., има множество нарушения, които се обясняват с произволното тълкуване на формулировката в закона. За да няма повече противоречиви тълкувания, нормативната уредба уточнява, че под „закрито обществено място“ се разбира „всяко пространство, покрито с покрив и оградено с най-малко три стени/страни, независимо от наличието на отваряеми прозорци или други отвори, без оглед на материала, използван за покрива, стените/страните и без оглед на това дали конструкцията е постоянна или временна“. Успоредно с това се предлага разширяване на кръга на контролните органи, които да установяват нарушенията. Освен за цигари те вече ще санкционират и за употреба на „изделия за водна лула, несъдържащи тютюн“. Освен алкохол и цигари, както е в момента, на деца вече няма да се продават никакви изделия, свързани с тютюневите – електронни цигари, контейнери за многократно пълнене, несъдържащи тютюн. Освен това ясно се формулира и вината на едноличния търговец, на чиято територия е установено нарушение. Предвижда се и въвеждане на принудителна административна мярка – спиране експлоатацията на обекта за определен срок в случай на повторно нарушение. Целта на промените е „да се разшири обхватът на забраната за тютюнопушене в закритите обществени места и на някои открити обществени места, като се регламентира наред със забраната за тютюнопушене и забрана за пушене на изделия за водна лула, несъдържащи тютюн“, се посочва в мотивите към проектозакона. Пушенето води до увреждане дихателната система, сърдечно-съдовата система, устната кухина и зъбите, се допълва още в уредбата. Едномесечният срок за обществено обсъждане на законопроекта на практика ще изтече заедно с лятната ваканция на парламента. По данни от международно изследване на Световната здравна организация, проведено 2013 – 2014 г., България се нарежда на пето място сред 42 страни по пушене на наргиле поне веднъж седмично сред 11-13-годишни ученици, и на второ място по пушене веднъж седмично от 15-годишните.", "date": "2018.08.06", "title": " Тотална забрана за пушене на закрито\t\t\t"}
{"url": "https://trud.bg/%d0%bf%d0%be%d1%80%d1%83%d0%b3%d0%b0%d1%85%d0%b0-%d0%b3%d1%80%d0%be%d0%b1%d0%b0-%d0%bd%d0%b0-%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d0%bf%d0%b5%d0%bf%d0%b0-%d0%bd%d0%b8%d0%ba%d0%be/", "text": "Стотици потребители на социалните мрежи осъдиха деянието Гробът на известната българска актриса Пепа Николова е бил поруган. Специално изработената пластика в нейна памет, дело на скулптора Георги Чапкънов, е била открадната от вандали. Това съобщи дъщеря й, актрисата Александра Сърчаджиева, в профила си във фейсбук. “Бясна съм! Гневна съм! Изключително наранена! Днес отидох на гроба на майка ми! И видях това! Пластиката, която Георги Чапкънов направи за нея, когато тя почина е открадната! Изкъртена по най-безобразен начин! Това е поругаване! Гнусно е! И не мога да си представя какъв изрод трябва да си, за да направиш това!”, пише Сърчаджиева в социалните мрежи, като публикува и снимка на гроба с открадната пластика. Публикацията на водещата на “Вип Брадър” предизвика огромен интерес в интернет и стотици нейни последователи осъдиха постъпката на вандалите. “Ужасно е! Нямам думи!”, коментират фейсбук потребителите. “Това деяние е идиотско, зверско, отвратително! Живеем в крадливо време! Това е, нямам какво повече да коментирам”, заяви пред “Труд” създателят на пластиката, скулптура Георги Чапкънов.    ", "date": "2018.08.06", "title": " Поругаха гроба на актрисата Пепа Николова\t\t\t"}
{"url": "https://trud.bg/19-%d1%81%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d0%bf%d0%be%d1%80%d1%8a%d1%87%d0%ba%d0%b0-%d0%be%d1%82-1-%d0%bc%d0%bb%d1%80%d0%b4-%d0%bb%d0%b2/", "text": "Ще искат бърза работа от изпълнителите Общо 19 са подадените оферти за трите обособени позиции по проекта за модернизация на жп линията между Елин Пелин и Костенец, съобщиха от Министерството на транспорта. Проектът се финансира от ОП “Транспорт и транспортна инфраструктура” и е на стойност 1,024 млрд. лв. Големият брой предложения показва, че процедурата се провежда по възможно най-прозрачния начин и при голяма конкуренция, заяви зам.-министърът на транспорта Велик Занчев при отварянето на офертите. Кандидатите за трите позиции са Асталди АД, консорциум “Щрабаг Джи Пи Рейл 2017”, ДЗЗД “Джен-Дуй жп Елин Пелин”, Терна АД, “Интоса ЕПВ” ДЗЗД, “Интоса ЕПК” ДЗЗД, ДЗЗД “Жп Елин Пелин – Костенец” (в което участва “Главболгарстрой”), Обединение “Митилинеос – Озкар – Ксантакис”, ДЗЗД “Железници АМ Лот 2” (в което участва “Автомагистрали – Черно море” АД), консорциум “Салчеф – Гигастрой”, “Сдружение Елин Пелин – Костенец 2018” ДЗЗД (с участието на “ПСТ Груп” ЕАД), Обединение “Комса – Геострой”, “Евро път” ДЗЗД, Актор А.С.Д., Обединение АрЕсЕсЕс Джойнт Венчър (RSSS Joint Venture), Тракция ПРКиИ С.А., консорциум “ЗСТ” (с участието на “Чайна Комюникейшън Кънстракшън Къмпани” ЛТД и “Трейс Груп Холд” АД), консорциум “Булрейл 2018” (с участието на “Чайна Комюникейшън Кънстракшън Къмпани” ЛТД и “Трейс – София” ЕАД), и обединение “ИСАФ С.А. – КОЛАС РАЙ С.А.С – Калистратов Груп – Позиция 2”. Инвестицията в този участък е над 1 млрд. лева и това е най-мащабният жп проект в този програмен период на ОП “Транспорт и транспортна инфраструктура”, посочи зам.-министър Занчев. По думите му заради обжалвания, продължили 10 месеца, проектът е поставен под риск и по тази причина ще бъдат предприети мерки за ускоряване на работата на комисиите и на фирмите изпълнители.   Влаковете ще вдигат до 160 км/ч Железопътният участък Елин Пелин – Костенец е с обща дължина 51 км, а проектната скорост на влаковете по трасето е до 160 км/ч. Проектът “Модернизация на железопътен участък Елин Пелин – Костенец” се финансира от ОП “Транспорт и транспортна инфраструктура”. Той е на стойност 1,024 млрд. лв., а вчера бяха отворени офертите на кандидатите. Срокът за работа на комисията за разглеждане и оценка на офертите е 4 месеца и се очаква да приключи в края на ноември. В рамките на проекта ще бъдат изградени над 20 км тунели и 23 моста и виадукти, с обща дължина 3 км. Предвижда се още да бъдат модернизирани 5 жп гари, както и да бъдат премахнати всички пресичания на едно ниво между жп транспорта, автомобилното движение и пешеходците.", "date": "2018.08.06", "title": " 19 са кандидатите за поръчка от 1 млрд. лв.\t\t\t"}
{"url": "https://trud.bg/%d1%83%d0%b1%d0%b8%d0%b5%d1%86-%d0%b8%d1%81%d0%ba%d0%b0-4000-%d0%bb%d0%b2-%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%b0%d0%bd%d0%b3%d0%b8/", "text": "Правил е опит за самоубийство Ветеринарен лекар от Шумен, който уби баща си и е зад решетките за 15 г., поиска 4 000 лв. обезщетение, защото го държали с пранги на краката по време на три съдебни заседания в Окръжния съд в града през 2016 г. Искът на Ивайло Пенчев (49 г.) е срещу Главна дирекция “Охрана” към Министерство на правосъдието, защото бил поставен в унизително положение, почувствал се потиснат, човешкото му достойнство било накърнено, а депресивните състояния, в които изпадал, се обострили. Административният съд в Шумен е отхвърлил иска, а затворникът, който лежи в Ловеч, може да обжалва пред Върховния административен съд. В решението на магистратите е обяснено, че Пенчев е с присъда от 15 г. при първоначален строг режим, бил е подсъдим за умишлено тежко престъпление и се води особено опасно лице. Затова служителите са действали при спазване на чл.23, ал.4, т.6 от Правилата за условията и реда за осъществяване на конвойната дейност. Освен това страдал от психическо разстройство след претърпяна в детството травма, подлаган е на лечение, имал е опит за самоубийство и се изисква по-засилен охранителен режим. Магистрати уточняват, че в конкретния случай употребата на белезници на краката е било абсолютно необходимо и законово оправдано. Съставът не се е повлиял и от показанията на майката на Ивайло, която забелязала, че краката му са зачервени и охлузени.   Омбудсманът: Инструкциите за конвоиране с окови са незаконни Синджири само при необходимост Инструкциите, в които се регламентира конвоирането на арестанти и затворници с белезници, пранги, колани със синджири на кръста и др., противоречат на закона, в който са изброени случаите за употреба на тези помощни средства при агресивно поведение. Това обявиха в доклад от службата към омбудсмана Мая Манолова, която следи местата за лишаване от свобода. Отправени са препоръки до правосъдния министър Цецка Цачева да сложи край на тази практика, както и на начините за конвоиране на пациентите от Затворническа болница. Докладът е резултат от проверки в два ареста и Софийския затвор, извършени от 19 до 22 юни, но в него се сочи като нарушение и случаят с отстранената кметица на „Младост” Десислава Иванчева.  ", "date": "2018.08.06", "title": " Убиец иска 4000 лв. заради пранги\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bf%d0%b5%d1%82-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%b7%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%8f-%d0%bd/", "text": "Гръцката полиция разби канал за търговия на български бебета, ръководен от гръцкия град Халкида. Двойка полицейски служители се представили за семейство, което искало да закупи бебе. Сделката е сключена в Халкида, а самата покупко-продажба е извършена в квартал Кипсели в столицата Атина. Арестувани са девет души, трима мъже и пет жени от България и друга жена с грузинска националност. Членовете на бандата се готвели да продадат на полицаите 4-дневно новородено за сумата от 18 хиляди евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Арестуваха пет българки за търговия на бебета в Гърция"}
{"url": "https://trud.bg/%d0%b0%d1%80%d0%b5%d1%81%d1%82%d0%b8-%d1%81%d0%ba%d0%b0%d1%80%d0%b0%d1%85%d0%b0-%d1%80%d0%b8%d1%8f%d0%b4-%d0%b8-%d0%be%d1%82%d0%b0%d0%b2%d0%b0/", "text": "Саудитска Арабия замрази всички нови инвестиции и търговски сделки с Канада, заради “груба намеса (на Отава) във вътрешните работи на кралството”. Така Рияд тълкува подкрепата, която Канада изрази към арестувани в Саудитска Арабия правозащитници. Освен това Рияд обяви канадския посланик за персона нон грата и му даде денонощие, за да напусне страната, и отзова своя посланик в Отава. Саудитското МВнР допълни и че страната си запазва правото да предприеме допълнителни действия. Миналия четвъртък канадската външна министър Кристия Фрийланд писа в туитър, че Отава е “много разтревожена” от ареста, извършен от саудитските власти, на Самар Бадауи, сестрата на хвърления в затвора саудитски блогър Раиф Бадауи, пратен зад решетките заедно с известната активистка Насима ал Сада. “Канада стои твърдо до семейство Бадауи в този труден момент и продължаваме да призоваваме енергично за освобождаването на Раиф и Самар Бадауи”, написа Фрийланд. Съпругата на Раиф Бадауи – Енсаф Хайдар, живее от 2013 г. в Квебек с трите си деца. Това лято саудитците получиха канадско гражданство. Позицията на Канада бе посрещната много остро от Рияд, според който Канада е извършила престъпления срещу законите и процедурите на кралството, намесила се е в правораздаването и е нарушила суверенитета на Саудитска Арабия.", "date": "2018.08.06", "title": " Арести скараха Рияд и Отава\t\t\t"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%bf%d1%80%d0%b8%d0%b2%d0%b8%d0%ba%d0%b0-%d0%b3%d1%80%d1%8a%d1%86%d0%ba%d0%b8%d1%8f-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b2%d1%8a%d0%b2-%d0%b2/", "text": "Посланикът на Гърция в Москва Андреас Фриганас бе призован от руското външно министерство, за да обясни „неприятните действия на Атина“. Повод за това бе екстрадирането на двамата руски дипломати от посолството в Атина и наложената забрана за влизане в страната на други двама руски граждани, както и обвинението по адрес на руските дипломати, че са планували  да блокират Споразумението с Преспа. Андреас Фриганас от своя страна представи позициите на гръцкото правителство. Припомняме, че след екстрадиране на двамата руски дипломати Москва отговори, че ще реагира реципрочно на действията на Атина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Москва привика гръцкия посланик във външно"}
{"url": "https://trud.bg/%d0%b4%d0%be%d0%b3%d0%be%d0%b4%d0%b8%d0%bd%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d1%82%d1%83%d0%bd%d0%b5%d0%bb%d0%b8%d1%82%d0%b5-%d0%bd%d0%b0-%d0%bd%d0%b4%d0%ba-%d0%b8/", "text": "За догодина Столичната община планира реконструкции на двата големи тунела в София – този в “Люлин” и този при Националния дворец на културата. При НДК ще бъдат изместени трамвайните линии, съобщи столичният зам.-кмет Евгени Крусев. Ще се работи по трасета като като бул. “Линкълн”, където се очаква да минава третият лъч на метрото. Общината има желание да ремотира и ул. “Житница”, както и трасето на трамвай № 5. Повечето големи ремонти от тази година ще приключат преди 15 септември. Работата по ул. “Граф Игнатиев”, обаче, ще продължи и след това. Реконструкцията на бул. “Васил Левски” върви в график. Отсечката от ул. “Граф Игнатиев” до Ректората вече е готова. На 10 август започва работа и в останалата част от булеварда – от Софийския университет до паметника на Апостола. Ще бъде ремонтирано и кръстовището на Ректората. От 10 август ще се работи по пътните платна и тротоарите на бул. “Арсеналски”. До средата на август трябва да приключи работата по трамвайните релси на бул. “България”. Когато е готово трамвайното трасе, започва преасфалтиране на платната от бул. “Гешов” до бул. “Гоце Делчев”.", "date": "2018.08.06", "title": " Догодина ремонтират тунелите на НДК и „Люлин“\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-215/", "text": "Захариева е най-богатият вицепремиер Между 150 000 евро и 570 000 евро са спестили повечето ни евродепутати, четирима са само бедните сред тях. Станишев спестил 154 757 евро. Премиерът Бойко Борисов има 53 260 лв.         Данъчните следят пратки по пощата Затягат контрола върху онлайн търговията. Данните за наложен платеж ще се пазят 5 години.         В кои случаи се полага работно облекло за служителите и трябва ли да го връщат? Трудово-правна консултация на „Труд“.             Българите да проверят законни ли са къщите им в Гърция Властите събарят незаконните постройки след пожара, казва гръцкият зам.-министър на Околната среда и енергетиката Сократис Фамелос в интервю за „Труд“.             Армията в сянката на МВР Права ли е Световната банка, че персоналът на вътрешното ни ведомство е сред най-добре платените в Европа, или да – анализ на Евгени Генов.         Оцеляващият Силует на Ники Лауда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Вижте акцентите в броя на вестник „Труд“ във вторник, 7 август 2018"}
{"url": "https://trud.bg/%d0%b2-%d0%ba%d0%be%d0%b8-%d1%81%d0%bb%d1%83%d1%87%d0%b0%d0%b8-%d1%81%d0%b5-%d0%bf%d0%be%d0%bb%d0%b0%d0%b3%d0%b0-%d1%80%d0%b0%d0%b1%d0%be%d1%82%d0%bd%d0%be-%d0%be%d0%b1%d0%bb%d0%b5%d0%ba%d0%bb%d0%be/", "text": "Въпрос:  Здравейте, може ли да ми обясните при какви условия ми се полага работно облекло?  К. Кирова, гр. Пловдив Отговор:  Съгласно Кодекса на труда работодателят осигурява на работниците и служителите безплатно работно и униформено облекло при условия и по ред, установени от Министерския съвет или в колективен трудов договор. Наредбата за безплатното работно и униформено облекло (НБРУО) регламентира реда, начина и условията за предоставяне на безплатно работно и униформено облекло от работодателите на работниците и служителите. Пълният отговор четете в броя на вестник „Труд“ във вторник.", "date": "2018.08.06", "title": " В кои случаи се полага работно облекло за служителите и трябва ли да го връщат?"}
{"url": "https://trud.bg/10-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d1%81%d1%82%d1%80%d0%b5%d0%bb%d1%8f%d0%bd%d0%b8-%d0%b2-%d1%87%d0%b8%d0%ba%d0%b0%d0%b3%d0%be/", "text": "Десет души са застреляни, а 44 са ранени при стрелба вчера в Чикаго, предаде Канал 3. Полицията нарече тази вълна от насилие „абсолютно неприемлива“. Сред ранените има 11-годишно дете. Някои изстрели са били определени мишени и органите на реда ги свързват с конфликти между банди, уточни пред журналисти Фред Уолтър от чикагската полиция. Според полицията е стреляно по групи от хора, включително по участници в помен. През 2016 г. броят на убийствата в Чикаго стигна връхна точка за близо двайсетгодишен период, заради което президентът на САЩ Доналд Тръмп редовно критикува града. Според Фред Уолтър обаче от началото на годината в Чикаго се стреля с над 30 на сто по-рядко, а убийствата са намалели с 25 процента. Полицията е конфискувала из улиците на града повече от 5500 незаконно притежавани оръжия, добави той и подчерта ангажимента на властите да продължат усилията за повишаване на сигурността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " 10 души са застреляни в Чикаго"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%b2%d1%82%d0%be%d1%80%d0%b8-%d1%89%d0%b5-%d1%85%d0%be%d0%b4%d0%b8-%d0%b2-%d1%87%d1%83%d0%b6%d0%b1%d0%b8%d0%bd%d0%b0/", "text": "Плащаме с карта в хотели и магазини  Българите планират да пътуват в чужбина повече през 2018 г., сочат данни от проучване на Mastercard. Тази година 58% от картодържателите в България планират да ходят в чужбина, при 55% през миналата година. 55% от картодържателите пътуват в чужбина с цел почивка, 15% по работа, а 10% за посещение на роднини. ТОП 10 на най-предпочитаните туристически дестинации за българите са Гърция, Италия, Турция, Германия, Испания, Англия, Румъния, Франция, Австрия и Сърбия. Докато пътуват в чужбина българите плащат с банкова карта предимно за настаняване (69%) и пазаруване (68%), като потребителите използват кредитна карта предимно за нощувки, а дебитната за покупки в магазини. Храната и напитките в ресторантите също се плащат предимно с кредитна карта (43%), докато дебитната карта е предпочитания разплащателен метод за забавления (31%) като входове за музеи, клубове, увеселителни паркове и т.н. Според данни на НСИ за първото тримесечие на 2018 г. българите са похарчили 87,75 млн. лв. при пътувания в чужбина, което е с 36% повече в сравнение с 2017 г.", "date": "2018.08.06", "title": " Всеки втори ще ходи в чужбина\t\t\t"}
{"url": "https://trud.bg/50-%d0%b5%d0%b2%d1%80%d0%be%d0%ba%d0%b2-%d0%b7%d0%b0-%d0%bc%d0%b0%d0%b3%d0%b0%d0%b7%d0%b8%d0%bd-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b1%d1%83%d0%bb/", "text": "Офисите продължават да са във фокуса и на инвеститорите. През първата половина на 2018 г. бяха приключени продажби на офиси за над 220 млн. евро, което е над 60% от общия обем на инвестициите в бизнес имоти в страната. Това показват данни на консултантската компания Cushman & Wakefield Forton. “Търсенето на качествени площи с добра локация остава стабилно както в София, така и в големите градове. В основата на това са както продължаващото разрастване на компаниите от IT сектора и центровете за споделени услуги, така и прегрупирането на бизнеси в резултат от сливания и придобивания в международен план”, коментира Станимира Пашова, мениджър “Офис площи” в компанията. През първата половина на 2018 г. в София бяха въведени в експлоатация няколко първокласни офис сгради с обща площ 37 800 кв. м., като се очаква да бъде завършено и строителството на нови 334 хил. кв. м площи от клас А и В. Наемите на офис сградите остават стабилни, като търсените нива от собствениците на първокласни площи се движат между 13 и 15 евро/кв. м. Заедно с разрастването на вече присъстващите търговци, българският ритейл пазар става все по-атрактивен и за навлизане на международни брандове, като се очаква тенденцията да  продължи с нови откривания на магазини в близките години. След покачването на наемите от началото на година, в момента нивата в София остават стабилни. За моловете те са 32 евро/кв. м за малък търговски обект в зона с висок трафик, а за бул. “Витоша” средните наеми се движат около 50 евро/кв. м. В най-добре представящите се молове на пазара свободните площи са само 1-2%. Пазарът на индустриални имоти в София и близките индустриални зони към средата на 2018 г. достига 993 531 кв. м, а в строеж са още 250 400 кв. м. След плавното покачване на наемите през последните години сумите за качествени складови площи в момента остават стабилни. Предлагането на първокласни имоти под 10 хил. кв. м се движи на нива около 4,5 евро/кв. м. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " 50 евро/кв. за магазин на столичния бул. „Витоша“\t\t\t"}
{"url": "https://trud.bg/%d1%82%d1%83%d1%80%d0%b8%d1%81%d1%82%d0%b8-%d0%b1%d1%8f%d0%b3%d0%b0%d1%82-%d0%be%d1%82-%d1%82%d1%80%d1%83%d1%81%d0%be%d0%b2%d0%b5-%d0%b2-%d0%b8%d0%bd%d0%b4%d0%be%d0%bd%d0%b5%d0%b7%d0%b8%d1%8f-%d0%b8/", "text": "Няма данни за пострадали българи  Второ земетресение в Индонезия за седмица – този път със сила 6,9 по Рихтер, погуби почти 100 души и принуди стотици туристи да напуснат панически страната, предаде Ройтерс. Трусът разлюля остров Ломбок в неделя вечерта, епицентърът му бил на малка дълбочина – около 10 километра, и бил усетен и на съседния и много популярен остров Бали. Там бе съобщено за двама загинали. Предишното земетресение от 29 юли със сила 6,4 по Рихтер взе 14 жертви. Ранените сега са 236 души, сред загиналите няма чужденци. Повечето жертви на труса – по данни от късно снощи 98 души, са се намирали в планински район в северната част на Ломбок, далече от основните туристически обекти в южната и западната част на острова, много популярни с плажовете си и пътеките за пешеходен туризъм. Няма данни за пострадали българи, съобщи вчера МВнР в София. По информация на посолството ни в Джакарта в страната има трима български граждани, които към момента излежават присъда в местен затвор, но не са били засегнати от земетресението, допълниха от Външно. Земетресението е предизвикало сериозни разрушения, включително и на мостове, което затруднява издирвателните и спасителни акции. Напълно или частично са срутени 13 000 сгради и властите предупредиха, че смъртните случаи вероятно ще нараснат. В отцепените от разрушенията райони бяха изпратени транспортни самолети и хеликоптери, които да доставят палатки и средства за медицинска помощ. На много места е прекъснато електроснабдяването, не функционират и телекомуникационните връзки. От Ломбок са евакуирани 10 000 души. От съседните острови Гили пък с лодки бяха изведени близо 1000 чужди туристи. “Бях на покрива на хотела ни и изведнъж сградата започна силно да се люлее. Не можех да се изправя на крака”, разказа 43-годишен французин. Той почивал на Ломбок заедно със съпругата си, били там и по време на труса от миналата седмица, но сега решили бързо да се приберат във Франция.", "date": "2018.08.06", "title": " Туристи бягат от трусове в Индонезия (ИНФОГРАФИКА)\t\t\t"}
{"url": "https://trud.bg/%d1%81%d0%bf%d1%80%d1%8f%d1%85%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87-%d0%b1%d1%83%d1%81%d1%8a%d1%82-%d0%bc%d1%83-%d0%bd/", "text": "Незаконен превозвач, транспортиращ пътници по линия между Търговище и крайградски заведения, задържаха при съвместна проверка полицаи и служители на автомобилната администрация. Микробусът „Мерцедес”, с който, извън закона, са правени превозите, е спрян от движение за шест месеца, а на водача е съставен акт по закона за автомобилните превози, тъй като не е имал лиценз за обществен транспорт. По време на операцията в почивните дни за нелегални превозвачи на търговищката територия са проверени 32 автомобила, предимно микробуси. През август и септември се засилват проверките за такива превозни средства с оглед и ваканционния сезон, в който много работещи зад граница се прибират у дома с бусове, които не отговарят за изискванията на закона и заработват нелегално, поставяйки в риск пътниците, които ги ползват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Спряха нелегален превозвач, бусът му няма да се движи 6 месеца"}
{"url": "https://trud.bg/%d1%87%d0%b0%d1%81%d1%82%d0%b8%d1%87%d0%bd%d0%be%d1%82%d0%be-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d0%be%d0%b1%d1%89-3/", "text": "Частичното бедствено положение в община Чепеларе остава в сила и днес. Заместник-кметът на общината Пантелей Мемцов обясни пред  :„Заповедта, с която беше въведено частичното бедствено положение касаеше пътя за село Забърдо и Чудните мостове. По указание на специалисти – експерти от Областна управа и от МРРБ, в лицето на заместник-министър Йовев, дадоха указания, при положение че вече не вали дъжд, до днес да не се пипа нищо, за да може да се оттече водата и евентуално срутища допълнителни, които възникват, да бъдат почистени“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Частичното бедствено положение в община Чепеларе остава в сила"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d0%ba%d0%be%d0%bd%d1%81%d1%83%d0%bb%d1%82%d0%b0%d0%bd%d1%82-%d0%bf%d0%be-%d0%ba%d0%b0%d1%80%d0%b4%d0%b8%d0%be%d1%85%d0%b8/", "text": "Промените в здравноосигурителния модел, които здравният министър Кирил Ананиев се очакват да предложи за публично обсъждане до края на август, предизвикаха остри дискусии още преди да е ясно какви точно ще са новостите. За недостига на средства в здравеопазването, за необходимата реформа, за качеството на медицинските услуги и контрола върху изразходваните средства, разговаряме с  . – Проф. Начев, заговори се, че предстои вдигане на здравните ни вноски с 2%. Това ли е начинът да се реши проблемът с недостига на средства в НЗОК? – Това не е начинът и според мен не е правилният начин да се реши проблемът. Когато говорим за недостиг на средства, първо трябва да знаем колко средства са необходими. Никой не може да каже. Един каза: Наливам толкова много пари и пак нищо не става. Друг казва, че средствата са малко, защото не е дооценена дейността. За да говорим има ли недостиг на средства или дали повече са средствата, давани за здраве, трябва да се направи реална оценка на медицинските услуги. Реална оценка на медицинските услуги в България няма. Отдавна трябваше да се почне оттук. Клиничните пътеки, с цените които имат нямат нищо общо с реалната оценка на медицинската услуга, независимо от това, дали тя е на ниво доболнична помощ или болнична. Задължително е да се направи това. Единият начин беше чрез диагностично свързаните групи, но те не са панацея, т.е. те не са едно лечение за всичко и не могат да се въведат от днес за утре. Необходима е много сериозна подготовка на оценители, на кодировчици. От пет години всеки месец даваме данни на три институции – на здравното, на финансовото министерство и на НЗОК, информация колко средно струва на болницата всяка една пътека. Не колко ни е платила касата, а колко реално ни струва. Какъв е проблемът да се събере за една клинична пътека Х от всички болници средната цена, която е била за 3 г. – Наистина, какъв е проблемът? – Никакъв проблем няма. Трябва да седнат и да го направят, но никой не иска да го направи. Защото ще се промени статуквото. Какъвто и здравноосигурителен модел да се приеме, ако нямаме реалната стойност на медицинските услуги, в които да влиза и трудът, ние пак ще говорим наизуст и пожелателно, а парите пак няма да стигат. – Какво според вас трябва да се направи? – Какъв модел ще предложи здравният министър, нямам представа, защото не съм комуницирал на тази тема. Министърът сигурно го е представил на политическо ниво и след това трябва да се пусне на обществено обсъждане. Според мен трябва да се въведе доплащането. – Това е непопулярна мярка и може да има висока политическа цена. – Само на пръв поглед подобна мярка звучи страшно. Тя никак не е страшна. Какво цели съучастието на пациента? Досега говорим за задължително здравно осигуряване в рамките на един солидарен модел. Всички плащат, с надеждата никога да не ползват тези пари. Богатите плащат повече, бедните по-малко, работодателите също участват. Крайно време е да има персонализация на осигуровката, т.е. нека се запазва базата от 8%. Няма защо да се качва солидарната вноска, защото пак ще е наливане на вода в пясък. Оттам нататък е добре да се надгражда с лично участие. То може да е 5%, 10%, в Европа е 20%. – Но това са допълнителни пари, които всеки българин ще трябва да извади от джоба си. – И в момента, по статистически данни 40% от парите за здраве хората са ги извадили от джоба си. И за голямо съжаление, голяма част от тези 40% са нерегламентирани и са дадени под масата. – Как е установено, че 40 % от парите за здраве излизат от джобовете ни? – Като се знае, че парите за здраве в бюджета са около 4 млрд лв., а годишно се харчат около 7,2 млрд лв., не е трудно да се изчисли какъв е процентът на даваните пари от болните. При модела с лично участие говорим за максимум 20 %, които ще са различни в зависимост от тежестта на пътеката, или от цената на услугата. Това няма да натовари хората повече. Но има три страхотни ефекта. Първият е контролен – щом като вадиш пари директно от джоба си , ще се замислиш дали това, което някой лекар ти предлага, да го приемеш веднага, или да не се консултираш и с още един доктор. Ще се замислиш и дали е нужно въобще. Вторият ефект е възпитателен, защото сериозно започваш да мислиш за здравето си, защото ще трябва да извадиш от джоба си, ако се налага. Далеч съм от мисълта, че това ще превъзпита целия български народ и той ще спре да се храни нездравословно, ще започне да спортува по четири пъти седмично… Не съм идеалист, но оттук трябва да се започне. Третият ефект е върху застрахователните дружества, или върху осигурителните фондове. Засега те са само корпоративни – застраховат тоя персонал, с предварителната уговорка, че връщат еди колко си процента, еди къде си. Корпоративното застраховане не е истинско застраховане, няма какво да се лъжем. Така беше и с осигуряването. – Как ще се реши този проблем? – Когато застрахователните фондове вече влязат в играта, в следващите три години ще се разбере кои са най-могъщи – имат офиси във всеки областен град, най-много хора са привлекли. Тогава би могло да се реши хората, които са влезли в тези успешните фондове да минат и със задължителните си вноски при тях. Първата стъпка най-вероятно ще е с даването само на доболничната помощ. Нека видим дали няма да паднат разходите. На петата година примерно, ако са се справили, защо да не им се даде и болничната помощ. И така, по естествен път би се стигнало до демонополизация на здравната каса. И понеже сме социална държава, нека да има и един фонд, за тези, които са социално слаби, да им се плащат допълнителните неща. Както има енергийни помощи, така да има и здравни помощи. – А какво правим с държавата, която не плаща на 100 % вноските на онези, които осигурява – на пенсионерите и децата? – Това не трябва въобще да го обсъждаме. Още от 1 януари 2019 г. държавата трябва да си плаща всичко, ако иска да е държава и за пример да е. След като държавата е направила този модел, трябва да е мислено как ще се осигурят парите. Още повече, че всички знаем, че тези групи хора, които държавата осигурява са най-уязвими и най-често ползват здравни услуги. Да, системата е солидарна, но нека всички си плащат процента, който трябва. – Застрахователни дружества или осигурителни фондове е по-добрият вариант? – Ако се избере вариантът нови каси, те тепърва трябва да се създават, пак да се назначава администрация… Застрахователите ще си създадат каси. Мисля, че моделът трябва да се надгражда. За мен е грешка, че осигурителните дружества минаха към застраховането. Струва ми се, че това бе направено заради интереси в международен план. Не пречи сега застрахователните дружества да започнат да изпълняват дейността по здравно застраховане. Важното е да отговарят на определени условия. Примерно, да имат офиси навсякъде, задължително не трябва да има подбор по отношение на здравния статус. Ако един пациент е възрастен и с лош здравен статус, ще плаща повече, но не бива да му отказва здравна застраховка. Дружествата имат много добри актюери, за които не е проблем да се справят със задачата. Най-важното е не по пол, възраст, вероизповедание и имотно състояние, а по здравен статус да не могат да отказват. Разбира се, важен е и контролът. Без контрол не може нищо да стане. Говоря не за последващия контрол, при който проверяват дали има кардиограма, дали е сложена или не, а за предварителния контрол, който трябва да установи дали е необходимо да се извърши една или друга интервенция според това има ли показания, или някой е писал, че има такива, за да вземе парите. След това трябва да започне контрол за качеството на извършваните услуги и да се плаща за качество. – Може ли един чиновник от здравната каса да каже дали една услуга е извършена качествено, или не? – Не може. Не само от здравната каса, но и одитът не може да се произнася по качеството. Съсловието трябва да осъществява този контрол. Така е в целия свят. Камарата е съсловна и съсловието на кардиохирурзите има заклети експерти, които правят оценката, те вземат участие и в оценката и на инвазивната кардиология. Те могат да кажат дали тези, които са слагали стентовете, са ги сложили по показания, или за да вземат парите. Обратно, когато се прави анализ на дейността на кардиохиругията, участват инвазивни кардиолози, защото те много добре разбират дали е имало показания точно за тази операция. Тогава ще има реална оценка на качеството. – Защо не е създадена такава система на контрол? – Защото в България всички сме велики. Да сте чули някой да каже, че друг е по-добър от него? Всички сме само вождове. В България индианци няма. Повтарям – контролът, който НЗОК прави, не е контрол, той е контрол на атрибути – дали нещо го има или не. Те не са специалисти, не са експерти, за да направят контрол върху същността, върху качеството. Преди няколко години дружествата по инвазивна кардиология и по кардиохирургия отидохме в касата, събрахме пресконференция, Румяна Тодорова беше шеф на касата, и сключихме договор да правим контрол. Толкова години минаха, нито веднъж не ни поканиха. Говорил съм с министерството и то е готово да заложи именно на такъв контрол. Не става въпрос „да се режат глави”. Трябва да се установи дали е действано съобразно правилата за добра медицинска практика, или не е. Там, където са нарушени правилата, ще има санкции, но след това няма да се застрашава здравето и живота на хората. Това е. Просто е да се направи. Всяка една специалност може да извършва този контрол – невролозите ще участват в анализа на дейността на неврохирурзите и обратно. – Ще ви задам и няколко въпроса, свързани с вашата болница. Съобщено бе, че въвеждате нов метод за лечение на аритмиите, разкажете ни за него. – Нека сме точни. Винаги съм гледал с присмех, когато някой говори за нов метод, а в последствие се окаже, че е забравен стар метод. И този не е нов, той се прави в България по отношение на картиране, т.е. правене на карта на сърцето, на ритъмните нарушения, на проводните пътища и интервенция, с която се прекъсват патологични пътища, за да се спре аритмията. Разликата е, че работим с най-съвременната апаратура, която е производство 2017 г. Като начало, считаме, че не сме достатъчно подготвени и затова поканихме един професор от Австрия – Маркус Амер и с него направихме първите шест интервенции. От наша страна в тях участва доц. Светослав Йовев.След месец проф. Амер ще дойде отново, за да направим още операции. През януари ще изпратим двама наши лекари на специализация във Виена. Надяваме се от март да започнем самостоятелно да работим и да имаме наистина положителен резултат в лечението на аритмиите. Няма защо да се лъжем, често резултатът при тях не бе много добър, дали защото пациентите не спазват някои препоръки, дали защото технически не е добре направено, не мога да кажа, но се надявам да имаме успехи. – Преди няколко дни от Аджибадем Сити Клиник съобщиха, че са направили уникална операция с участие на четирима специалисти от различни области и са спасили живота на пациент с онкологично заболяване с комбинирана патология. В „Св. Екатерина” правят ли се такива операции? – Такива операции при нас се извършват от 2007 г. Като прочета такива съобщения и ми става весело. Защото хората изведнъж са разбрали нещо, което се прави от 10 г. Това е хубаво, защото означава, че са получили повече знания, че кръгозорът им става по-широк. През 2007 г. в „Св. Екатерина” оперирахме първия пациент с тумор в бъбрека, със засягане на долна празна вена и прораствания на туморната маса в дясното предсърдие. Махнахме тумора, сменихме долната празна вена с протеза. Участваха три екипа – проф, Никола Владов,защото имаше разсейки и в черния дроб, проф. Петър Панчев като уролог и аз. При следващите операции от нашата клиника в повечето такива операции е ангажиран проф. Петков. И пациентът опериран през 2007 г. живя осем години, въпреки злокачественото заболяване. В операцията участваха три екипа, на нас съдов хирург не ни трябва. Учудвам се как може в т.нар. уникална операция да участват и сърдечен и съдов хирург, след като сърдечният хирург работи също на съдове – коронарните съдове са доста по малки от останалите. След като може да работи на аорта, защо му е съдов хирург за долна празна вена? Ние нямаме нужда от подобно нещо. От 2007 г. до днес ние сме направили 46 такива операции, при протичащ неопластичен процес от бъбрека или от черния дроб. Много е хубаво, че хората са направили нещо, което не са правили до сега. Но е хубаво да се интересуват дали това не е правено в България. – Истина и е, че до седмици ще сте готови за извършване на първата трансплантация на бял дроб в България? – От вас научавам, че до седмици ще направим такава трансплантация. По този въпрос се работи, имаме контакти с клиниката в гр. Есен, където са доста напред в белодробните трансплантации. Подготвяме протокол за съвместна дейност за три години. Първата стъпка е съвместен екип от трима или четири души – кардиохирург, анестезиолог, пулмолог ще отидат в Есен на специализиция. Ние всъщност имаме цялата подготовка за извършване на белодробна трансплантация . Преди две години изпратих двама лекари от болницата в Сан Диего, при проф. Стюарт Джеймисън, който има най-голям опит в белодробните трансплантации. Миналата година, по линията на Изпълнителната агенция по трансплантации изпратихме хора във Виена, при проф. Валтер Клепетко. Така че, ние имаме някаква готовност, но все още не можем да кажем, че със сигурност започваме да правим такива трансплантации. Това ще стане, след като екипът се върне от Есен, т.е. октомври, ноември. Ще поканим на първите няколко трансплантации ще участва проф. Маркус Камлер. Хубаво е при първите трансплантации да имаме гръб, защото всеки един неуспех на старта ще породи силно обществено недоверие. А това не бива да се допуска. Нашият гост  Проф. Начев е изпълнителен директор на СБАЛССЗ „Св. Екатерина“ ЕАД. Завършва медицина с отличие през 1975 г. Притежава специалностите обща хирургия и кардиохирургия. Специализирал е в Кралски колеж по хирургия – Лондон, Немски сърдечен център /DHZ/ – Берлин, Медицински колеж Baylor – Хюстън, Сърдечен институт – Минеаполис, САЩ. В момента е национален консултант по кардиохирургия. Носител на следните звания и отличия: Медик на годината – 1998 г., Лекар на годината –  2006 г., Лекар на България – 2009 г., Приз „Човеколюбие“, почетен гражданин на Казанлък, почетен гражданин на София, орден „Стара планина“ – първа степен, награда „Лекар на Югоизточна Европа“ от Втория международен конгрес на Югоизточноевропейския медицински форум.    ", "date": "2018.08.06", "title": " Националният консултант по кардиохирургия проф. Генчо Начев пред „Труд”: В България всеки е най-велик и първи е открил топлата вода\t\t\t"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d0%b8-%d0%b2-%d1%82%d0%b5%d0%bb%d0%b5%d0%b2%d0%b8%d0%b7%d0%be%d1%80%d0%b0/", "text": "В парламента някой каза тия дни, че премиерът управлявал държавата по телевизора – като се събудел, вземал дистанционното, включвал сутришните блокове и от тях като филийки от тостер изскачали въпросите, които жаждат за държавнически отговор. Не се знае така ли е, или не е, но министър-председателят, без съмнение, би трябвало да е в течение на телевизионния ход на процесите – ако не на всички процеси и явления, които очертават положението, то поне на наказателните и съдебните. Ще не ще, би трябвало, няма как. Правосъдието винаги е било основен стълб на държавността, а то у нас се раздава най-вече от телевизионните студия. Никак не е случайно, че адвокатите са на трето място след всичколозите и политиците в класацията за най-често канени гости в магазинните предавания от рода на „Тази сутрин“, „Здравей България“, „На 4 очи“, „На кафе“, „В края на деня“. В тази класация се имат предвид и двата вида адвокати: както адвокатите на държавата – прокурорите и подгласните им полицейски началници, така и адвокатите на заподозрените, подсъдимите и обвиняемите. Ние като зрители бихме могли да добавим, че откакто г-н Цветанов сдаде на г-жа Бъчварова и г-н Радев ръководството на филмовата кампания „МВР пикчърс“, а съдиите в Страсбург забраниха редовното излъчване на продуцираните от НСОБОП сериали – „Дедесарите“, „Дупетата“, „Октоподите“, „Медузите“, „Къртиците“, „Лихварите“ – адвокатите от втория вид събират все по-висока гледаемост. Много са забавни. От тях например научаваме всичко за здравословното състояние на рейтинговите арестанти, което иначе е лекарска тайна. Така знаем вече, че кметицата Десислава Иванчева има рак на хипофизната жлеза и затова е постъпила в болница завчера, а отделно от това нейно страдание, оная Инструкция – инструкцията, според която всички следствени са оковани с вериги на ръцете и краката, спят вързани с халки на болничните кревати и ходят по нужда с пранги в присъствие на надзирател – й е докарала кожен обрив, стресова депресия и парадонтоза в остра фаза, от която зъбите й щели да изпопадат. Наясно сме също така, че Данчо Релето от „Наглите“, подобно на Боян Петракиев – Барона, героят на югомбаргото, страда от зъбобол с дълбоки кариеси, гингивит, пулпит и зъбен камък. Изобщо, болестите на затворените в килиите – виновни или невинни до доказване на противното – са традиционен и атрактивен обект на телевизионните участия на защитата. Благодарение на тях ние притежаваме редица полезни знания. Като например, че Митьо Очите е отишъл в Турция, вместо да седи тук да го арестуват, защото куршумът, който е пронизал малкия му таз преди 2 години, е наложил да му се постави силиконов уретер, а от уретера се е получил излив, изискващ лечение в тамошна клиника. Узнахме още, че Златко Баретата има проблеми с бъбреците след операция на простатата, довела до склероза на шийката на пикочния мехур и често уриниране. И че Маргина го мъчи освен дискова херния, и язва, и хемороиди, и хипертония и исхемична болест на сърцето. Зле са и двама от „Килърите“: Петър Стоянов – Сумиста, който има панически атаки, мениеров синдром, високо кръвно и диабет, и Янко Попов – Туци, който е с 95% инвалидност и тежки мозъчни увреждания, получени след несполучлива анестезия. Като цяло, пледоариите на защитата по криминалните дела, които следим на екраните, са източник на най–разнообразна интригуваща информация – предимно конфиденциална. От друга страна – те са извор на шеги, жизнерадост и оптимизъм. Нали сте чули, че за адвокатите има само два вица? Всичко останало е истина. Един авторитетен адвокат, да кажем, твърди, че маските, намерени при обиск у Крокодилите не били, за да си крият лицата, като правят магистрални грабежи и връзват чужденци по дърветата, а били, за да карат мотор, без да ги хване хрема. Друг – пак така влиятелен – обяснява, че атентаторите, заловени минути, след като са взривили автосервиз, имали по ръцете си тротил не от друго, а от това, че ходили в неделя за риба. Трети пледира, че в печатницата „Мултипринт“ надпечатали 551 000 бюлетини не за подмяна на изборите, а за „макулатура“. – Клиентът ми се е опитал да помогне на приятели, а се е прекръстил на Александър, защото не си е харесвал името Спас“ – разправя пред камерите адвокатът на измамника Спас-Александър от Кочериново, който гради приятелства във Фейсбук под чужда снимка и събира от будали по 490 лева за „пакет от 10 самолетни билети до Париж.“  Казват, че от това дело се бил отронил бисерът в оня виц: „Г-н съдия, не съм измамник и моля да ме оправдаете по това обвинение. Адвокатът се оказа по-голям лъжец от мен.“  А чухте ли защитника на футболния хулиган, който рани с бомбичка полицайка на дербито Левски – ЦСКА? – Как се озовава бомбата у Йордан? – пита го репортерка от БНТ. – Йордан застава до група, подават му една бомбичка и той я хвърля на пистата. Първоначалната му идея е била да улучи пистата, а полицайката не е разбрал, че я е улучил – заявява компетентно юристът. Репортерката иска да уточни: – А защо е бягал и е носил суичър с качулка? – Той взима бомбичката от неизвестните лица, хвърля я, а после те му подават суичер и той го слага. Туй то. Нали сме в правова държава – и кривото е право даже. – А вие ходите ли по мачове? – Аз? Не, гледам си ги у дома. Вижте какви хора ходят по стадионите! Да дадат на клиента ми бомба! Какви хора само. А какви адвокати! Да ти се прище да направиш престъпление само и само да излязат от телевизора да те отърват! Между другото, Законът за адвокатурата и Етичният кодекс на адвоката му забраняват да рекламира дейността си. Но е ноторно известно, че в Телевизионна Република България забраните са, за да бъдат нарушавани.   Бисерна защита Ето едно предложение за поредицата„Бисери от телевизионните дела“: „Видимият конфликт на интереси без доказателства не е видим, той е твърдян. И видимо присъдата е оправдателна.“ Това е адвокат, тържествуващ от решението на ВАС – че клиентът му не е бил в конфликт на интереси, като е консултирал за хонорар от 2 млн.лв. 4 мегахидропроекта на правителството –„Цанков Камък“, „Доспат“, „Горна Арда“ и „Тунджа“, защото ги е консултирал като гражданин, а не като мандатоносител.  ", "date": "2018.08.06", "title": " Адвокати в телевизора\t\t\t"}
{"url": "https://trud.bg/%d0%bd%d0%b0%d0%b1%d0%b5%d0%bb%d1%8f%d0%b7%d0%b0%d1%85%d0%b0-%d0%bc%d0%b5%d1%80%d0%ba%d0%b8-%d0%b2-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%b0%d0%ba%d1%82%d0%b8%d0%b2%d0%bd/", "text": "Работна среща за набелязване на мерки, в началото на активният сезон за добив на дървесина, се проведе днес в община Велико Търново по инициатива на кмета Даниел Панов. В срещата взеха участие държавните и общински институции, фирмите, работещи в областта на дърводобива, полиция, КАТ, ДАИ, Инспекция по труда, кметове на населени места. По време на срещата бяха обсъдени всички проблеми, свързани с достъпа до горски територии, добива и извозването на добитите количества дървесина. Фирмите в областта на дърводобива поставиха въпроси, свързани с необходимостта от точно и ясно регламентиране на полските и горски пътища, които биха могли да ползват в процеса на работата си, без да увреждат инфраструктурата. От страна на държавните и общински власти фирмите получиха уверения в готовността и добрата воля да се съдейства за уточняване на тези пътища и привеждането им във вид, който позволява да се използват. Представителите на дърводобивната индустрия поискаха и получиха гаранции, че ще бъдат прецизирани пътните знаци, които ще указват достъп за техника, чиято товароносимост е до 10 тона. Държавните институции ще продължат интензивно да извършват проверки за спазването от представителите на дърводобивните фирми за спазване на Закона за движение по пътищата, за спазване на ограниченията за товароносимост. От ДАИ информираха, че институцията от няколко дни разполага с кантар, който позволява точно измерване на товарите. Проверки ще бъдат извършвани и за спазване на уточнените и съгласувани места за претоварни станции, за спазване на правилата за противопожарна защита, както и за спазване на трудовото законодателство и сключването на трудови договори с работниците, които дърводобивните компании наемат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Набелязаха мерки в началото на активният сезон за дърводобив във Великотърновско"}
{"url": "https://trud.bg/%d0%b2%d1%8a%d0%bd%d1%88%d0%bd%d0%be-%d0%bf%d1%80%d0%b0%d1%89%d0%b0-%d1%81%d1%8a%d1%81-%d1%81%d0%bc%d1%81-%d1%81%d0%bf%d0%b5%d1%88%d0%bd%d0%b8%d1%8f-%d1%81%d0%b8-%d0%bd%d0%be%d0%bc%d0%b5%d1%80/", "text": "Всеки български гражданин, притежаващ СИМ-карта на български мобилен оператор, при влизане на територията на чужда държава ще получава от утре – 7 август кратко текстово съобщение с информация за номера на денонощната дежурна телефонна линия в МВнР (+359 2 948 24 04), на която може да потърси помощ в случай на извънредна ситуация. Това съобщиха от пресслужбата на Министерството на външните работи. Съобщението ще бъде получавано, веднага щом абонатът попадне в роуминг. Така телефонът за спешни случаи на МВнР ще е подръка в паметта на телефона на всеки гражданин зад граница. Към тази инициатива на Министерството на външните работи с готовност се присъединиха трите национални мобилни оператора – А1, VIVACOM и Telenor, в знак на подкрепа към усилията ни за подобряване на административното обслужване и по-ефективна защита на българските граждани в чужбина. Мобилните оператори предоставят получаването на съобщението безплатно за гражданите, като услугата не е свързана с разходи от държавния бюджет. При повикване на денонощната дежурна телефонна линия в МВнР (+359 2 948 24 04), разговорът ще бъде таксуван според тарифния план на абоната. Заместник министър-председателят по правосъдната реформа и министър на външните работи Екатерина Захариева благодари на мобилните оператори, които се включиха в реализацията на този проект, свързан с грижата за информираността и сигурността на българските граждани, пътуващи в чужбина. Тя подчерта, че Министерството на външните работи продължава работа по още проекти, които ще улеснят досега с администрацията на нашите сънародници в чужбина. Заплахите за сигурността в съвременния свят, свързани с природни бедствия, възникване на военни конфликти, терористични актове, политически размирици, безредици, бунтове и други, които често засягат и български граждани, изискват оказването на специализирана помощ и често незабавна реакция от страна на българските институции. В зависимост от характера на кризата, Министерството на външните работи координира усилията за оказване на помощ на български граждани с различни национални и чужди институции и ведомства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Външно праща СМС със спешния си номер"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d1%81%d0%ba%d0%b8%d1%82%d0%b5-%d1%82%d0%b0%d0%bd%d0%ba%d0%be%d0%b2%d0%b5-%d1%89%d0%b5-%d0%bf%d1%8a%d1%82%d1%83%d0%b2%d0%b0%d1%82-%d1%81%d0%b0%d0%bc%d0%be/", "text": "Швейцарските танкови части преминават на нощен режим, за да предпазят пътищата, предаде ДПА, цитирайки говорител на армията. Горещините в страната размекват асфалта по пътищата и 57-тонните машини вече не могат да пътуват по пътищата през деня. В противен случай те могат да оставят дупки и следи от вериги, уточни говорителят. В неделя в югозападния град Сион беше отбелязана рекордната за тази година температура от 36,2 градуса. Очаква се през тази седмица температурите да достигнат още по-високи стойности. В допълнение швейцарската армия премести изморителните дейности като маршове за ранната утрин или късната вечер. Командирите са получили инструкции да позволяват на войниците да си вземат почивки за пиене на вода и да следят дали приемат достатъчно течности, добави говорителят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Швейцарските танкове ще пътуват само нощем заради размекнатите от жегите пътища"}
{"url": "https://trud.bg/%d0%b7%d0%b0%d1%80%d0%b0%d0%b4%d0%b8-%d0%bc%d0%be%d1%80%d1%81%d0%ba%d0%b8-%d0%b2%d1%8a%d0%b7%d0%b4%d1%83%d1%88%d0%bd%d0%b8-%d0%bc%d0%b0%d1%81%d0%b8-%d0%be%d1%82-%d0%b0%d1%82%d0%bb%d0%b0%d0%bd%d1%82/", "text": "Спад от рекордно високите летни температури в Европа беше отбелязан на много места, но като цяло жегата се задържа и води до извънредни решения. Най-високите температури във Франция се очакват днес и утре – около 37 градуса. От утре следобед се очаква намаляване на горещините, благодарение на морски въздушни маси от Атлантическия океан, съобщи БНР. Температурите във Великобритания и Португалия се понижиха през уикенда. В най-горещата испанска област Естремадура температурите паднаха до 42 градуса в неделя след 44 градуса предишния ден. В Швейцария танковите части ще се придвижват само нощем, за да не повредят размекнатия от жегата асфалт. В страната очакват нови температурни рекорди тази седмица, след като в неделя беше регистрирана най-високата стойност за лятото – 36 градуса. Швейцарската армия е изместила и изморителните дейности като маршове в ранните сутрешни или късните вечерни часове. Войниците ще получават и почивки за пиене на вода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Заради морски въздушни маси от Атлантическия океан жегите в много места в Европа намаляват"}
{"url": "https://trud.bg/%d0%bd%d0%b5%d0%b7%d0%b0%d0%b2%d0%b8%d1%81%d0%b8%d0%bc%d0%b0%d1%8f-%d0%b3%d0%b0%d0%b7%d0%b5%d1%82%d0%b0-%d1%82%d1%83%d1%80%d1%81%d0%ba%d0%b8-%d0%bf%d0%be%d1%82%d0%be%d0%ba-%d0%bd%d0%b5%d0%b8/", "text": "Проектите за газови хъбове в Европа никнат като гъби след дъжд, констатира руският в. „ “ и прогнозира в заглавие: „Турски поток“ неизбежно ще стане български“. България е готова да приеме втората тръба от „Турски поток“ и брои дните до момента, когато ще се нареди сред газовите хъбове на Европа. Страната откри нова отсечка от транзитния газопровод, разчитайки на газ от Турция, Азербайджан и Русия. Представители на Европейската комисия подкрепиха на думи плановете на София, посочва вестникът. Изданието коментира откритото на 3 август  за Турция с 20-километрова отсечка от компресорната станция „Лозенец“ до село Недялско. С изграждането му България вече може да получава газ от Турция, Азербайджан, Русия „и от всички от Южния газов коридор. С нея ще пренасяме 16 милиарда кубични метра газ в двете посоки. Останали са 11 километра, но сме готови и за тяхното изграждане след подписването на договора“, заяви тогава премиерът Бойко Борисов. Според експерти, цитирани в „Независимая газета“, Русия изобщо не е имала друг вариант, освен да обърне втората тръба от „Турски поток“ към България. „Ако говорим, че „Турски поток“ ще влезе в съществуващата вече газотранспортна система на България просто в реверсен режим, това е неизбежност – твърди аналитикът Сергей Правосудов. – Ако пък говорим, че трябва да има някакъв допълнителен маршрут, който да влезе през морето директно в България, засега изобщо не става дума за това“, уточнява той. „Поначало неизбежен вариант“ е било според него да се натоварят в реверсен режим газотранспортните мощности, които няма да се използват, щом „през Украйна ще се помпа по-малко газ“. За целта трябва само да се изгради свързващо звено между България и Сърбия, казва Правосудов. Щом вече има работеща инфраструктура, която се нуждае само от малко допълнение, няма смисъл да строиш до нея от нулата нова тръба – нещо икономически нецелесъобразно, посочва експертът. Според него този вариант не носи и политически рискове. „Политически рискове има винаги, щом се строят нови мощности, ако пък се задействат старите, вече няма такива“, заявява той. Ако се разгледат различните варианти за маршрути, България е най-слабата брънка – точно заради политическите рискове, смята обаче бизнес анализаторката Ирина Капитанова. Има риск България рязко да смени позицията си при евентуална обща смяна на нагласите в ЕС, напомня тя. Рисковете за всички европейски проекти са общи – „това са антируските санкции и натискът върху Европа от страна на САЩ“, коментира икономистът Никита Исаев. „Президентът на САЩ Доналд Тръмп също се стреми да заеме мястото си на европейския газов пазар и го прави доста агресивно – обяснява той. – И ако напрежението нарасне, властите на ЕС може да жертват интересите на България в името на европейските“, смята руският наблюдател. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " „Независимая газета“: „Турски поток“ неизбежно ще стане български"}
{"url": "https://trud.bg/%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%bd%d0%b0-%d0%bc%d0%b0%d1%80%d0%b5%d1%88%d0%ba%d0%b8-%d0%bc%d1%83-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d0%b8%d0%bb%d0%b0-%d0%b1/", "text": "Лек автовомобил Ауди А8 е „предоставен безвъзмездно“ от партия „Воля“ миналата година на нейния лидер Веселин Марешки. Това пише в неговата имуществена декларация, публикувана от КПКОНПИ. В списъка с возилата на Марешки са още едно „безвъзмездно“ Ауди А8 и две Бентли-та – едно „безвъзмездно“ и едно „предоставено“. На името на съпругата му Светлана са два „безвъзмездни“ Мерцедес-а. Миналата година тя е придобила безвъзмездно и половината от собствеността на къща с 346 кв. РЗП в столичния район „Витоша“. Зам.-председателят на парламента е вписал само 20 400 лв. налични пари – 3000 лв. от заплата, останалите от безотчетните депутатски добавки. Съпругата му има налични 2,2 млн. лв. от дивиденти и влогове от 10 774 лв., 23 360 евро и 299 153 евро от дивиденти и договори за управление и контрол, както и вземане от 42 500 лв. от паричен заем. Самият Марешки има само 2885 лв. и 137 евро в банки от дивиденти. Двамата са поръчители и солидарни длъжници по дълъг списък от заеми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.08.06", "title": " Партията на Марешки му „предоставила безвъзмездно“ Ауди А8"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%be%d0%b3%d1%80%d0%be%d0%bc%d0%bd%d0%b0-%d1%82%d0%b0%d0%b9%d0%bd%d1%81%d1%82%d0%b2%d0%b5%d0%bd%d0%b0-%d0%bf%d0%bb%d0%b0%d0%bd%d0%b5%d1%82%d0%b0-%d0%b2/", "text": "С помощта на радиотелескоп е била открита планета, над 12 пъти по-голяма от Юпитер, която се движи в самота в космоса на около 20 светлинни години от Земята, предаде БНТ. Тайнственото космическо тяло не е свързано с нито една звезда и е първият обект от този вид, открит с помощта на радиотелескоп. Както масата, така и огромната сила на магнитното поле отправят предизвикателства към знанията за това, което учените знаят за разнообразието от астрономически обекти, открити в дълбините на космоса. Кафявите джуджета са трудни за категоризиране – те са твърде огромни, за да се считат за планети и не са достатъчно големи, за да бъдат считани за звезди. Първоначално открита през 2016 г. при ползването на телескопа Very Large Array (VLA) в Ню Мексико, новообозначанета планета първоначално е смятана за кафяво джудже. Много неща все още не са известни за тези астрономически тела – първото такова е забелязано едва през 1995 г. – и учените зад откритието се опитват да разберат повече за магнитните полета и радиочестотите на пет кафяви джуджета. Нейната възраст означава, че вместо „неуспяла звезда“, те са намерили свободно носеща се планета. Анализът на изследователския екип показа, че магнитното поле на планетата е невероятно силно, около 200 пъти по-силно от това на Юпитер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.08.06", "title": " Откриха огромна тайнствена планета в Слънчевата система"}
{"url": "https://trud.bg/%d1%84%d1%80%d0%b0%d0%bd%d1%86%d1%83%d0%b7%d0%b8%d0%bd-%d0%b8-%d0%b3%d0%b5%d1%80%d0%bc%d0%b0%d0%bd%d0%ba%d0%b0-%d0%b1%d1%8f%d1%85%d0%b0-%d0%be%d1%81%d1%8a%d0%b4%d0%b5%d0%bd%d0%b8-%d0%b2-%d0%b8%d1%80/", "text": "Иракски съд наказа днес французин и германка с доживотен затвор за принадлежност към групировката „Ислямска държава“, предадоха световните агенции. Съдът призна 55-годишния французин Лахсен Амар Жебудж и 22-годишната германка Надя Райнер Херман за виновни, че са се присъединили към „Ислямска държава“. Присъдите могат да бъдат обжалвани. По-рано Херман беше осъдена на една година затвор за незаконно влизане в Ирак. На съдебното заседание присъстваха посолски служители и преводачи от Франция и Германия. Ирак съди стотици заподозрени членове на екстремистката групировка, много от които бяха арестувани след падането на нейни крепости на различни места в страната. Сред тях има стотици чужденци. През 2014 г. „Ислямска държава“ завзе една трета от територията на Ирак, но миналата година до голяма степен беше разгромена и там, и в съседна Сирия. През декември иракското правителство обяви победа над групировката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " Французин и германка бяха осъдени в Ирак на доживотен затвор за членство в ИДИЛ"}
{"url": "https://trud.bg/%d0%b1%d1%81%d0%bf-%d0%b1%d0%b5%d0%bd%d1%87%d0%be-%d0%b1%d0%b5%d0%bd%d1%87%d0%b5%d0%b2-%d0%bd%d0%b5-%d0%b5-%d0%bf%d1%80%d0%b0%d0%b2%d0%b8%d0%bb-%d0%b4%d0%b0%d1%80%d0%b5%d0%bd%d0%b8%d1%8f-%d0%bd%d0%b0/", "text": "Бенчо Бенчев не е правил дарения в кампании на БСП. Това се казва в съобщение, разпространено от пресцентъра на партията: По повод информацията за постъпили дарения от Бенчо Бенчев в кампании на БСП, заявяваме че същият не е правил такива на партията. По решение на общинските съветници от БСП в Бургас, групата събира по 70 лв., месечно, за дейността си. Други финансови взаимоотношения БСП няма с Бенчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " БСП: Бенчо Бенчев не е правил дарения на партията"}
{"url": "https://trud.bg/%d0%bc%d0%be%d1%89%d0%bd%d0%b0-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%b4%d0%be-%d0%bb%d0%b5%d1%82%d0%b8%d1%89%d0%b5-%d0%b2-%d0%b1%d0%be%d0%bb%d0%be%d0%bd%d0%b8%d1%8f-%d1%81%d0%bd/", "text": "Мощна експлозия до летище в Болония е заснета от очевидци, предаде БТВ. По първоначална информация става въпрос за инцидент – избухнала е цистерна. Очевидци отбелязват, че са чули силен взрив, а след това към небето се е издигнал стълб от огън и дим. Засега няма данни и за пострадали и загинали хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Мощна експлозия до летище в Болония (СНИМКИ И ВИДЕО)"}
{"url": "https://trud.bg/%d1%82%d0%b5%d1%81%d0%b5%d0%bd-%d0%b1%d0%b0%d0%bd%d1%81%d0%ba%d0%b8-%d0%be%d1%81%d1%82%d0%b0%d0%b2%d0%b8-%d0%b0%d0%bd%d1%82%d1%8a%d0%bd%d0%b8-%d0%b1%d0%b5%d0%b7-%d0%bc%d0%b5%d0%b4%d0%b0%d0%bb/", "text": "Нов бански костюм коства медала на най-добрия ни плувец Антъни Иванов на европейското в Глазгоу. В коронната си дисциплина асът завърши осми с време 1:57:88 мин., далеч от националния му рекорд (1:55,55).  “Сложи нов бански костюм, който е различен модел от този, с който плува преди – разкри треньорът Николай Вакареев. – Оказа се тесен и след 75-ия метър краката му блокирали. Разочаровани сме, защото подготовката мина добре и медалът беше реален. Личното време на Антъни е по-добро от това на третия на финала (1:55,97). Но и това го има в спорта.“  Търновецът изневери на тактиката си да тръгне по-бавно и да завърши със спринт.  Въпреки слабото плуване Иванов не се оправда. „Такава ни беше стратегията, но не трябваше да сменям банския – заяви той пред bgswim.com. – Не съм доволен от резултата и тепърва ще анализираме. Все пак изпълних целта си да плувам на европейски финал.“ Антъни ще стартира още на 50 м и 100 м бътерфлай. А шампион в дисциплината стана унгарска суперзвезда Крищоф Милак с време 1:52,79 мин. 18-годишният талант е №1 в света и оглавява планетарната ранглиста за юноши. Втори остана друг унгарец – Тамаш Кендереши (1:54,36), следван от италианеца Федерико Бурдисо (1:55,97).", "date": "2018.08.06", "title": " Тесен бански остави Антъни без медал"}
{"url": "https://trud.bg/%d0%bb%d1%83%d0%b4-%d0%ba%d1%8a%d1%81%d0%bc%d0%b5%d1%82-%d0%b7%d0%b0-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "Когато е най-тежко в историята на „Лудогорец“, от Нион дойдоха най-добрите възможни новини. Слабите резултати в Първа професионална лига и отпадането от Шампионската лига, бяха засенчени от жребия за четвъртия предварителен кръг за Лига Европа. За да влезе отново в групите, „Лудогорец“ първо трябва да отстрани босненския „Зрински“. А след това победителя от двубоя „Торпедо“ (Грузия) – „Кукеши“ (Албания). И трите съперника изглеждат като лесна хапка за класата на българския шампион. Като допълнителен бонус „Лудогорец“ получи и реванш в Разград. „ Торпедо“ от град Кутаиси изглежда фаворит в дуела срещу „Кукеши“. Там играе бившият футболист на ЦСКА и „Ботев“ (Пд) Лазар Марин. Отборът е четирикратен шампион на Грузия, но без европейски успехи. Жребият от Нион се превърна в мехлем за треньора Пауло Аутори, който записа най-слабия старт в историята на „Лудогорец“ в България.", "date": "2018.08.06", "title": " Луд късмет за „Лудогорец“"}
{"url": "https://trud.bg/%d0%b5%d1%81-%d0%b8%d0%b7%d1%80%d0%b0%d0%b7%d0%b8-%d1%81%d1%8a%d0%b6%d0%b0%d0%bb%d0%b5%d0%bd%d0%b8%d0%b5-%d0%b7%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%81%d0%b0/", "text": "Европейският съюз изрази днес съжалението си за решението на САЩ да върне санкциите срещу Иран и обяви, че от утре влиза в сила законодателство, защитаващо интересите на европейските компании в страната, предаде Франс прес. Агенцията цитира съвместно изявление на министрите на външните работи на Франция, Германия и Великобритания и на ръководителката на европейската дипломация Федерика Могерини. „Решени сме да защитим европейските компании, които правят законен бизнес с Иран в съгласие с правото на ЕС и с резолюция 2231 на Съвета за сигурност на ООН. По тази причина актуализираният от ЕС блокиращ статут ще влезе в сила на 7 август, за бъдат предпазени тези компании от последиците на американските санкции“, се посочва в изявлението. „Очакваме от Иран да продължи в цялост да прилага задълженията си по Съвместния всеобхватен план за действие“, заявяват още европейските лидери и добавят, че вдигането на санкциите е основен елемент на споразумението, имащ за цел не само позитивното въздействие върху търговските и икономическите отношения с Иран, но и върху живота на иранския народ. В изявлението се казва още, че от страна на ЕС продължават усилията за съхраняване на споразумението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " ЕС изрази съжаление за решението на САЩ да върне санкциите срещу Иран"}
{"url": "https://trud.bg/%d1%81%d1%82%d0%b8%d0%b2%d1%8a%d0%bd-%d1%81%d0%b5%d0%b3%d0%b0%d0%bb-%d1%81%d0%bb%d0%b5%d0%b4-%d0%bd%d0%b0%d0%b7%d0%bd%d0%b0%d1%87%d0%b5%d0%bd%d0%b8%d0%b5%d1%82%d0%be-%d0%bc%d1%83-%d0%b2-%d0%bc%d0%b2/", "text": "Американският актьор Стивън Сегал, който беше  , възнамерява да се бори за повече хармония в света на новия си пост, предаде ТАСС. Холивудският екранен любимец разчита да постигне положителни резултати в това си начинание. Сегал написа на страницата си в Twitter: „Аз съм дълбоко поласкан от назначението си за специален представител на М.Вн.Р на Русия по въпросите на руско-американските хуманитарни връзки. Надявам се да постигнем мир, хармония и позитивни резултати в света. Отнасям се към новата си длъжност много сериозно“, отбелязва актьорът. За назначаването на Сегал стана известно в събота. Както се отбелязва на страницата на руското дипломатическо ведомство във Facebook, неговата задача ще се състои в това „да съдейства за по-нататъшното развитие на руско-американските отношения в хуманитарната сфера, включително и взаимодействието в сферата на културата, изкуствата, обществения и младежки обмен“. Както поясниха от министерството, става дума за обществено-политическа длъжност, не предполагаща парично възнаграждение. Роденият в САЩ Стивън Сегал получи руско гражданство през ноември 2016 година, припомня агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Стивън Сегал след назначението му в МВнР на Русия: Надявам се да постигнем мир, хармония и позитивни резултати в света\t\t\t"}
{"url": "https://trud.bg/%d0%be%d0%b1%d0%bd%d0%be%d0%b2%d0%b5%d0%bd%d0%b0-%d0%b4%d0%b5%d1%82%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%bf%d1%80%d0%b8%d0%b5-%d0%bc%d0%b0%d0%bb%d1%87%d1%83%d0%b3%d0%b0/", "text": "Първата детска градина, обновена по проекта за образователната инфраструктура в Търговище, отново отвори врати и от началото на седмицата са възстановени занятията за близо 100 малчугани там. Детска градина „Приказка” е санирана, извършени са вътрешни ремонти, монтирани са слънчеви колектори, асансьор за достъпна среда и други. В рамките на проекта по Оперативна програма „Региони в растеж” е доставено ново оборудване и обзавеждане. Всички дейности в градината са на стойност над 1,2 млн. лв. В останалите обекти, включени в образователната инфраструктура в Търговище, са детска ясла и основно училище, които са в напреднал етап. За вторник е насрочена и церемония по символична първа копка на четвъртия обект-детска градина „Снежанка”, информираха от кметството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Обновена детска градина прие малчуганите в Търговище\t\t\t"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8-%d1%89%d0%b5-%d1%87%d0%b0%d0%ba%d0%b0%d1%82-%d0%b2%d1%8a%d0%b7%d0%bd%d0%b0%d0%b3%d1%80%d0%b0%d0%b6%d0%b4%d0%b5%d0%bd%d0%b8%d1%8f%d1%82/", "text": "В продължение на три дни селата от община Бобов дол Шатрово, Панчарево и Долистово ще бъдат без ток заради профилактика на електропровода в този район, което ще забави изплащането на пенсиите на местните жители. Най-потърпевшо се оказва Шатрово, в което пощата работи понеделник, сряда и петък. Станцията няма да може да използва компютър за сканиране на разписките, с които се изплащат пенсиите. Така, вместо в понеделник, пенсионерите ще получат парите си чак в петък, което създава известно напрежение, информира  . От регионалната „Български пощи“ – Кюстендил коментираха, че ще направят всичко възможно да се изплатят пенсиите поне в съседното село Панчарево, като ще се използват часовете преди 9 часа, когато ще спират тока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Пенсионери ще чакат възнагражденията си с дни заради спрян за профилактика ток"}
{"url": "https://trud.bg/%d0%b1%d0%b5%d0%bd%d1%87%d0%be-%d0%b1%d0%b5%d0%bd%d1%87%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%be%d0%ba%d0%b0%d0%b7%d0%b0%d1%85-%d1%81%d0%b5-%d0%b2-%d0%bd%d0%b5%d0%bf/", "text": "– Г-н Бенчев, как се озовахте в Истанбул с Митьо Очите? – Нищо от това, което се изписа не е вярно. Когато разследването приключи, ще стане ясно,че всичко е един балон, но сега то тече и не искам да давам подробности. – Но защо бяхте там? – Когато него са го арестували, аз не бях там. Отидох по-късно и се обадих да попитам какво става и те веднага ни прибраха и нас. – А вярно ли, че Желязков е бил във вашата стая? – Резервациите ги направи Несрин Узун. Казват че съм го укривал (Митьо Очите б.а.)…Хотелът да не е мой, че да съм го укривал? – Вярно ли е, че с Несрин Узун сте имали срещи по бизнеса си с киви? – Да, имахме работна вечеря. – У дома ли Ви намираме? – В Карнобат съм, не съм си у дома… Оказах се в неподходящото време на неподходящото място. Случайност, която разбира се не е в моя полза.      ", "date": "2018.08.06", "title": " Бенчо Бенчев пред „Труд“: Оказах се в неподходящото време на неподходящото място"}
{"url": "https://trud.bg/%d0%b4%d0%b5%d0%bc%d0%b8-%d0%bb%d0%be%d0%b2%d0%b0%d1%82%d0%be-%d1%81%d0%bb%d0%b5%d0%b4-%d1%81%d0%b2%d1%80%d1%8a%d1%85%d0%b4%d0%be%d0%b7%d0%b0%d1%82%d0%b0-%d0%b8%d1%81%d0%ba%d0%b0%d0%bc-%d0%b4%d0%b0/", "text": "Американската певица и актриса Деми Ловато проговори за пръв път и благодари, че е жива, след  , която едва не я уби преди две седмици, предадоха световните агенции. „Искам да благодаря на Бога, че опази живота и здравето ми!“, заяви звездата, като не пропусна да изрази своята дълбока признателност към всички фенове, оказали подкрепа в този труден момент от живота ѝ. Ловато отдаде заслуженото и на медицинския персонал от болницата Сидърс-Синай в Лос Анджелис, спасил живота ѝ на 24 юли. Деми отмени свой концерт в Атлантик сити, предвиден два дни след хоспитализацията ѝ. Тя намекна, че в скоро време няма да се появи пред публика. „Имам нужда да се съсредоточа върху здравето си и да се справя със зависимостта си!“, написа Ловато на своите 70 милиона последователи в Инстаграм. Станала звезда на „Дисни ченъл“ още от детството си, Деми Ловато се сблъска със сериозни проблеми, свързани с пристрастяването към наркотици, с депресивни състояния и хранителни разстройства на психична основа. След вестта за свръхдозата, на която стана жертва певицата, в нейна подкрепа се надигна вълна от съпричастност от страна на фенове и знаменитости, припомнят агенциите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " Деми Ловато след свръхдозата: Искам да благодаря на Бога, че опази живота и здравето ми"}
{"url": "https://trud.bg/%d0%b3%d0%b0%d0%b1%d0%b8-%d0%bf%d0%b5%d1%82%d1%80%d0%be%d0%b2%d0%b0-%d0%b3%d0%be%d1%82%d0%be%d0%b2%d0%b0-%d0%b7%d0%b0-%d0%bf%d1%80%d0%b8%d0%b7%d0%be%d0%b2%d0%b0%d1%82%d0%b0-%d1%82%d1%80%d0%be%d0%b9/", "text": "Габриела Петрова обяви, че е готова дори за призовата тройка на европейското по лека атлетика в Берлин, което започва тази седмица. Спортист №1 на България за 2015-а пропусна два сезона в тройния скок, в които лекуваше две хернии на кръста. „Положих доста усилия, тренирах много разбега и дано на първенството да го направя по най-точния начин“, заяви тя.  На шампионата ще има още една българка в дисциплината – световната шампионка за девойки Александра Начева, която не скри, че не отива с големи амбиции при каките. „Не знам как ще овладея емоциите си, но се чувствам доста добре подготвена обяви тя. -. А финал? Кой знае…“", "date": "2018.08.06", "title": " Габи Петрова готова за призовата тройка"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d1%81-%d0%b4%d0%b2%d0%b0-%d0%b4%d0%bd%d0%b8-%d0%b7%d0%b0-%d1%80%d0%b5%d0%bb%d0%b0%d0%ba%d1%81/", "text": "Националите по волейбол получиха от селекционера Пламен Константинов два дни да релаксират след лагера на Белмекен. Трикольорите отидоха на процедури във Велинград. А Боян Йорданов, Теодор Тодоров, Георги Сеганов и Алекс Грозданов използваха паузата да се потопят и в джакузи за пълно възстановяване от изнурителните тренировки. Сборът бе подновен вчера. На високопланинската база тимът ще остане до 10 август. Отборът се подготвя за мондиал през септември.  Георги Братоев пък претърпя успешна операция на глезена в Португалия.", "date": "2018.08.06", "title": " Волейболистите  с два дни за релакс"}
{"url": "https://trud.bg/%d0%bc%d0%bd%d0%b8%d0%bc%d0%b8-%d0%b2%d0%b5%d1%82%d0%b5%d1%80%d0%b8%d0%bd%d0%b0%d1%80%d0%b8-%d0%b8%d0%b7%d0%bd%d1%83%d0%b4%d0%b2%d0%b0%d1%82-%d0%b6%d0%b8%d0%b2%d0%be%d1%82%d0%bd%d0%be%d0%b2%d1%8a/", "text": "За нов вид телефонна измама предупреждават от Асоциацията на говедовъдите в България. Фалшиви ветеринари звънят на животновъди, за да ги изнудват, под заплаха, че в стадото им има чума. Това разказа пред   Михаил Михайлов от асоциацията. „Един наш фермер приема телефонно обаждане, в което му се казва, че се обаждат от Държавен фонд „Земеделие“, че стадото му е заразено с чума по дребните преживни животни, наложително е веднага държавните ветеринарни служби да вземат кръвни проби и това трябва да стане след няколко часа. След което този глас му загатва, че този проблем може да се уреди по някакъв начин, но все пак трябва да се внесе някаква сума“, обясни Михайлов. От браншовата асоциация съветват фермерите, ако получат подобно телефонно обаждане, веднага да известят практикуващия ветеринар и да не допускат във фермата си външни лица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Мними ветеринари изнудват животновъди със заплахи за чума в стадата"}
{"url": "https://trud.bg/%d0%b1%d0%be%d1%8f%d0%bd-%d1%80%d0%b0%d0%b4%d0%b5%d0%b2-%d1%81-%d0%b8%d0%b7%d0%bb%d0%be%d0%b6%d0%b1%d0%b0-%d0%b7%d0%b0-%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b0-%d1%82%d0%b8%d1%82/", "text": "Легендарният борец Боян Радев отбеляза с изложба 50 години от спечелването на втората му олимпийска титла – Мексико 68. Уникалната колекция с българска живопис е изложена в Двореца в столицата, където са изложени 91 платна на Златю Бояджиев, Бенчо Обрешков, Давид Перец…Картините ще останат там до 11 ноември. На церемонията по откриването бе и генсекът на БОК Белчо Горанов, който поздрави шампиона и пазител на българските ценности. Първата си олимпийска титла Радев печели през 1964 г., Става световен шампион 2 г. по-късно, избиран е 3 пъти за спортист №1 на България.", "date": "2018.08.06", "title": " Боян Радев с изложба за олимпийска титла"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b0%d0%bf%d1%80%d0%b0%d0%b2%d0%b8%d0%bb-%d0%b2%d0%bb%d0%be%d0%b3%d0%be%d0%b2%d0%b5-%d0%bd%d0%b0-%d0%b4%d1%8a%d1%89%d0%b5%d1%80%d0%b8%d1%82/", "text": "17 400 лв. налични има председателят на парламентарната група на ГЕРБ Цветан Цветанов, сочи имуществената му декларация, публикувана от КПКОНПИ. Дарил е по 10 000 лв. на влог на две от дъщерите си. Има кредитна карта с лимит 20 000 лв. Миналата година е изкарал 61 680 лв. от трудови доходи и 32 906 лв. от трудови правоотношения, извън тези за заеманата длъжност. Лидерът на БСП Корнелия Нинова е декларирала 10-годишен джип на съпруга й Митко и никакви налични пари. На влогове е вписала само 4371 лв. и 70 евро от заплати от предходни години. Митко Нинов има в банки 62 545 лв. и 40 евро от заплати. Двамата нямат никакви задължения над 10 000 лв. Нинова е получила 46 197 лв. от основна заплата и 19 675 лв. от добавки. Декларацията на председателя на ДПС Мустафа Карадайъ е празна. Той е вписал само 55 668 лв. трудови доходи и 6703 лв. доходи извън заеманата длъжност. Председателят на групата на „Обединени патриоти“ Волен Сидеров има 75% дялово участие в „Галерия стил“ ООД, платено от заплати. 49 867 лв. са трудовите му доходи, 1216 лв. е изкарал от стопанска дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " Цветанов направил влогове на дъщерите си, мъжът на Нинова придобил стар джип\t\t\t"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b8%d1%85%d0%b0-%d0%b2%d0%b0%d0%bb%d0%b5%d1%80%d0%b8-%d0%b9%d0%be%d1%80%d0%b4%d0%b0%d0%bd%d0%be%d0%b2-%d0%b7%d0%b0-%d0%b7%d0%b0%d0%bc-%d0%bf%d1%80%d0%b5%d0%b4/", "text": "Със заповед на министър-председателя Бойко Борисов от днес, 06 август 2018 г., за заместник-председател на Държавната агенция за закрила на детето (ДАЗД) е назначен Валери Йорданов. Г-н Йорданов е с образователна степен магистър. Като директор на Столичната дирекция на вътрешните работи извършва административно управление и контрол на служителите в детските педагогически стаи, активно взаимодейства с ДАЗД, АСП, неправителствени и обществени организации, работещи за и с деца. В този период в СДВР е изградено и специализирано помещение за работа с деца, жертви на престъпления – „синя стая“. В качеството му на на кмет на район „Витоша“ на Столична община (2013-2015 г.) и като орган по закрила, реализира дейности и мерки за гарантиране на правата на децата – създаване на подкрепяща среда и условия за социално включване. Председател е на Местната комисия за борба срещу противообществените прояви на малолетни и непълнолетни. До назначаването му за зам.-председател е главен секретар на Държавната агенция за бежанците. В неговите правомощия е административното управление на Дирекция „Социална дейност и адаптация“, която прилага специални грижи за непридружените малолетни и непълнолетни чужденци, търсещи международна закрила, и осъществява, съвместно с Регионалните управления по образованието, насочване на тези деца към държавните и общинските училища в Република България. Председателят на ДАЗД д-р Елеонора Лилова връчи почетен плакет и благодари на досегашния зам.-председател д-р Валентин Димитров за работата му в областта на закрилата на детето и изрази надеждата си, че и в бъдеще ще продължи да сътрудничи по теми, свързани с опазване на интересите на децата и грижите за тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Назначиха Валери Йорданов за зам.-председател на агенцията за закрила на детето"}
{"url": "https://trud.bg/%d1%88%d0%b5%d1%84%d0%ba%d0%b0%d1%82%d0%b0-%d0%bd%d0%b0-%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b5%d0%b4-%d1%82%d1%80/", "text": "Специализираната прокуратура е отделила материалите, събрани за евентуално лично укривателство, и ги е препратила по компетентност на Районната прокуратура в Бургас. Това каза пред „Труд“ шефката на спецпрокуратурата Даниела Начева. Вчера зам.-главният прокурор Иван Гешев обясни, че се събират данни за това дали общинския съветник от БСП в Бургас Бенчо Бенчев е съдействал за укриването на Димитър Желязков-Очите. „Ние отделяме материали за лично укривателство в отделно дело. То е изпратено към районна прокуратура в Бургас. Колегите там ще събират доказателства и ще преценят има ли основание да се повдигне обвинение или не. Разследването е в начален етап“, обясни Даниела Начева. По думите й, материалите са отделени не като преписка, а като досъдебно производство. Тя подчерта, че действията, които тепърва предстои да бъдат извършвани, ще се преценяват от наблюдаващите прокурори в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Шефката на спецпрокуратурата пред „Труд“: Колегите в Бургас ще преценят има ли основание да се повдигне обвинение за укривателство на Бенчев\t\t\t"}
{"url": "https://trud.bg/%d0%b0%d0%ba%d1%83%d0%bb%d0%b0-%d1%83%d0%b1%d0%b8-%d1%82%d1%83%d1%80%d0%b8%d1%81%d1%82-%d0%be%d1%82-%d1%87%d0%b5%d1%85%d0%b8%d1%8f-%d0%b2-%d0%b5%d0%b3%d0%b8%d0%bf%d0%b5%d1%82%d1%81%d0%ba%d0%b8-%d0%ba/", "text": "Акула уби турист от Чехия в популярния египетски курорт Марса-Алам, предава РИА Новости. Както отбелязва британска медия, позовавайки се на местни източници, нападението се е случило на 20 километра от брега, докато мъжът се е спускал във водата с водолазен костюм. Останките му са намерени на плажа на курортното градче. Както съобщават медиите, чехът е бил на почивка в Марса-Алам заедно с жената и детето си. Местните власти са създали специална група за разследване на инцидента. РИА припомня, че последният случай, когато акула уби турист в Египет е през 2015 година, когато животното уби туристка от Германия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Акула уби турист от Чехия в египетски курорт"}
{"url": "https://trud.bg/%d0%b1%d0%b5%d1%80%d0%b3%d0%b0%d0%bc%d0%be-%d0%b8%d0%bb%d0%b8-%d1%82%d0%b5%d0%bb-%d0%b0%d0%b2%d0%b8%d0%b2-%d0%be%d1%87%d0%b0%d0%ba%d0%b2%d0%b0-%d1%86%d1%81%d0%ba%d0%b0/", "text": "Жребия за четвъртия квалификационен кръг за Лига Европа бе всичко друго, но не и благосклонен за ЦСКА. Ако направят чудото и отстранят „Копенхаген“, „червените“ ще имат не по-слаб съперник на финалната права за груповата фаза. Победителят от дуела „Апоел“ (Тел Авив) – „Аталанта“ ще е следващият противник на двойката между българи и датчани. Израелците определено са по-добрият вариант. В предишният кръг „Апоел“ отстрани трудно с 2:1 общ резултат исландския „Хафнафьордур“. В същото време „Аталанта“ допусна 2:2 от 2:0 в първия мач в Бергамо срещу „Сараево“, за да изсипе целия си гняв в столицата на Босна и Херцеговина – 8:0. ЦСКА има много положителни спомени от италианския футбол. В историята си „червените“ са отстранявали „Ювентус“ и „Парма“, играха три епични полуфинала за КЕШ срещу „Интер“. Но не са срещали евреи. ЦСКА има всички основания да помпа самочувствие и благодарение на Първа професионална лига в България. Единственият отбор с три победи от три кръга са „червените“. А след 3:0 срещу „Дунав“ головата разлика е 7:0. Бразилската машина Мауридес вкара отново и вече има 5 гола в 5 двубоя. Дуелът на „Българска армия“ бе генералната репетиция за битката с „Копенхаген“ на националния стадион „Васил Левски“. Досега отборът на Нестор Ел Маестро се справя отлично в двубоите.", "date": "2018.08.06", "title": " Бергамо или Тел Авив очаква ЦСКА"}
{"url": "https://trud.bg/%d0%b1%d0%bb%d0%b8%d0%b7%d0%be-50-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%bf%d0%be%d0%b6%d0%b0%d1%80-%d0%b2-%d0%bf%d0%be%d1%80%d1%82/", "text": "Най-малко 44 души бяха ранени при   в южния португалски окръг Фару, предаде ТАСС, като се позова на в. „Диариу де нотисиаш“. Един от пострадалите е в тежко състояние. Пожарът е избухнал на 3 август и още не е изгасен. В потушаването на огъня участват около 1000 човека. Испанските власти заявиха, че изпращат на помощ в Португалия два самолета амфибия. През уикенда времето в Португалия беше изключително горещо. В Лисабон беше отчетен нов температурен рекорд – 44 градуса по Целзий. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Близо 50 души са ранени след пожар в Португалия"}
{"url": "https://trud.bg/%d0%be%d0%be%d0%bd-%d0%bb%d0%b8%d0%b1%d0%b8%d1%8f-%d0%b5-%d0%bd%d0%b0%d0%bc%d0%b5%d1%80%d0%b8%d0%bb%d0%b0-100-%d1%82%d0%b5%d0%bb%d0%b0-%d0%bd%d0%b0-%d1%83%d0%b4%d0%b0%d0%b2%d0%b8%d0%bb%d0%b8-%d1%81/", "text": "Службата на върховния комисар на ООН за бежанците (ВКБООН) съобщи, че либийската брегова охрана е намерила тази година телата на общо 100 удавили се в морето преселници, предаде Асошиейтед прес. В изявлението се посочва още, че бреговата охрана на Либия е заловила или спасила 12 633-ма мигранти в Средиземно море, близо до крайбрежието на страната. Либия се превърна в основна транзитна територия по пътя към Европа за бягащи от бедността и гражданските войни в Африка хора. Трафикантите се възползваха от хаоса, в който бе потопена страната след през въстанието през 2011 г. срещу дългогодишния й лидер Муамар Кадафи, отбелязва АП. Либийските власти предприеха мерки за намаляване на мигрантския поток и получиха помощ за това от някои европейски държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " ООН: Либия е намерила 100 тела на удавили се в Средиземно море преселници през тази година"}
{"url": "https://trud.bg/%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%b2%d0%bb%d0%b0%d0%ba-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0-%d0%ba%d1%80%d0%b0%d0%b9-%d0%bc%d0%b5%d0%b7%d0%b4%d1%80/", "text": "Пътнически влак от Мездра за Враца е дерайлирал днес в 14:45 ч. на около 1 км от Мездра, предаде  . Единият от двата вагона е излязъл от релсите с последните си 2 колела. Няма пострадали. Вътре са пътували около 10 души. На мястото се провежда оглед за оценка на причините, съобщиха от БДЖ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Пътнически влак дерайлира край Мездра"}
{"url": "https://trud.bg/%d0%b4%d0%b6%d0%b8%d0%bf-%d0%b7%d0%b0%d1%82%d1%8a%d0%bd%d0%b0-%d0%bd%d0%b0-%d0%b1%d1%80%d0%b5%d0%b3%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%81%d0%bd%d0%b8%d0%bc%d0%ba%d0%b8/", "text": "Снимка на джип, затънал в морето, докато се опитва да изтегли лодка, публикува журналистът Игор Марковски на профила си във фейсбук. „Както казват във Варна – Смятай!“, шеговито написа той. Снимката е заснета от втора буна на плажната ивица във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Джип затъна на брега във Варна (СНИМКИ)"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d1%81%d1%8a%d0%be%d0%b1%d1%89%d0%b8-%d0%b7%d0%b0-%d0%bd%d0%b0%d0%b4-500-%d0%be%d0%b3%d0%bd%d0%b8%d1%89%d0%b0-%d0%bd%d0%b0-%d0%b0%d1%84%d1%80%d0%b8%d0%ba/", "text": "Румънските власти съобщиха за над 500 отделни огнища на африканска чума по свинете, главно в делтата на Дунав и близо до границата с Унгария, предаде Асошиейтед прес. В източния окръг Тулча, който е най-засегнат от болестта, е обявено извънредно положение. Там са били умъртвени 48 000 прасета. По данни на ветеринарната инспекция само в окръг Тулча има 471 огнища на африканска чума по свинете. У нас все още не е готов официалният протокол от изследванията на намереното край Шабла мъртво диво прасе. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Румъния съобщи за над 500 огнища на африканска чума по свинете"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%82%d0%be%d1%80%d0%b8%d1%82%d0%b5-%d0%bd%d0%b0-75-%d0%b3%d0%be%d0%b4%d0%b8%d0%bd%d0%b8-%d0%b3%d0%b5%d0%be%d1%80%d0%b3%d0%b8-%d0%b0%d1%81%d0%bf/", "text": "Мач между „Левски“ и „Милан“ все пак ще има. Това увериха от Moko Solution, фирмата организатор на събитието „75 години Георги Аспарухов“. Двубоят, който се явява и кулминацията в честванията на рождения ден на „синята“ легенда“, трябваше да се състои на 11 август, но италианският гранд се отметна. Все пак от „Сан Сиро“ увериха столичния гранд, че събитието остава, но за по-късен етап от сезона.  „ От 5 август официалното фейсбук събитие „75 години Георги Аспарухов“ не е достъпно в социалната мрежа – се казва в съобщението на фирмата. – Премахването му не е направено от организаторите и не означава, че то няма да се състои. Както обявихме по-рано миналата седмица, мачът ще се проведе, като в най- кратки срокове ще съобщим новата дата.“", "date": "2018.08.06", "title": " Организаторите на „75 години Георги Аспарухов“: Мачът с „Милан“ остава"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d0%ba%d0%b0%d0%b7%d0%b2%d0%b0-%d0%b2%d1%81%d0%b8%d1%87%d0%ba%d0%b8-%d0%bf%d1%80%d0%b5%d0%b4/", "text": "Изложба показва всички 62 проекта за експозиционен център и концепции за територията на Старото военно училище, с които архитекти от цял свят участваха в международния конкурс „Ново сърце за Стария град“. Експозицията вече е подредена в Изложбени зали „Рафаел Михайлов“ Всеки желаещ ще може да се запознае с предложенията до 14 септември включително, в рамките на работното време на залите. До всяко от таблата е описан номерът на съответната концепция, както и нейния автор. Поставена е също урна и листчета с логото на конкурса. Всеки, който желае, може да гласува, като напише номера на харесаната концепция и пусне листчето в урната. На същото място е осигурена и книга за мнения и предложения. Резултатите от гласуването, както и предложенията ще бъдат взети под внимание при изработването на новия подробен устройствен план за терена на Старото военно училище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Изложба в Търново показва всички предложения от международния архитектурен конкурс „Ново сърце за Стария град”"}
{"url": "https://trud.bg/52-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "52-годишна жена е загинала при катастрофа на пътя Кърджали-Момчилград в района на с. Глухар, съобщиха от ОДМВР-Кърджали. Сигналът за инцидента е подаден в 13.50 часа. Сблъскали се са лек автомобил „Фолксваген“ с кърджалийска регистрация и лек автомобил „Мерцедес“ с нидерландска регистрация. Движението в участъка е било затруднено, но не е било спирано по време на огледа. Причините за инцидента са в процес на изясняване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " 52-годишна жена е загинала при катастрофа край Кърджали"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%be%d1%81%d0%bc%d0%be%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd/", "text": "Приключи Осмото издание на Национален фолклорен фестивал „Фолклорен извор“ в свищовското село Царевец. Последната, заключителна вечер на фестивала беше най-вълнуваща за всички участници и публиката, които с трепет очакваха да разберат имената на най-достойно представилите се през четирите конкурсни дни. Всяка година фестивалът бива закрит с концерт на популярни изпълнители, а тази година концертите в последната вечер бяха два. Веднага след приключване на конкурсната програма, на сцената на летния театър участие взеха два чуждестранни състава от Коста Рика и Русия. Тези концерти са извън конкурсната програма и имат за цел да запознаят публиката с фолклора на други народи и да обогатят фестивалната програма. Това не е първото международно присъствие на фестивала, а участието на групите тази година е със съдействието на Националната секция на CIOFF България, на която фестивалът е член. Фолклорен ансамбъл „La Coyolera“, Коста Рика е основан през 2010 г., с цел опазване на социалния, езиковия и културния фолклор на Коста Рика. Участниците в състава са от различни части на страната и се развиват професионално по музика, танци, театър и други дисциплини. Националният фолклорен ансамбъл „Калинка“ е един от най-известните ансамбли на Русия. Създаден е през 1975 г. и има 35 члена. Ансамбъл „Калинка“ е лауреат и дипломат на различни национални и международни фолклорни фестивали. Участва в международни фолклорни фестивали в Германия, Франция, Италия, България, Чехия, Гърция, Полша, Румъния, Турция и други страни. След незабравимите преживявания с двата международни ансамбъла, на откритата сцена пред сградата на Кметство Царевец започна гала-вечерта по награждаване на участниците. Обичаните от всички, водещите Вера и Росен, обявиха специалните награди, които бяха тържествено връчени на техните носители. Председателят на „Фолклорен извор“ Генчо Генчев изрази искрена благодарност към квалитетното жури, което с присъствието си несъмнено допринася за престижа на фестивала. Той не пропусна да благодари на кмета на село Царевец Марин Любенов, както и на всички партньори и спомоществователи, които подкрепиха „Фолклорен извор“. В благодарствените си слова, Генчо Генчев специално се обърна към председателя на ППОК Изгрев 93 – село Царевец Ганчо Ламбев, който от създаването на фолклорния фестивал прегръща идеята и до днес продължава да е основен спонсор на фестивала. Благодарение на спомоществователите и тази година имаше много допълнителни парични и предметни награди. Изобилието от талантливи изпълнители затрудни и представителите на Министерството на културата, които тази година решиха да връчат три награди на изключително талантливи участници. Специалните награди и статуетките Гласът на фестивала, Лауреат и Приз тази година отидоха при: Теодора Славова от гр. Варна, която със своя уникален глас заслужено получи статуетката „Гласът на Фолклорен извор“; Момичетата от дует „Горица“ при НМУ „Любомир Пипков“, София бяха наградени с престижната награда „Лауреат“; а представителката на НЧ „Христо Смирненски-1926“, с. Здравец, обл. Варна, с особена радост и вълнение прие статуетката „Приз на фестивала“. Всички призьори от дванадесетте категории, както и наградените с поощрителни награди, ще бъдат обявени, до няколко дни, на официалния сайт на НФФ „Фолклорен извор“ – http://folklorenizvor.com , а наградите ще бъдат изпратени до адреса на участниците по удобен за тях начин. Осмото издание на НФФ „Фолклорен извор“ завърши с концерт от фолклорни песни на популярната и талантлива певица Нелина. Определена като „жената-глас“, при това съвсем основателно, тя притежава драматичен сопран, приятен и плътен, с изключителна, овладяна мощ. В репертоара си Нелина има всичко, защото тя е сред певиците, които са способни да пеят всичко. Тя изпълнява попфолк, български народни песни, сръбски, гръцки, естрада, и др. Името на един от нейните фолклорни албуми е като на фестивала – „Фолклорен извор“. След незабравимите преживявания с Гуна Иванова, Николина Чакардъкова, Илия Луков, Берковската духова музика, Ива и Велислава Костадинови, орк. „Канарите“, орк. „Орфей“ и „Конушенския народен оркестър“, тази година финалния акорд на „Фолклорен извор“ 2018 направи Нелина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Приключи Осмото издание на Националния фестивал „Фолклорен извор“ в с. Царевец"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b3%d0%bb%d0%b0%d0%b2%d0%bd%d0%b8%d1%8f-%d0%bf%d1%80%d0%be%d0%ba%d1%83%d1%80%d0%be%d1%80-%d1%80%d1%83%d0%bc%d1%8f/", "text": "„Не по-рано от петък колегите от Районната прокуратура в Бургас биха могли да предприемат каквото и да било по отношение на разследването за лично укривателство на Димитър Желязков“. Това заяви пред „Труд“ говорителят на главния прокурор Румяна Арнаудова. Тя посочи, че е нужно технологично време, за да пристигнат материалите, отделени в друго досъдебно производство от специализираната прокуратура, да бъда проверени и преценени от компетентната прокуратура. Евентуалното повдигане на обвинение за лично укривателство на Димитър Желязков-Очите срещу общинския съветник от БСП в Бургас Бенчо Бенчев не зависи от екстрадицията на Очите в България. „Желязков вече има качество на обвиняем. За нас той е лице, извършило престъпление. Затова разследването не е обвързано с екстрадицията му“, обясни говорителят на главния прокурор. Тя каза, че специализираната прокуратура е установила фактите около пътуването на Желязков в Гърция и Турция. Според събраните доказателства Йовчо Домусчиев и Бенчо Бенчев са пристигнали в Солун, след като Димитър Желязков е поискал да бъде откаран с микробуса на Бенчев до Истанбул. „В микробуса са били тримата – Бенчо Бенчев, Димитър Желязков и Йовчо Домусчиев. След това са се отправили към хотел „Рамада” в Турция. Резервациите са били направени от Несрин Узун, а самите стаи в които са били настанени, в една от тях Димитър Желязков, са били на имената на Бенчо Бенчев и Йовчо Домусчиев”, обясни Арнаудова. „Това са фактите, а правните изводи за това дали ще има и други обвинени за съучастие или за независимо съпричиняване на лично укривателство ще са на компетентната прокуратура. Не бива да казваме нищо повече, защото ще повлияем, а това е недопустимо“, категорична е Арнаудова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " Говорителят на главния прокурор Румяна Арнаудова пред „Труд“: Евентуалното повдигане на обвинение на Бенчо Бенчев не зависи от екстрадицията на Димитър Желязков-Очите"}
{"url": "https://trud.bg/%d0%b5%d0%b4%d0%b8%d0%bd-%d1%87%d0%be%d0%b2%d0%b5%d0%ba-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%b0-55-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%b5%d0%ba/", "text": " избухна близо до летището в италианския град Болоня. В социалните мрежи бяха публикувани снимки и видеоклипове, на които се вижда голям огнен стълб. Според италиански медии причината е катастрофа на камион, който се врязал в бензиновоз на пътя. Съобщава се за двама загинали и 70 са ранени, 14 от които са в тежко състояние. Летищните власти обявиха, че аеропортът не е засегнат. Според италианските медии камион, превозващ автомобили, се е сблъскал на мост на магистралата с друг камион-цистерна, превозващ силно запалителни материали. От последвалата след удара експлозия се е сринала част от моста, след което пожарът и експлозиите са се разпространили и под моста, където е бил разположен паркинг за автомобили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Двама души загинаха, а 70 са ранени при експлозията край летището в Болоня"}
{"url": "https://trud.bg/%d0%b1%d0%b0%d0%b1%d1%85-%d0%bd%d1%8f%d0%bc%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%bf%d0%be-%d1%81%d0%b2%d0%b8%d0%bd%d0%b5%d1%82%d0%b5-%d0%b2/", "text": "Резултатите на пробите, взети от умрялото диво прасе, открито миналата седмица край Шабла, категорично отхвърлят наличие на вирус за африканска чума по свинете (АЧС). Това каза директорът на Националната референтна лаборатория за класическа и африканска чума по свинете (КЧС) и АЧС д-р Емилия Кирова, съобщиха от Българската агенция по безопасност на храните (БАБХ). След окончателното изследване на пробите резултатите са разписани с протокол 133/АЧС/. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " БАБХ: Няма африканска чума по свинете в Шабленско"}
{"url": "https://trud.bg/11-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%bc%d0%b8%d0%ba%d1%80%d0%be%d0%b1/", "text": "Тежка катастрофа с микробус с българска регистрация е станала в южния италиански район Пулия. При челен удар с камион, превозващ брашно, край град Фоджа са загинали 11 души, предаде БНР. По данни на полицията, жертвите са сезонни селскостопански работници от африкански произход, които са се прибирали от работа. Ранени са трима души, сред които и шофьорът на камиона. Българинът, управлявал микробуса, не е сред загиналите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " 11 души загинаха при катастрофа с микробус с българска регистрация в Южна Италия"}
{"url": "https://trud.bg/%d1%83%d1%81%d0%bf%d0%b5%d1%88%d0%b5%d0%bd-%d1%82%d0%b5%d1%81%d1%82-%d0%bd%d0%b0-%d0%b7%d0%b2%d0%b5%d0%b7%d0%b4%d0%bd%d0%be-%d0%bd%d0%b5%d0%b1%d0%b5/", "text": "Китайската корпорация за аерокосмическа наука и технологии успешно тества първия в историята на страната хиперзвуков летателен апарат “Синкун-2” (в превод “Звездно небе”), който развива скорост над 7100 км/ч, съобщи в. “Глобал таймс”. Успешният тест “показва, че Китай е направил технологически пробив в оръжейната сфера”, коментира военният експерт Сун Чжунпин. На избрания за изпитанията полигон в Северозападен Китай апаратът летя по траектория, която противникът много трудно би могъл да прогнозира, посочват конструкторите. В бъдеще той ще се използва като носител на бойни глави, ще се прилага и в системи за противоракетна отбрана. “Синкун-2” е вълноплан, т.е. бива ускоряван от ударните вълни, образувани, след като апаратът преодолее звуковата бариера. По време на теста “Синкун-2” се е намирал във въздуха 10 минути, изпълнявайки маневри на 30 км височина. Предстоят обаче нови изпитания, преди да бъде приет на въоръжение от китайската армия.", "date": "2018.08.06", "title": " Успешен тест на „Звездно небе“\t\t\t"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%b8-%d1%81%d1%82%d0%be%d1%8f%d0%bd%d0%be%d0%b2%d0%b8%d1%87-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%b5-%d0%b4%d0%be%d0%b1%d1%80%d0%be-%d0%bd/", "text": "Стартът на кариерата на Славиша Стоянович в „Левски“ влезе в графа „положителен“ след успеха с 2:0 над новака „Ботев“ (Враца). По този начин словенецът се нареди до Делио Роси, Ратко Достанич, Слаболюб Муслин и Рюдигер Абрамчик. Все чуждестранни треньори, дебютирали с победа начело на „сините“ през новия век. Но всички те се провалиха впоследствие по един или друг начин. За да избегне това новият предводител на „Левски“ трябват да направи нужните промени. И той го знае. „Главната цел беше победата – обясни словенецът. – Нямах много време да променям каквото и да е било. Имах на разположение три или четири тренировки, колкото да опозная футболистите. Видях проблем с организирането на играта. Можем и трябва да се представяме на по-високо ниво, ако искаме да напредваме. Искам повече жар и енергия.“ Така Стоянович демонстрира, че е наясно с проблемите, които стоят на дневен ред на „Герена“. И в Монтана тимът показа слабост при изграждането на атаката, а също и с физическата подготовка. Към тях трябва да прибавим и липсата на българи в стартовия състав, което не прави добро впечатление.  Положителното все пак бе, че за разлика от много други случаи през последните 12 месеца, този път бяха реализирани малкото създадени положения пред противниковата врата. Иначе в двубоя с „Ботев“ бившият селекционер на Словения заложи на сигурното и не рискува. Тактиката бе същата, с която „Левски“ игра при Роси, а след това и в двама мача при временния наставник Тодор Симов – 4-2-3-1. Дори стартовият състав срещу новака бе едно към едно с този от „Черно море“ (2:2). В крайна сметка Стоянович няма и голям избор предвид многото контузени. А когато се завърнат Иван Горанов, Деян Иванов, Нашименто, Паулиньо, Ривалдиньо и Антони Белмонт, тогава може да има някакви възможности за ротация, а защо не и смяна на формацията. В неделния следобед се забеляза и още една разлика между Стоянович и Роси. Докато италианецът прехвърляше топката към ръководството, когато ставаше въпрос за селекция, Стоянович даде да се разбере, че държи тима да бъде подсилен с нови. Но привличането на футболисти, както и другите изброени проблеми, са все поправими. За целта трябва работа, и то с жар и енергия. Точно както го иска Стоянович…", "date": "2018.08.06", "title": " „Левски“ и Стоянович – началото е добро, но промените са наложителни"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d1%81%d0%bb%d0%b5%d0%b4%d1%8f%d1%82-%d0%bf%d1%80%d0%b0%d1%82%d0%ba%d0%b8-%d0%bf%d0%be-%d0%bf%d0%be%d1%89%d0%b0%d1%82%d0%b0/", "text": "Затягат контрола върху онлайн търговията Данъчните затягат контрола върху онлайн търговията като ще следят какви суми получават гражданите при изплащане на стоки с куриерски или пощенски пратки с наложен платеж. Това ще стане с промени в Закона за пощенските услуги, които са пуснати за обществено обсъждане от Министерството на транспорта. Всички пощенски оператори ще трябва да изискват и съхраняват идентификационни данни на граждани – податели на вътрешни и международни пощенски пратки с наложен платеж, при които на подателя на пратката сумата на наложения платеж е изплатена в брой чрез пощенски паричен превод. Информацията за хората, които получават пари за изпращане на стоки по пощата, ще се пази в предвидения от Данъчно-осигурителен процесуален кодекс 5-годишен срок. Информация ще се пази и за упълномощените лица, които изпращат стоки по пощата. Продажбите чрез поръчки по интернет нарастват през последните години като много граждани реално извършват търговска дейност без да плащат дължимите данъци. Затова от НАП изискват информация от куриерските компании какви суми изплащат на свои клиенти за изпратени пакети с наложен платеж. С промените в закона ще се следи и какви суми се получават от изпращача с пощенски паричен превод. Така от НАП ще могат да проследят колко често граждани изпращат стоки по пощата и какви обороти правят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " Данъчните следят пратки по пощата\t\t\t"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b5-%d0%bd%d0%b0%d0%b9-%d0%b1%d0%be%d0%b3%d0%b0%d1%82%d0%b8%d1%8f%d1%82-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-2/", "text": "Станишев спестил 154 757 евро Екатерина Захариева води класацията по богатство сред вицепремиерите. От имуществената й декларация пред Комисията за противодействие на корупцията и за отнемане на незаконно придобитото имущество става ясно, че през 2017 г. нейното семейство е въвело в експлоатация къща с двор в София, придобита през 2007 г. Къщата е с разгърната площ 484 кв м, не е посочена цената й. Вместо това Захариева е вписала цена по договора за строеж – 174 118 лв. Захариева е декларирала, че семейството й е закупило над 9 дка земеделска земя в Гърция, за 234 700 лв. Вицето посочва, че има 58 650 лв. налични и 5100 лв. на влог. Съпругът й Ангел държи в банка 57 000 евро, 37 000 долара и 16 000 лв. Миналата година и Красимир Каракачанов се е сдобил с ново жилище. Той е разменил апартамент от 100 кв. м за друг, който е 210 кв м. Обявил е, че новото му жилище струва 528 546 лв. и че е теглил 70 000 лв. кредит за да доплати просторния си апартамент. Той и съпругата му Росица имат влогове за 50 000 лв. Валери Симеонов е декларирал 156 000 лв. налични и 21 000 лв. на влог, а Томислав Дончев е посочил в декларацията си, че има налични 35 000 лв. В декларацията на премиера Бойко Борисов са вписани 53 260 лв. налични парични средства. Президентът Румен Радев декларира налични 8000 лв. от заплати и 14 600 лв. на депозит също от заплати. За разлика от премиера и президента, евродепутатите ни са успели да спестят между 150 000 евро и 570 000 евро от заплати. Четирима са само бедните сред тях. С най-мащабни спестявания са двама пратеници на БСП в Брюксел – Андрей Ковачев, Андрей Новаков, Емил Радев и Ева Майдел от ГЕРБ и Петър Корумбашев от БСП. Андрей Ковачев, който вече два мандата е в Еврропарламента (ЕП) е декларирал, че е спестил 570 178 евро от заплати, отделно има 53 550 долара. Ева Майдел е с 241 758 евро влог, съпругът й Николас и е дарил апартамент и къща с двор в Австрия, както и къща с двор в Испания. Андрей Новаков е записал в декларацията си 232 475 евро спестявания от заплата. Емил Радев има 305 699 лв. влог от възнаграждения. Петър Корумбашев, който през 2017 г. зае мястото на избраната за вицепрезидент Илияна Йотова, е спестил 21 777 евро и е декларирал, че има вземане по предоставени заеми в размер на 1 250 840 лв. През 2017 г. си е купил апартамент в Брюксел за 484 067 лв. Сергей Станишев е успял да спести от заплати 154 757 евро, през 2017 г. си е купил 264 кв. м апартамент в Панчарево. В Брюксел живее под наем и плаща по 117 350 лв. годишно, т.е. по 9780 лв. на месец. Ангел Джамбазки от ВМРО къта на влог 200 000 евро. Спестяванията от брюкселска заплата на Георги Пирински от БСП са 187 264 евро, а на Владимир Уручев от ГЕРБ – 117 294 евро. С мимимални влогове са Искра Михайлова от ДПС – 20 000 евро, Филиз Хюсменова – 23 000 евро, Асим Адемов – 30 303 евро и Николай Бареков – 73 евро.   Партийна щедрост „Воля“ предоставила Ауди за 200 000 лв. на Марешки Лек автомобил Ауди А8 е “предоставен безвъзмездно” от партия “Воля” през 2017 г. на нейния лидер Веселин Марешки. В списъка с возилата на Марешки са още едно “безвъзмездно” Ауди А8 и две Бентли-та – едно “безвъзмездно” и едно “предоставено”. На името на съпругата му Светлана са два “безвъзмездни” Мерцедес-а. Миналата година тя е придобила безвъзмездно и половината от собствеността на къща с 346 кв. м в столичния район “Витоша”. Зам.-председателят на парламента е вписал само 20 400 лв. налични пари – 3000 лв. от заплата, останалите от безотчетните депутатски добавки. Съпругата му има налични 2,2 млн. лв. от дивиденти и влогове от 10 774 лв., 23 360 евро и 299 153 евро от дивиденти и договори за управление и контрол.   Заместник-министър рекордьор по имоти Рекордьор по имоти – с 18, се оказва заместник-министърът на енергетиката Красимир Първанов. Изцяло негови са апартамент и два гаража в София, както и парцел и къща в Сапарева баня и парцел в Банкя. Първанов има още идеални части от три парцела в Костинброд и Смолян. А като наследство е получил една шеста от жилище в София, къща и парцел в Бистрица и село Дивотино. Собственик е на части от ниви и лозя в Поморие, Костинброд и Каблешково. Има два автомобила – Мерцедес и Волво и мотор Ямаха. Първанов е обявил над 453 000 лева налични и 118 000 лева на депозит, както и заем за над 809 хиляди лева. Изплаща и ипотека в размер на 16 хил. евро. Зам.-министърът притежава дялове в 6 фирми. Доста по-скромно е състоянието на енергийния министър Теменужка Петкова. Тя и съпругът й имат апартамент в София, а през миналата година той е получил като дарение още едно жилище в столицата. Семейството има два автомобила – Нисан Примера и Тойота Рав4. Министърът на земеделието Румен Порожанов държи на влог над 125 000 лв., разпределени по три сметки. Всичките те са придобити от заплата, става ясно от декларацията му.   Шефът на БНБ с влогове за 570 хил. лв. Караиванова с къща от 358 кв.м. Шефът на БНБ Димитър Радев и жена му Маргарита Радева са декларирали пет влога в размер общо на 570 128 лв., като заплатата на Радев за година възлиза на 264 957 лв. Той е отчел и заем в размер на 268 846 лв. Председателят на КФН Карина Караиванова и съпругът й Бранислав Ганозов имат къща с двор в София от 358 квадрата, придобита през 2017 г. за 133 975 лв. Тя и мъжът й имат в четири сметки 112 071 лв., две кредитни карти за 12 500 лв., а съпругът има и ипотечен кредит за 235 хил. лв. Банкови депозити на обща левова равностойност 671 142 лв. в 10 сметки пази в банка министърът на туризма Николина Ангелкова. Отделно на името на дъщеря й Далия има още един влог за 20 604 лв. Министърът е декларирала, че притежава 10 хил. лв. в брой заедно със съпруга си. Двамата имат два апартамента – от 142 кв. и 150 кв., закупени съответно през 2008 г. с дарения и собствени средства и през 2015 г. с пари, спестени от заплата, дарение от родители, продажба на апартамент и на автомобил. Дъщеря й Далия е получила апартамент с площ 304 кв.м. от дядо си през 2017 г. Заместникът й Любен Кънчев държи по сметките си общо 122 855 лв. Съпругата му Лилия Вучкова-Кънчева, известна и като Кака Лили, е спестила 112 995 лв.   Дарили на Нанков къща в Априлци Къща с двор получил като дарение през 2017 г. строителният министър Николай Нанков. Имотът е в град Априлци и е с площ от 300 квадрата. На сметка в банката Нанков държи 21 448 лв., спестени от заплата, но е теглил и банков заем на стойност 13 641 лв. Три апартамента в София притежава министърът на околната среда и водите Нено Димов, всеки с площ по 100-110 квадрата. Екоминистърът е декларирал 10 хил. лв. в брой. Притежава общо 157 240 лв. по две сметки у нас и в чужбина, както и 33 500 поименни акции в “Искабул” АД. Заместникът му Атанаска Николова е декларирала, че ползва под наем жилище от МОСВ срещу 251 лв. на месец. Апартаментът в София е с площ от 192 кв. м. Дамата е спестила от заплатата си 97 850 лева, но дължи 5868 лв. по договор за финансов лизинг.   Шефът на КЕВР има 273 хил. лв. от заплати Шефът на Комисията за енергийно и водно регулиране има на депозит 114 600 лв., както и още 158 566 лв. налични парични средства, като всичките пари са спестени от заплати. Годишните му трудови доходи са 102 986 лв. Министърът на финансите Владислав Горанов и съпругата му Румяна имат апартамент в София от 82 кв.м, придобит през 2007 г. за 154 510 лв. Съпругата Румяна Горанова има и апартамент от 50 кв.м, купен през 1997 г. за 50 хил. лв. От 2012 г. министър Горанов е получил за безвъзмездно ползване апартамент в София от 180 кв.м. Той има 1500 лв. в брой и 59 хил. лв. на влог, а съпругата му има 1000 лв. в брой и 8 хил. лв. на депозит.  ", "date": "2018.08.06", "title": " Захариева е най-богатият вицепремиер (обзор)\t\t\t"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%86%d0%b8-%d1%81%d0%b0-%d1%81%d1%80%d0%b5%d0%b4-%d0%bf%d0%be%d1%81%d1%82%d1%80/", "text": "Трима български ученици, които са били на екскурзия в Италия, са пострадали след   край летището в Болоня, информира БНР. Те са настанени в болницата в Бацано. Един от тях е в сериозно състояние в резултат на обгаряния и е преместен по спешност в специализираното отделение на болницата в Чезена. Очаквайте подробности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Трима български ученици са сред пострадалите след експлозията край летището в Болоня"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b7%d1%8a%d1%80%d0%bd%d0%b5%d0%bd%d0%b8%d1%8f-%d0%b1%d0%be%d1%81-%d1%81%d0%b0%d0%bc%d0%be-%d0%ba%d0%b0%d1%82%d0%be-%d1%8f%d1%82%d0%b0/", "text": "Решават за обвинения до дни Зърненият търговец Бенчо Бенчев и зам.-председател на Общинския съвет в Бургас бе пуснат от ареста без обвинения и се скри в именията си в Карнобат. Той, бившият депутат от ДПС Несрин Узун и още 5-ма души бяха задържани в Истанбул заедно с издирвания несебърски бос Димитър Желязков-Митьо Очите и върнати от турските власти. След разпитите им като свидетели, всички те са освободени. Не са открити доказателства, че участват в организираната престъпна група за рекет, палежи, побои и наркотици на Митьо Очите. Материалите, които ги уличават като ятаци на търсения от Интерпол, са отделени в друго досъдебно производство и предадени по комептентност в Районна прокуратура-Бургас. Там е сформиран екип от прокурори и следователи, който да разследва Бенчев, Узун и останалите за престъплението лично укривателство. По закон то се наказва със затвор до 5 години, но не и с по-голяма присъда от тази, която получи опиталият да избяга от правосъдието. Митьо Очите е бил прекаран от Гърция в Турция с микробус на една от фирмите на Бенчев. Пътувал е от Солун до Истанбул с Бенчев и търговеца Йовчо Домусчиев. Там Очите се настанил в една от стаите, резервирана от Несрин Узун на имената на Бенчев и Домусчиев. „Нужно е технологично време за пристигане на материалите, не по-рано от петък колегите в Бургас ще могат да предприемат действия по разследването”, каза пред „Труд” Румяна Арнаудова, говорител на главния прокурор. Бенчев е акционер в охранителната фирма „Аркус Секюрити”, в която Очите твърди, че работи като консултант. В неделя при обиските в дома и офисите на Бенчев са намерени документи, които показват, че се води черно счетоводство и суми, които са били отчислявани на Очите. Затова и към момента от Бенчев не са отпаднали подозренията за евентуално участие в пране пари от престъпна дейност. В тази посока обаче тепърва трябва да се разследва от счетоводни експерти.   Бенчо Бенчев пред Труд: Хотелът не е мой, че да укрия някого?  – Г-н Бенчев, как се озовахте в Истанбул с Митьо Очите? – Нищо от това, което се изписа, не е вярно. Когато разследването приключи, ще стане ясно, че всичко е един балон, но сега то тече и не искам да давам подробности. – Но защо бяхте там? – Когато него са го арестували, аз не бях там. Отидох по-късно и се обадих да попитам какво става и те веднага ни прибраха и нас. – А вярно ли, че Желязков е бил във вашата стая? – Резервациите ги направи Несрин Узун. Казват че съм го укривал (Митьо Очите б.а.)…Хотелът да не е мой, че да съм го укривал? – Верно ли е, че с Несрин Узун сте имали срещи по бизнеса ви с киви? – Да, имахме работна вечеря. – У дома ли Ви намираме? – В Карнобат съм, не съм си у дома… Оказах се в неподходящото време на неподходящото място. Случайност, която разбира се не е в моя полза.   Съдружник е в 15 фирми Фирмите му получавали по 120 000 лева агросубсидии на година Фирми на Бенчо Бенчев са получавали земеделски субсидии, показа справка на “Труд” в регистъра на ДФ “Земеделие”. За 2017 г. фирмата му “Агро Астера – 2” ООД е взела малко над 120 хиляди лева по Схемите за единно плащане на площ и за зелени директни плащания. За 2016 г. същата е прибрала приблизително 114 000 лева. В нея Бенчев е съдружник със сина си – Георги Бенчев и Господин Русев. За последните две години субсидии по тези схеми е получила и друга фирма на Бенчев – “Агро Астера” ООД, но далеч по-скромните суми от по близо 2 600 лв. Тук общинският съветник е съдружник с Неджми Мустафа Узун. Заедно двамата държат и фирмите “Екотур – Странджа” ООД и Зарк ООД, както и вече обявената в ликвидация – Блу Рокс ООД. Една от фирмите е за отглеждане на жълто киви. Справка в Търговския регистър показва, че Бенчо Бенчев е собственик на ЕТ “БЕНМАР – БЕНЧО БЕНЧЕВ” и е съдружник в други 15 фирми. Той е и член на Съвета на директорите на “СОРТОВИ СЕМЕНА” АД. Говори се, че бизнесът му е започнал от кораб със зърно, който изнесъл през бургаското пристанище през 1990 г., когато спечели за 40 дни 1,6 млн лв. В Карнобатско той има собствени взети на аренда стотици декари зърнени насаждения, но развива и друг бизнес. През годините е бил съсобственик на дискотеки. Като строителен предприемач е направил е няколко сгради в Бургас, като най – красива сред тях е тази срещу Морската градина. През 2007 г. Бенчев се похвали, че ще строи квартал в центъра на Виена – 12 жилищни сгради, но после за този негов проект нищо не се чу.   Опитал да играе с две партии Внесъл фалшива подписка в ЦИК Бенчо Бенчев е опитал да регистрира партията си “Обединение Достойна България” за местните избори през 2015 г. На вота самият той е в общинската листа на БСП от гражданската квота. Документите са приети на 9 септември, но на следващия ден ЦИК заличава регистрацията, след като ГРАО установява недостатъчно валидни имена в необходимата по закон подписка. Създадената през 2004 г. “Обединение Достойна България” е в списъка с 31 партии, за които преди година прокуратурата поиска прекратяване заради неучастие в избори през последните пет години. До момента все още няма обнародвано съдебно решение за заличаването й. През 2015 г. Бенчев става общинар от БСП с 286 преференциални гласа, с които успява да запази петото си място в разместената заради предпочитания листа. През 2011 г. е избран за съветник отново от петото място в листата на социалистическата партия. През 2007 г. е на второ място в листата на коалиция “Възраждане” (”Обединение Достойна България” и партия “Рома”), която получава 1147 гласа и не класира съветник. През 2003 г. влиза за пръв път в местния парламент от третото място в листата на партия “Сдружение за Бургас”.   Скандал с дарения – на кого и колко Не фигурира като дарител Офисите на БСП на ул. „Фердинандова” в Бургас. Преди години Бенчо Бенчев платил сметки за ток, защото имало опасност да го спрат. Снимка: Труд От 20 000 до 50 000 лв. е дарил Бенчо Бенчев само за последните избори, каза общинският съветник от БСП в Бургас Чанко Мирчев. Според него с парите били плащани предизборни прояви. Два часа по-късно, когато стана скандал, че името на Бенчо Бенчев не фигурира в списъка на дарителите на БСП, от местната структура заявиха, че ако някой е вземал пари от Бенчев, то е било в лично качество. Социалисти твърдят, че зърненият бос финансирал бургаската структура на “Съюза на пенсионерите 2004 г.” От ГЕРБ обаче подозират, че даряваните от Бенчев пари били записвани на подставени лица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Разследват зърнения бос само като ятак на Очите (обзор)\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b1%d1%80%d0%b0%d0%ba%d0%be%d0%bd%d0%b8%d0%b5%d1%80%d0%b8-%d0%bf%d1%80%d0%b8-%d0%bd%d0%be%d1%89%d0%bd%d0%be/", "text": "При среднощна акция на територията на ДЛС „Паламара” край Шумен горски стражари преследваха автомобил с незаконно добита дървесина. Мобилен контролен екип на Североизточно държавно предприятие се натъкнал на бракониерите при обход на горите в района на село Пет могили. Щом усетили, че са разкрити, нарушителите опитали да избягат. Последвало преследване на автомобила им и акцията завършила със задържане. Колата е била натоварена с 1 кубик дърва за огрев, съобщават от СИДП. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.06", "title": " Задържаха двама бракониери при нощно преследване"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d0%bf%d0%b8%d1%88%d0%b5-%d0%b2-%d0%bd%d0%be%d0%b2%d0%b8%d1%82%d0%b5-%d0%b8%d0%bc%d1%83%d1%89%d0%b5%d1%81%d1%82%d0%b2%d0%b5%d0%bd%d0%b8/", "text": "Комисията за противодействие на корупцията и за отнемане на незаконно придобитото имущество публикува ежегодните декларации за имущество и интереси, подадени до 08 юни 2018 г., както и встъпителните и финални декларации, подадени през периода от 01 януари до 31 юли 2018 г. от лица, заемащи висши публични длъжности. Публикувани са 2866 ежегодни декларации, 3568 встъпителните декларации, 102 финални декларации. Общо 148 са лицата, неподали или подали в извън законоустановения срок съответните декларации, като от тях: 22 лица са кметове, заместник-кметове, председатели на общински съвети и главни архитекти на общини и райони, 69 лица са управители и изпълнителни директори на лечебни заведения за болнична помощ и други задължени по закона лица. Съгласно закона лице, заемащо висша публична длъжност, което не подаде декларация в законоустановения срок се наказва с глоба в размер от 1000 до 3000 лв. Когато нарушението е извършено повторно, глобата е в размер от 3500 до 6000 лв. В случаите на неподаване на декларация от лицата по чл. 6, ал.1 от закона за същите започва проверка за установяване на незаконно придобито имущество. В декларацията на премиера Бойко Борисов са вписани 53 260 лв. налични парични средства. Годишна данъчна основа от трудови доходи е 83 917 лв. Годишна данъчна основа за доходи от трудови правоотношения, извън тези за заеманата длъжност е 6806 лв. Президентът Румен Радев декларира налични 8000 лв. от заплати и 14 600 лв. на депозит също от заплати, кредитна карта за 10 000 лв. и 18 301 лв. в универсален пенсионен фонд. Председателят на Народното събрание Цвета Караянчева е декларирала налични 17 400 лв. от трудови доходи, 2600 лв. от „заплата и спестявания, декларирани в предходни декларации“, 35 207 лв. от „заплата и спестявания, декларирани в предходни декларации“ и 16 500 лв. в УПФ. Очаквайте подробности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " Вижте какво пише в новите имуществени декларации на властта"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b0-%d1%81%d1%85%d0%b5%d0%bc%d0%b0-%d0%b7%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%bd/", "text": "Престъпна схема за придобиване на свидетелства за правоуправление на МПС от курсанти, неявяващи се лично на изпити за правоспособност, неутрализираха служители от сектор „Икономическа полиция“ при ОДМВР – Бургас, съобщиха от полицията. Организатор на схемата е 62-годишният К.Н. от Бургас – инструктор с частна школа, който използвал трети лица, за да се явяват вместо негови курсанти на теоретичните и практически изпити за придобиване на правоспособност за управление на МПС от категория „В“. Констатирано е, че само за няколко месеца през 2018 г. инструктора К.Н. организирал няколко души, които се явявали вместо девет негови „курсанти“, обучавани по данни от „Автомобилна администрация“ в неговата частна школа. Установени и задържани са лица, явявали се вместо курсантите на организатора на схемата, както и лицата, поръчали на К.Н. въпросната „услуга“. Неутрализирането на престъпната схема е осъществено след няколкомесечно наблюдение от страна на полицейските служители след проведена специализирана полицейска операция, организирана от сектор „Икономическа полиция“ при ОДМВР – Бургас и обхващаща територията на няколко областни дирекции (Бургас, Стара Загора, Шумен и Сливен). При нея организатора на схемата – К.Н. е задържан, извършено е претърсване на жилището му и ползвания от него автомобил – „Ауди“, с бургаска регистрация. Установено е, че явяването на фалшивите курсанти е организирано, чрез използването на фалшиви (неистински лични карти), в които са посочени реалните данни на лицата, желаещи да придобият свидетелство за правоуправление, но с подменени снимка на третите лица, които се явяват вместо тях. Организаторът на схемата – К.Н. е задържан за 72 часа, като след изтичането им, му е наложена мярка „постоянно задържане под стража“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.06", "title": " Разбиха престъпна схема за нелегално придобиване на книжки в Бургас\t\t\t"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b5-%d0%bd%d0%b0%d0%b9-%d0%b1%d0%be%d0%b3%d0%b0%d1%82%d0%b8%d1%8f%d1%82-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80/", "text": "Екатерина Захариева води класацията по богатство сред вицепремиерите. От имуществената й декларация, публикувана от КПКОНПИ, става ясно, че през 2017 г. нейното семейство е въвело в експлоатация къща с двор в София, придобита през 2007 г. Къщата е с разгърната площ 484 кв м, не е посочена цената й. Вместо това Захариева е вписала цена по договора за строеж – 174 118 лв. Захариева е декларирала, че семейството й е закупило на 9 дка земеделска земя в Гърция за 234 700 лв. Вицето посочва, че има 58 650 лв. налични и 5100 лв. на влог. Съпругът и Ангел държи в банка 57 000 евро, 37 000 долара и 16 000 лв. Миналата година и Красимир Каракачанов се е сдобил с ново жилище. Той е разменил апартамент от 100 кв. м за друг, който е 210 кв. м. Обявил е, че новото му жилище струва 528 546 лв. и че е теглил 70 000 лв. кредит за да доплати просторния си апартамент. Той и съпругата му Росица имат влогове за 50 000 лв. Валери Симеонов е декларирал 156 000 лв. налични и 21 000 лв. на влог. Томислав Дончев е посочил в декларацията си, че има налични 35 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.08.06", "title": " Захариева е най-богатият вицепремиер\t\t\t"}
