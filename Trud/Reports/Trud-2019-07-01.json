{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d1%81-%d1%82%d0%be%d0%b2%d0%b0%d1%80%d0%b5%d0%bd-%d0%b2%d0%bb%d0%b0%d0%ba-%d1%81%d0%bf%d1%80%d1%8f-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be/", "text": "Товарен влак в междугарието Черниче – Пейо Яворов престоява заради скъсан пантограф, съобщиха от БДЖ. Има нарушение по контактната мрежа. Влаковете в района между Кресна и Благоевград са спрени, а пътниците се извозват с автобуси. Работи се по възстановяване на мрежата.", "date": "2019.07.01", "title": " Авария с товарен влак спря движението по линията между Кресна и Благоевград"}
{"url": "https://trud.bg/%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%82%d0%b5-%d0%b2%d1%8a%d0%be%d1%80%d1%8a%d0%b6%d0%b5%d0%bd%d0%b8/", "text": "Хеликоптер на германските въоръжени сили се разби недалече от северния германски град Хановер. Загинала е жената, пилотирала хеликоптера, пише „Билд“, цитиран от БТА. Машината паднала по неизяснени причини край село Демке малко след пладне. Не се съобщава нищо за причината за фаталния инцидент. На мястото на катастрофата в гориста местност избухнал пожар. Голям район около катастрофата е бил отцепен от полицията. От германските въоръжени сили засега няма коментар по случая. Този инцидент идва само няколко дни, след като два изтребителя „Еврофайтър“ се сблъскаха във въздуха над североизточната провинция Мекленбург-Предна Померания. Двамата пилоти катапултираха, но единият загина. От германските ВВС все още не са казали нищо за причината за сблъскването, освен че е в ход разследване.", "date": "2019.07.01", "title": " Хеликоптер на германските въоръжени сили се разби близо до Хановер"}
{"url": "https://trud.bg/%d1%81%d0%b8%d0%b2%d0%b8%d1%8f%d1%82-%d1%81%d0%b5%d0%ba%d1%82%d0%be%d1%80-%d1%81%d0%b5-%d1%81%d0%b2%d0%b8-%d0%b4%d0%be-20/", "text": "Липсва квалифицирана работна ръка Делът на сивия сектор в икономиката на България се сви до близо 20%. През 2018 г. делът на легалния бизнес нарасна с 4,5% и достигна 79,10%, показва индексът “Икономика на свело”, обявиха от Асоциацията на индустриалния капитал в България. Традиционно през годините все повече фирми излизат на светло, но новото е ускоряване на тази тенденция, коментира проф. Стефан Петранов, ръководител на екипа, създал индекса. През 2017 г. делът на легалния бизнес е бил 74,55%, а през 2016 г. – 71,81%. Увеличават са работещите с договори, заяви професорът. Липсата на квалифицирана работна ръка обаче оказва негативно влияние на пазара на труда, допълни той. Според АИКБ поредното вдигане на минималната заплата от 1 януари на 560 лв. е довело до повече “сиви” практики в някои сектори. Необходим е прозрачен механизъм за определяне на минимална заплата, посочиха от работодателската организация. За намаляване на сивата икономика допринася работата на НАП и Агенция “Митници”. “Въпреки по-добрите резултати, делът на сивата икономика остава сравнително висок”, каза проф. Петранов. Австрия, Германия, Финландия и Дания са с най-малко сива икономика и нивото є там е под 6%.", "date": "2019.07.01", "title": " Сивият сектор се сви до 20%\t"}
{"url": "https://trud.bg/%d0%bc%d0%b0%d1%85%d0%b0%d1%82-%d0%ba%d0%bd%d0%b8%d0%b3%d0%b8%d1%82%d0%b5-%d0%ba%d1%8a%d0%bc-%d0%ba%d0%b0%d1%81%d0%be%d0%b2%d0%b8%d1%82%d0%b5-%d0%b0%d0%bf%d0%b0%d1%80%d0%b0%d1%82%d0%b8/", "text": "Въвеждат работа в “авариен режим” Софтуерът ще може да бъде обновяван онлайн Книгата за дневните финансови отчети, която се води към всеки касов апарат, ще бъде премахната. Това предложение на БСК е подкрепено от Националната агенция за приходи и ще бъде отразено в следващите промените на Наредба №Н-18 за отчитане на оборота в търговските обекти. В момента Наредбата изисква всеки ден да бъдат разпечатвани дневни финансови отчети на фискалното устройство, които се лепят хронологично в специална книга, която задължително се съхранява в търговския обект. Новото изискването в Наредбата за предаване на информация от касовия апарат на НАП за регистрираните продажби на всеки 5 минути позволяват да се намали административната тежест за бизнеса, без да се увредят интересите на хазната, гласят мотивите на НАП да приеме предложението на БСК. С други промени в Наредба №Н-18 ще бъде допусната работа на касовите апарати на бензиностанциите в “авариен режим”. Например, ако в Родопите снежна буря повреди клетките на телекомите, които осигуряват мобилната връзка на касовите апарати с НАП, бензиностанциите ще може да продължат да работят, дори комуникациите не бъдат възстановени в срок от 24 часа. Оборотите ще се записват в паметта на касовия апарат и ще се изпращат в НАП, когато връзката с приходната агенция бъде възстановена, предвиждат промените. При дребни повреди на касовия апарат и в момента в Наредбата има процедура за работа на търговеца – НАП получава сигнал, че фискалното устройство е повредено, а сервизът трябва да го поправи до 24 часа. С промените ще се разпишат правила за работа при форсмажорни обстоятелства, които не позволяват връзка с НАП за по-дълъг период от време. Софтуерът на касовите апарати ще може да бъде ъпдейтван онлайн, гласят други промени в Наредба №Н-18. Това ще съкрати необходимото време за техническо обслужване и ще позволи дистанционно да се осъвременява софтуерът, без да е необходимо фискалното устройство да напуска търговския обект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Махат книгите към касовите апарати\t"}
{"url": "https://trud.bg/%d0%b3%d0%bc%d1%83%d1%80%d0%ba%d0%b0%d1%87%d0%b8-%d0%b8-%d1%80%d0%be%d0%b1%d0%be%d1%82-%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%ba%d0%b0/", "text": "Флориана Исмаили, националната състезателка на Швейцария, е издирвана със спасителна акция, включваща хеликоптери и гмуркачи. Футболистката на „Йънг Бойс“ изчезна във водите на езерото Комо в събота, след като заедно с нейна съотборничка влезли с надуваема лодка. 24-годишната Исмаили скочила във водата да се разхлади заради високите температури, но така и не изплувала. В акцията ще бъде включен и робот, който може да ходи по дъното на езерото. В района на инцидента дълбочината е 100 метра.  „Навън сме от 8 часа тази сутрин – обясни говорител на спасителната акция. – Взехме гумено динги и претърсихме зоната в радиус от 2 км. Засега без резултат. Хеликоптери и гмуркачи ще пристигнат тук по-късно през деня. Езерото Комо е коварно. Има силни течения, въпреки че водите изглеждат спокойни.“", "date": "2019.07.01", "title": " Гмуркачи и робот издирват националка на Швейцария"}
{"url": "https://trud.bg/%d1%80%d0%b0%d1%81%d1%82%d0%b5-%d1%82%d1%8a%d1%80%d1%81%d0%b5%d0%bd%d0%b5%d1%82%d0%be-%d0%bd%d0%b0-%d0%ba%d1%8a%d1%89%d0%b8-%d0%b1%d0%bb%d0%b8%d0%b7%d0%be-%d0%b4%d0%be-%d1%81%d0%be%d1%84%d0%b8%d1%8f/", "text": "Хората са готови да пътуват повече Кварталите Бояна и Драгалевци вече се считат за част от града Тенденцията купувачите все по-често да търсят къщи в близост до София е вече устойчива, казва Димитър Савов, изпълнителен директор в компания-инвеститор в недвижими имоти. Такива къщи дават възможност за екологичен и спокоен начин на живот, но близо до удобствата на големия град. Според него факторите за появата на този тип купувачи са много и тенденцията за търсене на къщи край столицата ще се засилва с времето. “София се превръща във все по-динамичен град, в който спокойните места за отдих стават ограничени. Това е неминуема характеристика на всеки голям икономически център, какъвто вече е столицата ни. Това кара все повече хора да търсят алтернатива за личното си време, това, което прекарват в дома си и със семейството си. Затова къща на 10-15 км от столицата вече е сред приоритетите на немалко хора”, казва Савов. Времето за пътуване беше психологическата бариера, която до момента спираше развитието на този тип пазар. “Само допреди няколко години хората не можеха да си представят да пътуват всеки ден с автомобил на относително големи разстояния, пазарът на къщи се ограничаваше с Бояна и Драгалевци. Днес тези квартали вече се считат за част от града, там се засилва пазарът на апартаменти, те спират да са дестинация за къщи. Истината е, че днес пътуването в рамките на града отнема същото време както между града и близките населени места”, казва още Савов. Семейства на средна възраст и със стабилни доходи търсят самостоятелна среда на обитаване, но в общност на хора, носещи сходни ценности. Те имат предпочитания към по-спокойния и природосъобразен начин на живот, но в същото време кариерата им предполага близост до големия град. Обикновено професиите им позволяват работа от вкъщи, а не фиксирано пребиваване в офис. Доходите на този тип купувачи са стабилни, те са готови да изтеглят ипотека за комфортен дом, който да им предложи живот сред природата, особено ако не разполагат с вила или наследствена къща на село.", "date": "2019.07.01", "title": " Расте търсенето на къщи близо до София\t"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%bd%d0%be%d0%b2%d0%b8-%d0%be%d1%84%d0%b8%d1%81-%d0%bf%d0%bb%d0%be%d1%89%d0%b8/", "text": "Пазарът на бизнес сгради навлиза в зряла фаза Пространствата за съвместно живеене стават все по-популярни по света Пазарът на бизнес имоти в България навлиза в зряла фаза с по-голямо предлагане на първокласни площи във всички сегменти. Пазарът се успокоява и се очаква да задържи ценовите равнища и обема сделки от миналата година, казва Радостина Маркова, пазарен анализатор в консултантска компания. Към края на 2018 г. изграждащите се офис площи в София са 440 хил. кв.м, а с тези в проект обемът нараства до 600 хил. кв.м. Очаква се това да доведе до значителен ръст на предлагането през следващите години и то да изпревари търсенето. По отношение на наемите на офиси очакванията са тази година те да задържат нивата си около вече достигнатите стойности. Прогнозата на компанията е за плавен ръст на незаетите площи на офис пазара под натиска на увеличаващото се предлагане на ново строителство. Ръст на свободните офис площи ще се усети най-вече при по-старите, с ниско качество и на недобри локации сгради, пише в доклад на консултантската компания. Според Пламен Бачев, партньор “Консултиране и оценки” във компанията, наемателите са движеща сила на пазара през тази година. IT и аутсорсинг индустрията са основните двигатели на офис пазара с дял от над 70% от сделките през 2018 г. “Компаниите от този сектор преформатират услугите си с по-висока добавена стойност и по-висока цена. България едва ли ще бъде изместена от други страни като аутсорсинг дестинация”, смята Бачев. Новите офис зони в София се развиват успоредно с развитието на инфраструктурата и най-вече на метрото, което е ключов фактор за имотния пазар. Нова тенденция на офис пазара са споделените офиси, които за момента са под 2% от всички офис площи, но се увеличават и се развиват динамично заедно със стартъп фирмите и предприемаческата култура. В перспектива традиционният пазар и споделените офиси все по-тясно ще взаимодействат помежду си и в бъдеще вероятно в много нови проекти ще бъдат включени co-working зони за стартиращи бизнеси или по-гъвкави решения за съществуващи наематели, очакват от компанията. В световен план нова тенденция са и пространствата за съвместно живеене (co-living), насочени предимно към младите хора, с общи площи за храна, забавления, спортуване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Предлагат повече нови офис площи\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-433/", "text": "1,3 милиарда от тол таксите изтичат безконтролно към „Капш” Австрийският консорциум е на път да прецака държавата. Анекс позволява на „Капш” да направи по-малко разходи без да връща пари. Чуждата фирма не предоставя достъп на Агенция  „Пътна инфраструктура” до системата.               WWF удря ТЕЦ “Марица Изток 2” Съдът ги уреди като страна по дело срещу централата. Чрез свои хора от Гърция компрометираната в световен мащаб „екологична“ организация застрашава българската енергетика и поставя на карта съдбата на няколко хиляди миньори.               Почивка и отпуска при условията на ненормиран работен ден Трудово-правна консултация на „Труд“.           Тръмп разгонва недоброжелателите У нас също се долови отзвук от разгонването от политици, молитвено закусвали с Барак Обама и заявявали недоброжелателство към Тръмп – анализ на д-р Илия Илиев.         Ръкостискането на Мей с Путин на Г-20 беше между гузен и достоен човек С новия си посланик у нас САЩ ще следват свои интереси в региона, казва проф. Нина Дюлгерова – историк и специалист по геополитика, в интервю за „Труд“.           Червеният играч Силует на Кирил Добрев, шеф на предизборния щаб на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Вижте акцентите в броя на вестник „Труд“ във вторник, 2 юли 2019"}
{"url": "https://trud.bg/%d0%bf%d0%be%d1%87%d0%b8%d0%b2%d0%ba%d0%b0-%d0%b8-%d0%be%d1%82%d0%bf%d1%83%d1%81%d0%ba%d0%b0-%d0%bf%d1%80%d0%b8-%d1%83%d1%81%d0%bb%d0%be%d0%b2%d0%b8%d1%8f%d1%82%d0%b0-%d0%bd%d0%b0-%d0%bd%d0%b5%d0%bd/", "text": "Въпрос:  Работя на ненормиран работен ден. Каква почивка ми се полага и имам ли право на по-голям брой дни отпуска? Н. Василева, гр. Елхово Отговор:  Работниците/служителите, които работят при условията на ненормиран работен ден, не могат да работят повече от 12 часа на ден. Работата над редовното работно време в работни дни се компенсира с допълнителен платен годишен отпуск, който е не по-малко от 5 работни дни, а работата в почивни и празнични дни – с увеличено възнаграждение за извънреден труд – чл. 139а, ал. 7 от Кодекса на труда (КТ). Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Почивка и отпуска при условията на ненормиран работен ден"}
{"url": "https://trud.bg/%d0%bf%d1%80%d0%b8%d0%bd%d1%86%d0%b5%d1%81%d0%b0-%d0%b4%d0%b0%d1%8f%d0%bd%d0%b0-%d0%b8%d1%81%d0%ba%d0%b0%d0%bb%d0%b0-%d0%b4%d0%b0-%d1%81%d0%b5-%d1%81%d0%bd%d0%b8%d0%bc%d0%b0-%d0%b2-%d0%bf%d1%80%d0%be/", "text": "Британската принцеса Даяна е имала интерес да се снима в продължението на филма „Бодигард“ (1992). Планът обаче не се е осъществил поради трагичната ѝ смърт в автомобилна катастрофа в Париж през август 1997 г. За намерението на принцеса Даяна говори актьорът Кевин Костнър, който изпълнява главната роля във филма заедно с певицата Уитни Хюстън. Костнър за първи път разказва в интервю пред Андерсън Купър, че бившата съпруга на принц Андрю, Сара Фъргюсън, е съдействала за преговорите с Даяна. Той е говорил с Даяна по телефона и тя му се струвала доста заинтересована, но също така нервна. „Спомням си, че беше много мила по телефона. Попита ме дали ще има сцена с целувка във филма. Но го каза с много уважителен тон. Беше нервна, защото животът ѝ беше строго направляван. Казах ѝ, че ще има такава сцена, но ще решим как точно да я направим. Уверих я, че ще се погрижа за нея, както го направих за Уитни“, споделя Костнър. Цялата статия и галерия от снимки вижте на  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Принцеса Даяна искала да се снима в продължението на филма „Бодигард“"}
{"url": "https://trud.bg/%d0%b8%d1%80%d0%b0%d0%bd-%d0%b5-%d0%bd%d0%b0%d0%b4%d1%85%d0%b2%d1%8a%d1%80%d0%bb%d0%b8%d0%bb-%d1%80%d0%b0%d0%b7%d1%80%d0%b5%d1%88%d0%b5%d0%bd%d0%b8%d1%8f-%d0%bb%d0%b8%d0%bc%d0%b8%d1%82-%d0%bd%d0%b0/", "text": "Запасите на Иран от обогатен уран са надхвърлили лимита от 300 кг, предвиден от ядреното му споразумение със световните сили, каза днес външният министър на страната Мохамад Джавад Зариф, цитиран от Ройтерс. Той потвърди, че Иран е превишил ограничението от 300 кг уранов хексафлуорид (UF6). Според говорителя на външното министерство Абас Мусави обаче стъпките, които Иран предприе към излизане от ограниченията и ангажиментите си по споразумението от 2015 г., са „обратими“. Говорител на Международната агенция по атомна енергия (МААЕ) потвърди, че Иран е превишил лимитите, определени в сделката за ядрената му програма. Обогатяването на уран до ниско равнище от 3,6 процента е първа стъпка в процес, който може да позволи на Иран да натрупа достатъчно високообогатен уран за създаване на боен ядрен заряд. Миналата сряда МААЕ удостовери, че Иран има около 200 кг нискообогатен уран, малко под разрешения със споразумението лимит от 202,8 кг, съобщиха за Ройтерс трима дипломати, които следят работата на агенцията. Ирански официални лица заявиха няколко пъти през последните дни, че Ислямската република е на път да надвиши лимита на обогатен уран, след като подписалите споразумението страни не успяха да удовлетворят искането на Техеран да го защитят от подновените санкции на САЩ.", "date": "2019.07.01", "title": " Иран е надхвърлил разрешения лимит на запасите от обогатен уран, заложен в ядреното споразумение"}
{"url": "https://trud.bg/%d0%bf%d1%80%d0%be%d0%b4%d1%83%d1%86%d0%b5%d0%bd%d1%82%d1%8a%d1%82-%d0%b8-%d0%b2%d0%be%d0%b4%d0%b5%d1%89-%d0%b0%d0%bd%d0%b4%d1%80%d0%b5%d0%b9-%d0%b0%d1%80%d0%bd%d0%b0%d1%83%d0%b4%d0%be%d0%b2-%d0%bf/", "text": "Необходим е мост между бизнеса, местната власт и държавата, за да можем да подпомагаме тези, които искат да си дойдат Неправителствената организация „ДНК – Движение за национална кауза“ вече трета година води кампания за насърчаване на раждаемостта у нас, а до края на годината ще стартира и платформата „Bulgaria wants you“, която свързва бизнеса и младите българи у нас и по света, чрез предоставяне на работа и възможност за живот в България. Един от учредителите и на двете инициативи е нашият гост Андрей Арнаудов. – Доста интересен офис има ДНК – това е апартаментът, в който си израснал като дете и където е творил баща ти?  – Да, така е. Много е емоционално това място за мен. Всъщност, оттук започнахме „Междинна станция“ с Иван, преди двайсет години. Където е стаята на офис мениджъра, е моята детска стая. Надявам се, че ще има добра енергия. Не, не сме тук заради емоцията. Много дълго време движехме нещата на ДНК от офиса на „Междинна станция“, но вече мястото не достигаше. Да не се оплакваме, но работата ни е доста. Много продукции правим и затова се изнесохме тук. – Колко проекти имате в момента?  – Готвим новия сезон на „Фермата“, „Папараци“ върви целогодишно, правим в Би Ти Ви „Смени жената“ и „Бригада нов дом“. Имаме готов сезон на телевизионен сериал, който Би Ти Ви ще излъчи, живот и здраве скоро – те ще кажат кога. И работим по още два проекта за сериали, нещо, което е голямо вдъхновение за нас. Амбициите ни с тези сериали са да излезем извън България. Никога досега не сме правили сериали, защото го намирахме за крайно безсмислено упражнение, предвид телевизионните бюджети за сериали. Такава е реалността, такива са възможностите за финансиране и не се сърдим на живота, още по-малко на телевизиите. – Защо не сте правили досега?  – С бюджетите, с които работим, за мащабите на България ние можем да направим добри риалити формати, но не можем да направим хубави сериали. Нескромно казано, ние в България правим риалити на средно европейско ниво, но не сме на средно европейско ниво в сериалите. С новите проекти, по които работим, виждаме шанс да излезем извън страната и това ни мотивира, но това са планове за 2020 година. – При толкова много проекти и работа, защо ви е тази кампания на ДНК?  – Първоначално, защото имам афинитет и потребност да се занимавам с обществени каузи. Поради тази причина правим и българo-македонския фестивал „One Love Tour“. Той е изцяло кауза, а не търговски продукт. Не само, че не е приход, но се явява разход. – Виждаш ли някакъв смисъл в това ДНК?  – Да, виждам. Имам нужда да се занимавам с обществени каузи, наречи го патриотизъм. Наречи го както искаш, но мен ме вълнува демографията, защото притесненията, че след 100 години може да няма българи, не са лишени от смисъл. Идеята, че ние сме тези глупаци, които ще загасят лампата след хиляда и триста години история, много ме гложди. – Прогнозите на всякакви статистици сочат, че на тази територия няма да живеят повече от 2 милиона души след 50 години…  – Не, не вярвам в това. На тази територия ще живеят много хора, въпросът е колко от тях ще са българи. – Значи е вярна теорията на един приятел и колега, който казва, че България има светло бъдеще, българите – едва ли?  – Да, изглежда вярна. Но тези притеснения бяха в началото на проекта ДНК. В последствие гледната ни точка се промени, когато започнахме да навлизаме в темата, да говорим с повече специалисти – имаме много умни хора, с които работим, някои от тях са и част от нашия обществен съвет. Това са хора, които разширяват познанията и кръгозора ни. Общественият съвет и частично подпомага нас с Иван във финансирането на проектите на ДНК. В един момент разбрахме, че проблемът не е, че след сто години няма да има българи. Виж какъв е парадоксът. Основният проблем е, че понеже сега няма достатъчно млади хора у нас и не се раждат достатъчно деца, и няма изобщо човешки потенциал в страната, живеем по-зле. Затова извън моя идеализъм и страха от не толкова далечното бъдеще, чисто прагматично демографията е адски важна за ръста на икономиката, за добрия живот на всички нас. Ако имахме повече млади хора, повече работна ръка, щеше да има и повече инвестиции, и повече икономика, и съответно по-добър стандарт на живот. Затова преминахме през доста етапи и продължаваме да развиваме кампаниите си в различни насоки. Вече три години правим кампанията „Направи го сега!“. – Да направят какво сега?  – Говорим за раждаемостта. В кампанията се опитваме да накараме младите хора да вземат по-бързо важното решение да създават деца. От тази година за първи път не само стимулираме да се записват в нашата кампания – за голямото кръщене, което е най-популярното събитие на ДНК. Имаме и други посоки в кампанията. – Колко деца сте кръстили досега и какво е новото?  – Над две хиляди деца вече бяха кръстени. Новото е, че двайсет от децата, които са записани тази година – с емоционални и смислени писма – ще получат бебешки „ДНК-пакети“, в които има абсолютно всичко необходимо за първата една година от живота им. В този пакет са включени пелени, дрешки, количка и… така нататък, благодарение на подкрепата на бизнеса. – Само раждаемостта ли е проблемът у нас?  – Не! Ние започнахме да се занимаваме с раждаемостта, но изведнъж осъзнахме, че големият проблем е емиграцията. Българката си ражда толкова, колкото ражда средно статистическата европейка – по 1,5 – 1,6 – 1,7 деца на семейство. Проблемът е, че голяма част от българите, които тепърва трябва да създават семейства и деца, вече са в чужбина. Техните деца остават в чужбина, няма ги тук. Така че ние трябва да си внесем хора, за да спре демографската криза. – Откъде ще внасяме?  – Най-добре е да започнем с българите, разбира се. С Иван малко по малко узряхме за идеята да лансираме инициативата „Bulgaria wants you!“. Това стана преди около година и половина. ДНК ще бъде неин мотор, неин идеолог, но ще бъде изцяло ново юридическо лице, което ще има нужда от доста сериозна инвестиция. – Предполага се, че целта е да бъдат върнати българи обратно в родината си. Как може да стане това?  – Като цяло, идеята е да се направи система, която да дава стимул на емигрантите да се връщат в България. Тази система трябва да се превърне в мост между бизнеса, който така или иначе страда от липса на кадри и е готов да инвестира в това… и това ти го казвам като работодател, не като идеалист… – Колко души работят при вас в „Междинна станция?  – На моменти – до 300 души. – Вие направо сте крупно предприятие за стандартите на България.  – По-скоро сме си средно. Но ако се върнем към идеята на инициативата, този мост трябва да бъде между бизнеса, местната власт и държавата, за да можем да подпомагаме тези, които искат да се върнат в България или да мигрират тук. – Какво би привлякло да се върне един човек, който вече се е устроил в западния свят?  – Интересното е, че не е въпрос на пари. След много срещи и разговори с работодатели, служители и работници, стана ясно, че не е важно само каква заплата ще получиш. Давам веднага пример. Ако предложат на едно младо семейство да се премести в Лом на огромните за региона заплати от по две хиляди лева, пак ще е много трудно да се намерят желаещи, защото липсва инфраструктура – градска среда, социална среда. Затова всички искат да живеят и работят в София, Варна, Пловдив, Стара Загора, Бургас, Велико Търново, Русе и още няколко града. Това е така, защото там има къде да излезеш вечер. Има какво да правиш, къде да се забавляваш… има мол, символично казано. Има детски градини, читаво здравеопазване, театри, кина, симфонични концерти. Има среда. Идеята ни в този смисъл е да предлагаме работа, като свързваме тези, които търсят и от двете страни – работодател и работник да се срещнат. Ще се опитваме да предлагаме идеи на местната власт да изграждат атрактивна среда за тези, които искат да се реализират в България и да им предлагат освен възможности и лайфстайл. – Към кого ще насочите кампанията?  – Това са емигрантските общности в чужбина. И традиционните диаспори в Молдова, Украйна, Северна Македония, Сърбия и т.н. Платформата ще бъде готова до края на годината и ще бъде и на български език, и на английски. Ние няма да даваме паспорти или да ходатайстваме за тях. Нашата цел е да връщаме емигранти, чрез създаване на условия. Тези, които нямат българско гражданство, но са с български произход, ще им помагаме административно да придобият право на работна виза. – Четох изследване на „Маркет линкс“, което е правено сред българските емигранти по ваша поръчка. Първото условие, което те посочват, за да се върнат у нас, е достойното заплащане. Второто и третото нещо, което ги въздържа да предприемат подобна стъпка са корупцията, сигурност и ред. Тези неща ги плашат, а първото ги отказва.  – Трябва да имаш нещо много важно предвид. 65% от анкетираните са заминали преди повече от пет години. През това време нещата се промениха и като условия на живот, и като работа, и като баланс между заминаващи и връщащи се. Голяма част от сънародниците ни извън страната са загубили връзка с родината си. Например 76% от тях смятат, че е много трудно да си намериш работа в България. Седемдесет и шест на сто реално смятат, че ще се скъсаш от работа и ще получиш между четиристотин и шестстотин лева заплата. В големите областни градове отдавна това не е така. Има огромно търсене, особено на квалифицирана работна ръка и заплатите са далеч над шестстотин лева. Изследването показва и, че трийсет и пет на сто от емигрантите биха се завърнали. Ако приемем обективно, че около два милиона души са заминали и от тях милион и нещо са икономически активни, означава, че към 350-400 000 души са готови да се върнат в България. – Това си е една цяла област. Може ли страната ни да ги поеме?  – Да, ние работим с експерти в човешките ресурси и те смятат, че икономиката ни може да поеме всичките. В момента има глад за около 400 хиляди души в икономиката. Това е добрата новина. Второ, 70% от анкетираните казват, че биха ползвали такава платформа и освен за търсене на работа, имат нужда и от административна помощ и – тук си прав – да, страхуват се от корупция, от престъпност. – Какъв е хоризонтът на инициативата?  – Ние искаме да се превърнем в работеща платформа, която да осигури завръщането на част от емиграцията и традиционната диаспора, да подпомага бизнеса, да стане притегателен център за информация, да представя България като притегателно място за живот и развитие. Важно е да кажа, че тази платформа трябва да стане и един работещ бизнес модел, тоест да се самоиздържа. Няма как да вярваме, че някой ще финансира каквато и да е добра инициатива безкрайно. ДНК засега инвестира в платформата, но се надявам тя да заживее свой самостоятелен живот. Знам, покрай ДНК и „One Love Tour“, колко е трудно неща, които са чиста кауза, да се издържат само от дарения и спонсорства. – Колко време правите българо-македонския фестивал?  – Това е трето турне, което организираме и е огромно ходене по мъките. Ако не са няколко човека, които оценяват какво се опитваме да направим би било много трудно. И това не са от ония патриоти, които на маса пеят комитски песни и плачат за Македония. Това са теоретиците на маса, а когато дойде време за действия, за реални стъпки, тях ги няма. А без такива инициативи, трудно се възстановяват изгорените мостове с най-близките ни хора в света. – Изгорени ли са мостовете?  – Много от тях да. Виж, ние можем да приемем, че някаква певица е пяла пет години на кораби и вече има акцент в българския език, а не можем да приемем, че едни хора сто години са учили в учебниците, че ние сме татари, и че Гоце Делчев е македонец, че имат собствен език и своя си история и да им се сърдим. Фестивалът е много скъпо нещо, защото в него участват звезди, защото има много сериозна организация. Затова, ако не е помощта на приятелите, нищо няма да стане. Ако я няма огромната помощ на Би Ти Ви, заради които всички знаят за него, на Николай Вълканов – който няма нужда от реклама, защото такъв му е бизнеса, но вярва в това, което правим там, ако я няма подкрепата на Външно министерство, няколко общини и още няколко фирми, нищо нямаше да стане. – Къде ще бъдат концертите тази година?  – Започваме от 20 юли в Банско. Но датите могат да се видят на сайта на „One love tour“. Това не са просто концерти, а събитие, в което през деня ще има алея на занаятите, ще има игри от „Фермата“, на които хората много се кефят. – А новият сезон на „Фермата“ как ще изглежда?  – Това е най-важният проект за нас и ние подхождаме с огромна отговорност към него. Рано е още за разкрития, но само ще кажа, че и тази година имахме над 8000 кандидати от България и целия свят. „Фермата“ е явление! Ще има изненади, обещавам.   Андрей Арнаудов (1979) завършва телевизионна журналистика” в Алма матер. За кратко е репортер в БНТ. През 1998-а със своя приятел Иван Христов създават „Междинна станция”, която започва едно от емблематичните предавания в съвременната телевизия – „Сблъсък”. Шоуто започва в телевизия „Ден”, но след създаването на Би Ти Ви отива в националния ефир. Двамата с Иван са били и са водещи и продуценти на повече от двайсет предавания – „Мюзик айдъл”, „Шоуто на Иван и Андрей”, „Станция Нова” и др.", "date": "2019.07.01", "title": " Продуцентът и водещ Андрей Арнаудов пред „Труд“: Над 350 000 български емигранти са готови да се върнат"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d0%b4%d0%be%d1%81%d1%82%d1%8a%d0%bf%d0%b0-%d0%bd%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d0%b2-%d0%bc%d0%be/", "text": "Да се наложи пълна забрана за движението на автомобили в Морската градина, реши на извънредно заседание Комисията по безопасност на движението към община Варна. Искането за крайната мярка е предизвикано от  на платен паркинг в парка, както и от силния обществен отзвук. Решението може да се осъществи с промени в Генералния план за организация на движението на територията на община Варна и с поставяне на забранителни знаци по цялото протежение на Приморски парк, след като заповеди на кмета Иван Портних за въвеждане на тотално табу за движението на МПС още от 2015 г. паднаха в Административния съд. Комисията по безопасност на движението реши още служителите на общинска полиция да получат по-големи правомощия по Закона за движение по пътищата, за да контролират спазването на забраната и да налагат санкции. Изключение ще има само за коли на Карин дом, Зоопарка, Делфинариума, НИМХ -клон Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Забраняват достъпа на автомобили в Морската градина"}
{"url": "https://trud.bg/%d0%bf%d1%80%d0%be%d0%b3%d0%bd%d0%be%d0%b7%d0%b8%d1%80%d0%b0%d1%82-%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%bd%d0%b0%d0%b5%d0%bc%d0%b8-%d0%bd%d0%b0-%d1%82%d1%8a%d1%80%d0%b3%d0%be%d0%b2/", "text": "Не се изграждат молове в столицата След като в предходни години имаше минимален спад на наемите на търговските площи на столичния булевард “Витоша” заради комбинация от фактори, сега наемите отново плавно вървят нагоре. По данни на компания за недвижими имоти средният наем на търговската улица е достигнал 52 евро на кв.м през 2018 г. Очакванията са наемните нива да продължат плавно да се покачват в краткосрочен план. Строителният бум в сегмента на търговските площи отмина и в последните няколко години на пазара излизат основно проекти, които са били замразени, но след смяна на собствеността са били завършени. В София скоро не се очаква излизането на нови търговски центрове на пазара. След високите наеми на търговски площи в ранните години от развитието на пазара, когато имаше списъци с търговци, чакащи да влязат в моловете, сега пазарът е доста по-балансиран. “София е равномерно покрита откъм търговски площи, всеки един от моловете очерта своя характер и като цяло в момента пазарът е балансиран и наситен. Ръстът на наемните цени от последните години е функция от икономическата активност и нарастващото потребление”, коментират брокери на имоти.", "date": "2019.07.01", "title": " Прогнозират по-високи наеми на търговските улици"}
{"url": "https://trud.bg/%d0%b4%d1%80%d1%83%d0%b3%d0%b0%d1%80%d0%ba%d0%b0%d1%82%d0%b0-%d0%bd%d0%b8%d0%bd%d0%be%d0%b2%d0%b0-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d1%80%d0%b0%d0%b7%d0%bf%d0%b0%d0%b4%d0%b0-%d0%b2/", "text": "Попиляването на БСП продължава. На   на столетницата другарката Корнелия Нинова предложи и бяха приети промени в оперативното ръководство на партията, посочен бе и нов шеф на предизборния щаб. И докато БСП редовно прави пленуми, на които хвърчат обвинения, заявяват се оставки и се подменят кадри, до заветната цел – местните избори наесен, остават 4 месеца. Дните ще се изтърколят бързо, особено след като тепърва предстои дългата официалната ваканция на политиците. И така въпреки разочароващите резултати от евроизборите и кратките срокове за промени, вместо да консолидира червената формация, новият стар лидер, другарката Нинова, не се притеснява от разпада в БСП. Последната й идеята била да се разшири кръгът на лицата, които взимат решения за партията. Критиците й обаче веднага съзряха, че решенията й деформират всички вътрешни механизми за контрол в левицата и постепенно се установява едноличен режим на управление.", "date": "2019.07.01", "title": " Другарката Нинова като другаря Живков"}
{"url": "https://trud.bg/%d0%b3%d0%b0%d0%b2%d1%80%d0%b0-%d1%81-%d1%85%d0%be%d1%80%d0%b0%d1%82%d0%b0-%d0%bf%d0%be-%d0%b3%d1%80%d0%b0%d0%bd%d0%b8%d1%87%d0%bd%d0%b8%d1%82%d0%b5-%d0%bf%d1%83%d0%bd%d0%ba%d1%82%d0%be%d0%b2%d0%b5/", "text": "Виновни били ксерокопията на декларациите за деца, пътуващи без единия родител Три дни – от петък до неделя, на граничен пункт Кулата е същински ад. Извиваха се колони с дължина от 3 до 6 км. Чакаше се с часове. В горещините колите прегряха, хората се изнервиха, пищяха деца. Ужас бе и за шофьорите на ТИР-ове, които бяха отбити да изчакват, за да преминат при намаляване на трафика по нощите. Подобна бе картината и на пункт Маказа не само този, а и в последните три уикенда през юни. На пунктовете Илинден при Гоце Делчев, Златоград и Капитан Петко войвода при Свиленград също имаше колони, но се минаваше по-бързо. Във фейсбук плъзна конспиративната теория, че затрудненията по границите са предизвикани умишлено, за да насочат туристите към българското, а не към гръцкото море. Откъм Калотина още от петък започнаха да пристигат коли с турски гастарбайтери, пътуващи от Западна Европа към родината си. Тапи се образуваха и там, и на пунктовете Капитан Андреево, Лесово и Малко Търново. Тежката ситуация допълнително се натягаше от пътуващи по системата “за един ден” на плаж в Гърция или на пазар до Одрин. Автомобилите на изходите към Гърция бяха предимно български и румънски, както и миналото лято. Гранични полицаи и висши шефове от МВР и тогава, и сега продължиха да се оправдават с обяснението “много хора пътуват”. “Няма кой да ти даде информация какво става, повреда ли има, защо се виси часове и докога. И ние и други хора ходихме пеша за вода и до тоалетната до близките бензиностанции, но и там не знаеха”, оплака се млад шофьор на автомобил със софийски номера, с когото пътуваха съпругата му и нейните родители. Всички трасета на Кулата са отворени и работят, но толкова е капацитетът на пункта, обяви главен комисар Светлан Кичиков, който дойде да инспектира подчинените си в неделя – чак на третия ден от задръстването. Той завари колона от 3 километра. Кичиков обясни, че голямото чакане ставало заради родители, които не спазвали закона. Когато пътували без другия родител, не носели ксерокопие на нотариалната декларация за съгласие детето да излезе извън границата. Налагало се да се спира колоната, докато се направи такова копие. “Реално те създават напрежение, защото ако спазваме правилата, то трябва да върнем обратно родителя и колата, да си правят сами копие. Но колегите им влизат в положение и губят време да им снимат сами нотариалната декларация. И забележете – това е за сметка на нашия бюджет. Само в съботния ден служителите ни са издали 486 такива копия”, обяви той. Към 16 ч вчера задръстваният бяха на входа за леки автомобили откъм Сърбия на пункт Калотина, както и на вход откъм Гърция на Кулата и Маказа, съобщиха от МВР. В същия час на българо-турската граница, на Капитан Андреево опашките бяха от товарни автомобили на изход, а на пункт Лесово, също на камиони, но на вход. На Дунав мост 2 при Видин се образуваха колони от ТИР-ове, а на Дунав мост при Русе и на сухоземните пунктове с Румъния трафикът бе интензивен за леки автомобили, влизащи у нас.   Трафикът на коли нарасна с 25% “Трафикът на леки автомобили през Кулата спрямо същия период на миналата година се е увеличил с 25%. Трасетата, на което се обработват колите са четири и, на всяко гише обработката на документи отнема около 30 секунди до 1 минута. Само за едно денонощие през Кулата се преминали 10 000 автомобила”, съобщи вчера главен комисар Светлан Кичиков. Той допълни, че се работи на облекчен режим при обработка на документите на граждани от страни от ЕС. Капацитетът на пункта Кулата също е проблем. Той е проектиран преди повече от половин век с мост, който има четири платна между България и Гърция. Така че, колкото и гишета да има, мостът действа като фуния и предизвиква задръствания. От години се говори, че ще се строи още един мост, но това досега не се случва. Самите граничари се оплакват, че хем трябва да пускат по-бързо колите, хем носят отговорност, ако бъде изведено незаконно някое дете, или пуснат през границата нелегален мигрант или, недай Боже, – терорист.   Мария Кехайова ТРУД, Бургас Сутринта в неделя на граничния пункт в Малко Търново към Турция е било спокойно, но още по обед са се образували километрични опашки. Чака се час, а вече около 14 часа следобед, престоят, докато се обработят документите, клони към час и половина, казаха пред “Труд” служители на пункта. Причината за огромното задръстване не е толкова в липсата на нотариално заверено пълномощно ако единият родител пътува с дете, без другия. Причината е най- вече, че трафикът е скочил десет пъти и този огромен удар трудно се поема от съответния ГКПП, довериха служителите. Освен че нашенци пътуват към турското море или на станалия вече традиционен пазар за перилни препарати и омекотители в южната ни съседка, в момента се прибират и гастарбайтерите. Точно сега е времето, в което те си пътуват към дома, в Турция, от Германия. Затова потокът е толкова голям. В петък вечер те тръгват от Германия и точно в момента влизат към родината си. Това е всяка година, те и гастарбайтерите вече не протестират, защото си знаят, коментираха митничари. На ГКПП Лесово чакането в ранния следобед също е факт, казаха и от там. Около 14 часа опашката е била половин-един километър. Чакането е около половин час, защото лентите са повече и обработката става по-бързо, отколкото в Малко Търново. Пълномощно от другия родител, ако само единият пътува с детето, задължително се търси на границата. Ако пуснеш да премине някой без такъв документ с малчугана, риташ си трудовата книжка. Но това е ясно от много време насам и за пътуващите и го спазват, разказаха още служители на двата пункта.   Какво казаха потърпевшите  От петък до вчера привечер стотици граждани звъняха в редакцията да излеят гнева си за съсипания им уикенд на граничните пунктове “Кулата” и Маказа. Те категорично не приемаха обясненията и оправданията на шефа на гранична полиция и другите МВР-началници километричните опашки и убийственото чакане по четири-пет часа на границата. Питаха от небето ли падат полицейските шефове, за да приказват, че в тия дни трафикът бил увеличен. Това се повтаря всеки сезон и е доста цинично полицейските шефове да обвиняват хората за опашките вместо да видят нескопосаната си организация на работата на граничните постове – бяха категорични хората. Според тях оправданието с декларациите за децата е поредното прехвърляне на вината върху гражданите заради безпомощността на гранична полиция да управлява трафика. Защо-питаха хората, не отделяха встрани на паркинга онези, на които трябва да се копират декларациите, а не да ги държат на трасето и цялата колона да чака? Много от обадилите се бяха категорични, че граничните пунктове не работят с пълния си капацитет въпреки увеличения трафик. Те предлагаха също така колите с малки деца поне на 300 метра преди границата да бъдат насочвани в една колона, пътните полицаи, вместо да размахват безцелно палки, да обясняват на хората какво става и най-вече питаха ще има ли накрая на магистрала “Струма” нормална пътна обстановка, а не каша от автомобили, хора, дупки, мръсотия и битпазар.   Колона от 1 километър на Калотина минава за нормална Колона с дължина от около 1 км в 5 платна се беше образувала на пункт Калотина преди влизане в България. За излизане нямаше опашка. Това видя вчера около 14 ч екип на “Труд” на българо-сръбската граница. Основният трафик бе от леки автомобили с турска и българска регистрация, сръбските коли бяха доста по-малко. Имаше голямо количество български автобуси, както от редовни линии до цяла Европа, с които пътуват гурбетчии, така и с организирани екскурзии, които се прибират в неделния ден. “Един километър тук е нищо. Ела, комши, някоя неделя към края на юли, може да е 7-8 км. Пък и сега не е толкова горещо”, каза на български любезно сръбски граничар. Според него колоната върви нормално, отворени са всички гишета, няма забавяне при обработката нито на леките коли и автобусите, нито на камионите.  От средата на миналата седмица на българска територия между Драгоман и Калотина има стеснение заради строежа на новата магистрала “Европа”. Камиони и коли минават през чакъл и павета, ограничението е 60 км/ч, шофьорите карат внимателно, защото има много табели и ограждения.   За по-малко от 24 часа са минали 6500 автомобила “В последните дни имаше голямо натоварване, но само на Кулата. Съседните пунктове бяха абсолютно празни”, обяви в ефира на БНР главният секретар на МВР ст. комисар Ивайло Иванов. Той допълни, че само в петък за по-малко от 24 часа са преминали над 6500 автомобили и обобщи наблюденията на шефа на Гранична полиция Светлан Кичиков, че автомобилите се обработват за време под минута. “Когато се носи декларация за непридружено дете, трябва да има и копие. Вчера (събота) колегите са направили над 500 копия. Тази декларация трябва да остане и при нас. На сайта на “Гранична полиция” има много точни указания и разяснения какви документи трябва да се носят от гражданите”, обясни подробно Иванов за причинете довели до задръстването на ГКПП Кулата. Той категорично отхвърли конспиративните теории за умишлено създадените задръствания по границата с цел туристите да бъдат върнати на българското Черноморие и да спасят сезона.", "date": "2019.07.01", "title": " Гавра с хората по граничните пунктове\t"}
{"url": "https://trud.bg/%d0%b5%d0%b2%d1%80%d0%be%d0%ba%d0%b0%d0%b4%d1%80%d0%b8%d0%bb%d1%8a%d1%82-%d0%b1%d1%83%d0%ba%d1%81%d1%83%d0%b2%d0%b0-%d0%be%d0%b1%d0%b7%d0%be%d1%80/", "text": "Новият баланс на силите спъна колелото Системата на „водещите кандидати” изтласка напред Манфред Вебер от ЕНП  Извънредното заседание на Европейския съвет, което започна в неделя с една единствена точка от дневния си ред – да избере следващите титуляри на петте най-отговорни постове начело на институциите на ЕС, забуксува и се наложи да бъде продължено за пореден ден, предадоха световните агенции. Срещата в Брюксел беше насрочена на 21 юни, след като лидерите на държавите членки не успяха тогава да постигнат съгласие за назначенията на топ местата. В основна спънка за намирането на решение се превърна новообразуваният баланс на политическите сили в Европарламента, който подкопава позициите на спечелилите изборите в края май от Европейската народна партия (ЕНП), припомнят международните наблюдатели. Резултатите тогава отново изведоха като втора политическа сила социалдемократите, но и двете големи партии изгубиха позиции за сметка на по-малки играчи като зелените и либералите. Последните с нов тласък, получен от новосформираното обединение с партията на френския президент Еманюел Макрон дадоха ясен сигнал за желанието си за по-видна роля в институциите на ЕС, което доведе до така създалият се тупик, посочват експерти. Въведената от 2014 г. система на „водещите кандидати” изтласка напред Манфред Вебер от ЕНП за следващ председател на Еврокомисията, но той се оказа неприемлив за останалите политически семейства и европейският кадрил, както са известни преговорите между държавите членки на ниво политики на ЕС, „повлече крак”. ЕНП макар и победители от Европейските избори нямат достатъчно тежест, за да се преборят с ляво-центристка коалиция на социалисти, крайно-леви, либерали и зелени. Консерваторите загубиха не малко позиции и влияние в ЕП за сметка на възхода на различните евроскептични и крайнодесни тенденции в Европа на вота през май. Много танцьори за малко места ЕНП несъмнено ще търси поста на първи дипломат на ЕС Оригиналното заседание от 21 юни, на което Съветът на ЕС трябваше изначално да се произнесе за избора си за ръководните постове в съюза, блокира около нежеланието на мнозинството от държавите-членки да приемат германецът Манфред Вебер за приемник на Жан-Клод Юнкер начело Европейската комисия, въпреки че бе „водещ кандидат” на своята ЕНП. Преди началото на срещата в неделя в Брюксел се спекулираше, че европейските консерватори са готови да отстъпят мястото на кандидата на социалдемократите от ПЕС, Франс Тимерманс, в името на това да се запази принципа на „шпиценкандидатите”. В този вариант ако бившият холандски външен министър заемеше поста на шеф на ЕК, ПЕС се отказваше от правото си да дели мандат с ЕНП начело на ЕП и от поста на постоянен представител по външната политика и сигурността. Манфред Вебер тогава щеше да е предложен за председател на ЕП, поне за половин мандат, заедно с представител на либералите. ЕНП несъмнено щеше да настоява да вземе поста на първи дипломат на ЕС и да преговаря с либералите за Съвета, в замяна на Европейската централна банка (ЕЦБ).", "date": "2019.07.01", "title": " Еврокадрилът буксува (обзор)"}
{"url": "https://trud.bg/%d0%bd%d0%b0%d0%b4-30-000-%d0%ba%d0%be%d0%bb%d0%b8-%d1%81%d0%b0-%d0%bf%d1%80%d0%b5%d0%bc%d0%b8%d0%bd%d0%b0%d0%bb%d0%b8-%d0%bf%d1%80%d0%b5%d0%b7-%d0%b3%d0%ba%d0%bf%d0%bf-%d0%ba%d1%83%d0%bb%d0%b0/", "text": "Трафикът към Гърция остава интензивен. Над 30 хиляди автомобила са преминали през ГКПП „Кулата” за последните 24 часа в посока Гърция и обратно, отчитат от Граничната полиция. Трафикът беше интензивен и в първия работен ден. От пункта увериха, че работят на пълни обороти. Забавяне обаче се получава заради засиления поток на туристи от страни извън Евросъюза, както и заради често липсващите декларации за децата, които пътуват без единия от родителите си. През граничния пункт „Маказа” са преминали близо 12 хил. коли за последното денонощие. Опашки имаше и днес.", "date": "2019.07.01", "title": " Над 30 000 коли са преминали през ГКПП „Кулата“ през последното денонощие"}
{"url": "https://trud.bg/%d0%b1%d1%81%d0%bf-%d0%b4%d0%b5%d0%bf%d1%83%d1%82%d0%b0%d1%82-%d0%bd%d0%b5-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0%d0%bb-%d0%bb%d0%b8%d1%85%d0%b2%d0%b8-%d0%be%d0%b1%d0%b7%d0%be%d1%80/", "text": "Пропуснал 44 000 лв. за една годините  Обвиняват го за безстопанственост и данъчни престъпления  Главният прокурор Сотир Цацаров внесе искане за сваляне на имунитета на депутата от БСП д-р Георги Михайлов. Това е второто подобно искане на Цацаров, като след първото през ноември м.г. д-р Михайлов сам се отказа от имунитета си и срещу него започна разследване за безстопанственост от периода, в който е бил шеф на специализираната болница по хематология в София. В края на юни т.г. срещу д-р Михайлов е повдигнато обвинение за въпросното престъпление. При разследването са открити данни и за данъчни престъпления, които не са били посочени в първото искане до 44-то Народно събрание, обясни Румяна Арнаудова, говорител на главния прокурор. „Установено, е че д-р Михайлов получавал пари от дружество, тъй като е дал 200 000 хиляди лева лични средства на самото дружеството, а то е връщало с лихвите. В една от годините имаше куриоз в данъчната декларация на Михайлов – неотчетени бяха 44 000 лева, получени от същото дружество”, разкри Арнаудова. По думите є същата фирма е имала договор с болницата на д-р Михайлов, която плащала за доставка на медикаменти и така била ощетена с над 160 000 лв.", "date": "2019.07.01", "title": " БСП депутат не декларирал лихви (обзор)\t"}
{"url": "https://trud.bg/%d0%be%d1%82%d0%bb%d0%b0%d0%b3%d0%b0%d1%82-%d1%82%d0%be%d0%bb-%d1%82%d0%b0%d0%ba%d1%81%d0%b8%d1%82%d0%b5-%d0%b4%d0%be-1-%d0%bc%d0%b0%d1%80%d1%82-%d0%b4%d0%be%d0%b3%d0%be%d0%b4%d0%b8%d0%bd%d0%b0/", "text": "Тол таксите ще започнат да се събират от 1 март догодина. Това предвиждат  , внесени от шестима депутати от ГЕРБ, съобщи на брифинг народният представител Александър Ненков. Тол таксите трябваше да започнат да се събират след 16 август, когато се пусне и цялата тол система по пътищата в страната. Сега обаче се прави разделяне на търговската и техническата част на системата. На 16 август ще започне да работи само техническата, а търговската – на 1 март догодина. Това е краен срок, в който ако системата заработи технически на достатъчно добро ниво и ако се постигне по-бързо необходимият компромис между двете страни, то тя може да стартира и много по-рано от тази дата. Но за всеки случай сме дали един краен срок, който няма да бъде повече удължаван, подчерта Ненков През този срокът от 6 месеца и половина правителството, превозвачите и всички заинтересовани ще обсъждат какви да са тарифите и кои пътища да бъдат обхванати от тол системата. Превозвачите, които през тези месеци карат по пътищата, ще могат да придобият предства колко ще им струва. Те ще продължат да карат с електронни винетки, както досега, но ще имат възможност да съберат необходимата информация колко ще плащат при преминаване на тол такси. Периодът ще бъде важен и за автобусните превозвачи, защото ще могат да преценят как ще се отрази промяната на цените на билетите. По този начин ще може да се постигне договореност за тарифите, обясни Александър Ненков. Ние допуснахме грешка, когато пуснахме от 1 януари тази година системата за електронните винетки и в техническата и търговската експлоатация и затова се получиха проблеми, добави депутатът от ГЕРБ. Породиха се и притеснения от гледна точка на това как едно тарифиране би се отразило на превозвачите от гледна точка на стоки от първа необходимост и опасенията, че някои от тях биха завишили своите стойности. Поради тази причина през следващите няколко месеца всичко това ще бъде изчистено и се надявам да се намери необходимия баланс и доверие между двете страни – държавата и АПИ, от една страна, и превозвачите, от друга, обясни Ненков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Отлагат тол таксите до 1 март догодина"}
{"url": "https://trud.bg/%d0%b3%d1%80%d0%b0%d0%bd%d0%b8%d1%87%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%82%d1%80%d0%b0%d1%84%d0%b8%d0%ba%d1%8a%d1%82-%d0%bd%d0%b0-%d0%b3%d1%80%d0%b0%d0%bd%d0%b8%d1%86%d0%b0/", "text": "Трафикът на граничните контролно-пропускателни пунктове с Гърция продължава да е засилен, по данни на Гранична полиция към 16.00 ч. На ГКПП „Кулата“ трафикът е интензивен на изход от товарни автомобили. На ГКПП „Маказа“ е интензивен и в двете посоки. На българо-сръбската граница трафикът на ГКПП „Калотина“ е интензивен на вход от леки автомобили. а границата с Македония преминаването е нормално на всички пунктове. На българо-турската граница на ГКПП „Капитан Андреево“ трафикът е интензивен на изход за товарни автомобили. По границата в Румъния на ГКПП „Дунав мост-Видин“ трафикът е интензивен на изход за товарни автомобили. На ГКПП „Дунав мост-Русе“ трафикът е интензивен на изход за товарни автомобили. На ГКПП „Дуранкулак“ трафикът е интензивен на вход за леки автомобили. В 12.30 ч. в ОДЧ на ГПУ-Свищов е получен сигнал, че фериботната платформа Свищов-Зимнич временно преустановява работа до отстраняване на получената повреда на румънския фериботен превозвач.", "date": "2019.07.01", "title": " Гранична полиция: Трафикът на границата с Гърция продължава да е засилен"}
{"url": "https://trud.bg/%d0%b2%d1%8a%d0%bb%d1%87%d0%b5-%d0%b0%d0%bb%d0%b1%d0%b8%d0%bd%d0%be%d1%81%d1%87%d0%b5-%d1%81%d0%b5-%d1%80%d0%be%d0%b4%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8/", "text": "Бяло вълче е петата рожба на  сивите вълци Амарок (4г) и Чикита (7г), похвалиха се от Варненския зоопарк. Майката е софиянка, а бащата е със сръбски корен и вероятно от там идва бялата окраска на малкия хищник. Родителите имат още четири вълчета – три женски и едно мъжко. Албиносчето ще се храни с майчина кърма до 40-ия ден, а след това ще опита и мръвка. Подобно на дивите си събратя родителите извеждат малките от бърлогата призори и по здрач, като през деня ги оставят скрити от посетителите.", "date": "2019.07.01", "title": " Вълче албиносче се роди във Варненския зоопарк"}
{"url": "https://trud.bg/%d0%b2%d1%81%d0%b5%d0%ba%d0%b8-%d1%82%d1%80%d0%b5%d1%82%d0%b8-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d1%81%d0%bf%d0%b0%d1%81%d0%b8%d1%82%d0%b5%d0%bb-%d0%bd%d0%b5-%d0%bc%d0%be/", "text": "Всеки трети кандидат да участва в курсовете за спасители на море отпада, защото не може покрие норматива за вход. Това съобщи при старта на Седмицата на водното спасяване председателят на Областния съвет /ОС/ на БЧК-Варна Илия Раев. За пример той даде последния курс във Варна, в който от 35 мераклии само 13 успели да положат успешно входящия изпит – 100 м плуване свободен стил за 1,50 минути и 25 м бруст без контролно време. За да промени картината, БЧК-Варна готви концепция за разширяване на плувните умения сред децата, която ще представи наесен пред НС на БЧК и община Варна. Идеята е плуването да влезе в учебните програми, каквато практика имаше преди няколко десетилетия, обясни Вили Цеков, член на ОС на БЧК. „Плуването е единственият спорт, който натоварва равномерно целия организъм. То е важно за здравето и за намаляване на водните инциденти. Затова в много морски страни, като Австралия например, е превърнато в азбука. Варна е морски град, който има шанс да се превърне в плувната столица на страната“, коментира Илия Раев. Той отчете, че годишно курсовете за спасители във Варна завършват около 120 души. Отделно за сезона талоните си са заверили още 500 професионалисти. Миналата година са били 95 повече, но и сега броят им е достатъчен да покрие нуждите на региона. Повечето обаче предпочитат басейните, тъй като работата там е по-лека, сочат данните на БЧК-Варна. Според тях в началото на юли в областта официално са разкрити само 5 плажа и 136 басейна. До момента няма сигнали за водни гардове с фалшиви сертификати, каквито имаше предни лета, но са факт първите оплаквания, че стопани на плажове не спазват Кодекса на труда. „Контролните органи трябва да си свършат работата, за да се трудят спасителите по всички правила – с нормирано работно време, осигуровки върху цялата заплата, оборудване, вода и др.“, апелира Илия Раев. В рамките на Седмицата на водното спасяване ще има демонстрации на плажовете във Варна, Камчия, Златни пясъци и Св. Св. Константин и Елена, а на финала ще се проведе и градско първенство. В него уменията си ще покажат действащи спасители не само от Варна, но и от Слънчев бряг, Приморско и Албена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Всеки трети кандидат за спасител не може да плува добре\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b1%d1%80%d1%8e%d0%ba%d1%81%d0%b5%d0%bb-%d0%be%d1%82%d0%ba%d0%b0%d0%b7%d0%b0%d1%85-%d0%bc/", "text": "Нямаме решение. Всеки предлага своите кандидати, другите ги отричат, заяви министър-председателят Бойко Борисов след извънредното заседание на Европейския съвет. Според премиера, за да се намери мнозинство в подкрепа на дадено решение, са необходими отстъпки и компромиси. „Не помня да е имало такъв случай, освен когато за Гърция се разправяхме, но тогава имаше реална криза. Сега ние си създаваме кризата. Това можеше на 28 май да бъде решено“, подчерта премиерът Борисов по повод продължилото втори ден заседание в Брюксел. „Моят пакет все още е в обръщение и съм убеден, че само той има реална възможност да се случи в парламента. Така както се прави едно правителство – ако не може да се направи мнозинство, няма как да се излъчи премиер. Трябва да намериш мнозинство в парламента, който да ти гласува премиера и след това останалите постове. Към момента мнозинство могат да намерят социалдемократите и ЕНП. Ако се включат и либералите с дадена позиция, тогава става една работеща формула и може да гарантираме избор в парламента. Така се прави – отстъпва се и се правят компромиси“, заяви премиерът Борисов. По думите на българския министър-председател основната формула, която към момента би събрала мнозинство е тази, при която Вебер оглавява ЕП, а Тимерманс – ЕК. Но тук е и спорът между останалите, които не приемат това и искат да ги обърнат или да сложат други хора на двете позиции. „И, разбира се, ще бъде много по-стабилно, ако има и един пост и за останалите. Търси се мнозинство в парламента, за да може нашите предложения да минат“, отбеляза Борисов. „На нас ни трябва реален ресор и човек в комисията“, категоричен беше министър-председателят. На въпрос дали е отказал поста на върховния представител на ЕС по въпросите на външните работи и политиката на сигурност, премиерът Борисов потвърди. „Да, така казах, защото тогава губим позицията на комисар. Кое е по-важно за нас? Комисар с реален ресор или върховен преговарящ?“, акцентира българският министър-председател. Той подчерта, че Мария Габриел е еврокомисар в настоящата комисия. „Докато е тази комисия, ще стои тя. След това като трябва да номинираме, ще номинираме“, добави премиерът.  Там либералите са неотстъпчиви, съобщи Борисов относно  . И аз спечелих изборите, ама БСП и ДПС си направиха коалиция и сложиха Орешарски. В същата позиция сме и сега тук, обобщи Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Премиерът Борисов в Брюксел: Отказах Мария Габриел да стане върховен представител на ЕС по въпросите на външните работи"}
{"url": "https://trud.bg/59-%d0%b3%d0%be%d0%b4%d0%b8%d1%88%d0%b5%d0%bd-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81-%d0%ba%d0%be%d0%bc%d0%be%d1%86%d0%b8%d0%be-%d1%83%d0%b4%d0%b0%d1%80%d0%b8%d0%bb%d0%b0-%d0%b3/", "text": "59-годишен мъж е в болницата в Търговище с разкъсно-контузна рана на главата и комоцио, след като бил блъснат от собствения си автомобил. Инцидентът е станал в събота преди обед в град Опака, съобщиха от полицията. Мъжът паркирал колата си „Рено Клио” пред дома си и излязъл, тръгвайки към гаража, за да го отвори. В това време колата се самозадвижила и го ударила в гръб, събаряйки го на земята. Комшии видели какво става и викнали линейка. Пострадалият бил откаран в болницата в Търговище за преглед и лечение. От полицията уточняват, че няма опасност за живота му. Била е направена проверка за алкохол, която показала, че не е пил.", "date": "2019.07.01", "title": " 59-годишен в болница с комоцио, ударила го колата му"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81-12/", "text": "Варненската окръжна прокуратура внесе в съда искане за задържане под стража на 33-годишния румънец Адриан К., който на 29 юни следобед прегази с автомобила си БМВ 5-годишно момиченце на платен паркинг в Морската градина. Ден след фаталния инцидент чужденецът бе обвинен в причиняване на смърт по непредпазливост и задържан за 72 ч. Адриан няма постоянен адрес у нас и има реална опасност да се укрие, ако е на свобода, обосновават искането си от прокуратурата. Румънецът премазал Радослава от с. Пчелник, докато влизал в паркинга до зоокъта. Детето вървяло с майка си и баща си към тяхната кола, но шофьорът не го видял. С него в автомобила били съпругата му и нейните родители, които предстои да бъдат разпитани. Адриан е бил трезвен по време на инцидента. Взета му е и кръвна проба за упойващи вещества, а по случая са назначени автотехническа, биологична и съдебномедицинска експертиза, уточниха от прокуратурата. Трагичният инцидент разбуни духовете във Варна, където в неделя вечерта граждани протестираха с искане за тотална забрана за движение на автомобили в Морската градина. Предстои те да депозират предложенията си в общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Прокуратурата поиска постоянен арест за румънеца, прегазил дете в Морската градина"}
{"url": "https://trud.bg/%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bd%d0%b0-%d0%b5%d1%81-%d0%bd%d0%b5-%d1%81%d0%b5-%d1%81%d0%bf%d0%be%d1%80%d0%b0%d0%b7%d1%83%d0%bc%d1%8f%d1%85%d0%b0-%d0%b7%d0%b0%d1%81%d0%b5%d0%b4/", "text": "След 17 часа и половина заседание Европейският съвет не успя да постигне съгласие по назначенията на висшите постове в ЕС. Заседанието ще продължи утре от 12.00 ч. българско време, съобщи пресслужбата на институцията. Първоначално се предвиждаше тази нощ да бъде постигнато съгласие с възможност заседанието да бъде удължено днес. Вместо това държавните и правителствените ръководители заседаваха от снощи почти без прекъсване, обсъдиха различни възможности, но не се споразумяха. Ако утре те постигнат решение за следващия председател на Европейската комисия, предложението им трябва да бъде гласувано от Европейския парламент в четвъртък. Едновременно с този пост се договарят и позициите на председател на Европейския съвет, на върховен представител на ЕС по външната политика и сигурността, на ръководител на Европейската централна банка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Лидерите на ЕС не се споразумяха, заседанието продължава утре"}
{"url": "https://trud.bg/%d0%b4%d0%be-%d0%b0%d0%bb%d0%b1%d0%b0%d0%bd%d0%b8%d1%8f-%d0%bf%d0%be-%d1%87%d0%b5%d1%85%d0%bb%d0%b8/", "text": "На мнозина от вас вече сигурно ви минават мислите къде и как да прекарате лятната си ваканция. Ако сте от все още неориентиралите се,  ето едно различно, нестандартно и много достъпно местенце, а именно Албания.  Там може да намерите множество чисти и добре поддържани плажове. Морето е спокойно, топло и много чисто, безпроблемно може да се конкурира с кристалните гръцки плажове, на които вече може би сте се наситили от редовното им посещение всяка година, а и стават все по-пренаселени. Хотелите в курортните места в Албания предлагат богат избор в зависимост от определения ви за тазгодишната почивка бюджет. Въпреки политическите разпри, които са гръмко оповестявани от множество медии, курортните места са спокойни и може да се насладите на максимум почивка и релакс сред природата и чистия въздух. Страната съчетава в себе си буйната и пълна с очарование сила на Средиземноморието с наистина гостоприемен народ и предлага вълнуваща среща на всички посетители със своята столица Тирана. Най-добрият момент да посетите страната е в началото или края на лятото, а именно през юни или септември, които се открояват като най-подходящите месеци, според най-заклетите туристи и любители на страната. Те споделят, че по това време на годината не е много горещо и не е прекалено пренаселено с хора, а и има доста свободни места, където можете да отседнете в най-добрите хотели в областта. Най-подходящият месец е септември – той предлага приятно топло време, все още дълги дни и изобилие от плодове и зеленчуци, разказват местните албанци. Главните крайбрежни курорти в Албания са доста натоварени през юли и август, а ски-сезонът започва от края на ноември и продължава до март, така че можете да се насладите на страната спрямо вашите лични предпочитания за почивка, било то лятна или зимна, както и да избирате между горещата или прохладната ваканция. Сред най-популярните албански курорти е Дуръс. Плажът е невероятно чист, без камъчета, които да ти пречат при влизане във водата, и е с мек и приятен пясък. Шезлонгите и чадърите са обособени към хотела, в който сте отседнали, и не ви се налага да заплащате отделно за тях, което е огромен плюс към вашата почивка. Това автоматично ви спестява още едно главоболие и досадно задължение. Все пак, ако решите да ползвате зоната на друг хотел, чадърът ще ви струва 3 евро. Разбира се, на плажа може да си купите всичко необходимо от преминаващите продавачи между събиращите златист загар туристи. Сред стоките, които се предлагат, са задължителните слънчеви очила, плажни аксесоари и царевица. Дори може да попаднете и на човек, продаващ леки четива като романтични романчета за плажа, както и да ви срещне момченце, свирещо на барабан. Все пак хората са изобретателни, нека оценим този факт. 4 и 5-звездните хотели предлагат и възможност за ол инклузив, който допълнително ще ви спести излишни разходи. Повечето туристи обаче избират изхранването да е на закуска и вечеря, за да бъде денят им свободен. Валутата е албански лек, а един лев е равен на 62,47 албански леки. Цените са горе-долу като у нас – един обяд излиза 10-15 лв. или 400-800 леки, бирата е 150 леки. Очарователно място на Албанската ривиера е курортът Саранда, който се смята за вход към южната част на страната. Намира се на брега на Йонийско море, на 10 км от гръцкия остров Корфу, с който го свързва ферибот, и на 160 от столицата Тирана. В Саранда има православна църква. Градът се смята за център на етническото гръцко малцинство в страната. Но повечето туристически атракции са извън него. Това са природният феномен „Синьото око“ – тюркоазено син извор насред река, и Гирокастра – град под защитата на ЮНЕСКО. За да стигнете до тях, можете да се запишете на целодневна екскурзия, която не е включена в цената на почивката. Срещу допълнително заплащане можете да посетите още остров Корфу, столицата Тирана и други интересни места. Ако предпочитате просто да лежите на плажа – удоволствието е пълно, а пясъкът ситен като у нас. Ако все още се чудите как да свиете бюджета за почивката си и ви се ходи на ново и различно място, то тогава несъмнено Албания е вашият различен избор за лятната ви отпуска. Не забравяйте, че „неизследваните“ от вас места могат да се окажат новата ви любима дестинация.", "date": "2019.07.01", "title": " До Албания по чехли\t"}
{"url": "https://trud.bg/31-%d0%b3%d0%be%d0%b4%d0%b8%d1%88%d0%b5%d0%bd-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b7%d0%b0-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0/", "text": "Окръжният съд в Ловеч остави в ареста 31-годишния мъж инициали Х.Г.Д., обвинен за , съобщиха от пресцентъра на Съда. Той е обвинен, че на 27 юни в село Български извор при ПТП е причинил смъртта на 52-годишна пешеходка. Според съда от представените доказателства може да се направи обосновано предположение, че Х.Г.Д е извършил престъплението, за което е обвинен. Тъй като е налице реална опасност той да се укрие, с оглед на това, че е напуснал местопроизшествието, след извършване на деянието, съдът прецени, че обвиняемият трябва да остане с най-тежката мярка за неотклонение. Решението може да бъде обжалвано в 3-дневен срок пред Апелативен съд – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " 31-годишен остава в ареста за смъртта на пешеходка в село Български извор"}
{"url": "https://trud.bg/%d0%ba%d1%83%d1%80%d0%b8%d0%b5%d1%80-%d0%b7%d0%b0%d0%b4%d0%b8%d0%b3%d0%bd%d0%b0-%d0%ba%d0%b0%d1%81%d0%b0-%d1%81-%d0%bd%d0%b0%d0%b4-24-000-%d0%bb%d0%b2/", "text": "20-годишен куриер от Варна бе задържан от полицията и обвинен от Районната прокуратура за кражба на метална каса с 24 120 лв. На 15 юни служителят я задигнал от офиса на куриерската фирма на ул. „Уста Колю Фичето“, в която работел. След приключването на работния ден той проникнал вътре и успял да изнесе незакрепената каса. В нея освен крупната сума имало и шест пратки на клиенти. Започнало разследване и служителите на реда разкрили извършителя на дръзката кражба. Той е арестуван за денонощие, а работата по доказване на престъплението продължава. Повече отмъкнати пари са намерени и приложени към материалите по досъдебното производство, уточниха от ОД на МВР-Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Куриер задигна каса с над 24 000 лв."}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b5%d0%bb%d0%b5%d0%bd%d0%b0-%d0%b4%d0%b0%d1%80%d1%8f%d0%b2%d0%b0-1000-%d0%bb%d0%b5%d0%b2%d0%b0-%d0%bd%d0%b0-%d1%83%d1%87%d0%b5%d0%bd%d0%b8%d1%86%d0%b8-%d0%b7/", "text": "Община Елена ще подпомогне финансово участието на трите ученички от СУ „Иван Момчилов“ в световното състезание по креативен дизайн, което ще се проведе от 28 до 31 юли в Ню Йорк. На последната сесия общинските съветници гласуваха помощ от по 1000 лв. за Василена Димитрова, Диляна Желязкова и Станислава Петкова. Трите момичета бяха обявени за национални финалистки, след като постигнаха най-високи резултати на квалификациите, организирани от Стопанския факултет на Софийския университет и Сдружението на неговите възпитаници. Участието на ученичките в най-голямото световно състезание по креативен дизайн за младежи е безспорно постижение за училището, в което учат, и престиж за родния им град. В предни години други трима възпитаници на Средното училище в Елена стигнаха до финалите и също участваха в световни състезания. С решение на Педагогическия съвет школото ще подпомогне участието на талантливите момичета с 3000 лв., а Ротори клубът в Елена се включва с 2600 лв. За събиране на необходимата сума от 15 500 лв. помогнаха организации, бизнесмени и други частни лица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Община Елена дарява 1000 лева на ученици за участие в световно състезание\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%b4%d0%b0-%d1%81%d0%b5-%d0%bc%d0%b0%d1%85%d0%bd%d0%b5-%d0%b1/", "text": "Окръжна прокуратура – Бургас разпореди на кмета на Община Приморско незабавно да изпълни дадени указания от Областния управител и незабавно да отстрани незаконосъобразно монтираните метална бариера и съоръжения, препятстваща транспортния достъп до морски плаж „Аркутино“. След разпоредена проверка, извършена от Областна администрация – Бургас, осъществена по възлагателен акт на Окръжна прокуратура –Бургас, която е трябвало да установи мястото, вида и начина на достъп до морски плаж „Аркутино“, както и начина за ползване на имоти държавна собственост. Установено, е че северният подход към плажа е ограничен с портал от две големи железни врати (бариери). Те са разположени на имот – държавна собственост (на Министерството на земеделието и горите). Проверката е установила, че вратите са отключени, пешеходният достъп е бил свободен, но е събирана такса за вход с автомобили. Служителите на Областна администрация – Бургас, извършили проверката на 13.06.2019 г., не са успели да установят самоличността на лицето, което е събирало таксата и с кого има сключен договор за това. Съобразно Закона за устройство на територията (ЗУТ) и Закона за устройството на Черноморското крайбрежие е недопустимо върху държавен имот да бъде поставена бариера, която да ограничава достъп до плажна ивица, без за това да има необходимите разрешителни. Поради този факт по реда на Надзора за законност е издадено разпореждането на Окръжна прокуратура – Бургас към кмета на Община Приморско за стартиране на незабавна процедура по ЗУТ относно премахване на незаконосъобразно монтираните метални съоръжения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Прокуратурата разпореди да се махне бариерата за плаж „Аркутино“"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%b2-%d0%b5%d1%81-%d0%bf%d0%b0%d0%b4%d0%bd%d0%b0-%d0%b4%d0%be-%d1%80%d0%b5%d0%ba%d0%be%d1%80%d0%b4%d0%bd%d0%be-%d0%b4/", "text": "Безработицата в ЕС e достигнала рекордно дъно от 6,3% през месец месец май – най-ниският показател откакто Евростат стартира това месечно проучване през януари 2000-а година, съобщиха от статистическата служба на ЕС. Година по-рано тя е била на ниво от 6,9% (през май 2018-а). В рамките на еврозоната нивото на безработицата също се понижава – до 7,5% спрямо 8,3% година по-рано. У нас нивото на безработица остава на априлското рекордно историческо дъно от 4,5% (най-ниска безработица в нашата страна от януари 2000 година). Година по-рано (през май 2018-а) безработицата в нашата страна беше на ниво от 5,3%. Най-ниска безработица през април е регистрирана в Чешката република (безработица от едва 2,2%), следвана от Германия (3,1%) и Нидерландия (3,3%), докато най-висока остана безработицата в Гърция (ниво от 18,1%, но според данни на Евростат за март 2019-а), в Испания (13,6% през май 2019-а) и Италия (9,9%).", "date": "2019.07.01", "title": " Безработицата в ЕС падна до рекордно дъно, у нас също"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b7%d0%b0-%d0%bd%d0%b0%d1%81-%d0%ba%d0%b8%d1%82%d0%b0%d0%b9-%d0%b5-%d0%bf%d1%8a%d1%80%d0%b2%d0%be/", "text": "За нас Китай е първостепенен партньор от изключително значение. С удоволствие констатираме отличните политически отношения и държим те да бъдат задълбочавани и развивани. Това каза президентът Румен Радев в началото на срещата си днес с китайския премиер Ли Къцян в град Далян, предаде „Канал 3“. „Миналата година с вас констатирахме, че имаме непрекъснат ръст на двустранния стокообмен, и този факт ни радва. Също така си спомняте, че той е все още далеч от потенциала на нашите две страни“, посочи Радев. България подкрепя инициативата „Един пояс, един път“, това е една стратегическа инициатива, и ние сме активни участници във формата „17 плюс едно“, отбеляза българският държавен глава. Той благодари за поканата и за възможността да участва в Световния икономически форум „Летен Давос“, и да реализира държавното си посещение в Китай, което приема също като част от честването на 70-ата годишнина от дипломатическите отношения между двете държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Президентът Радев: За нас Китай е първостепенен партньор от изключително значение"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d1%82%d0%b8%d1%80%d0%be%d0%b2%d0%b5%d1%82%d0%b5-%d0%bf%d1%80%d0%b5%d0%b7-30-%d0%bc%d0%b8%d0%bd%d1%83%d1%82%d0%b8-%d0%b2-%d1%81%d0%be%d1%84%d0%b8%d0%b9%d1%81%d0%ba/", "text": "На всеки 30 минути на софийска територия на АМ „Тракия“ се спират товарните автомобили Причината за въведената временна организация е засиленият и в двете посоки трафик, както и ремонтните дейности в района на 12 км на магистралата, съобщиха на МВР. Полицейските екипи са на място и подпомагат движението на леките автомобили, като регулярно – на всеки 30 минути, спират движението на тежкотоварните. По-рано от пътна полиция съобщиха, че в района се е образувала 2-километрова колона от автомобили. КАТ препоръчва на излизащите от София ползването на  обходен маршрут през Нови хан и Вакарел.", "date": "2019.07.01", "title": " Спират тировете през 30 минути в софийския участък на магистрала „Тракия“"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bf%d0%b8%d1%80%d0%b8%d0%bd%d1%81%d0%ba%d0%b8-%d0%be%d1%87%d0%b5%d0%b2%d0%b8%d0%b4%d0%bd%d0%be-%d1%87%d0%b5-%d1%80%d0%b0%d0%b7%d0%bb%d0%b8%d1%87%d0%b8%d1%8f/", "text": "По повод предстоящите местни избори Георги Пирински – член на Националния съвет на БСП,  коментира пред  че е очевидно, че различията в БСП няма как да бъдат скривани. И сега по места общинските партийни организации трябва достатъчно трезво да преценят как ще провеждат и предизборната подготовка, и излъчването на кандидати. Относно възможността за намиране на общ език Георги Пирински отбеляза, че нещата са отишли доста далеч и в момента не вижда такъв вариант, „защото вчерашното решение, което беше наложено, е обидно“. „Напрежението продължава“, резюмира в заключение той. Решенията, които бяха прокарани от Корнелия Нинова, по никакъв начин няма да доведат до това, да се тръгне достатъчно спокойно и единно в предстоящия (предизборен – б.р.) период по причина, че попълненията в Изпълнителното бюро са всичко друго, но не и това, което тя заяви като мотив – а именно да се чуват различните мнения в партията в състава на ИБ. Това заяви пред  Георги Пирински, член на Националния съвет на БСП. „Всички тези попълнения в Бюрото са хора, които еднозначно следват досегашната линия на председателката на Националния съвет“, изтъкна Пирински. „На заседанието на Конгреса на 16-ти миналия месец се обърнах към г-жа Нинова с предложението да намери сили да започне да култивира началото на диалог и възстановяване на колективното начало в работата на ръководните органи. А това, което получихме вчера, е точно обратното по един доста безпардонен начин, защото и гласуването бе също доста неприемливо, анблок и явно“, отбеляза още той. И допълни, че председателят има това право да предлага и включва в бюрото онези, които счита за необходимо и да предлага изключване, но едно такова право би трябвало да върви заедно с подчертано чувство на отговорност да не се злоупотребява.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Георги Пирински: Очевидно, че различията в БСП няма как да бъдат скривани"}
{"url": "https://trud.bg/10-%d0%b3%d0%be%d0%b4%d0%b8%d0%bd%d0%b8-%d0%bd%d0%b0-%d1%82%d0%be%d0%ba-%d0%b2-%d0%b3%d0%be%d0%bb%d0%b5%d0%bc%d0%b8%d1%8f-%d0%b3%d1%80%d0%b0%d0%b4/", "text": "Един от пионерите на електрическата мобилност Mitsubishi i-MiEV навърши 10 години. Градският модел отвори пътя за масово производство на електромобили. Още от представянето си през 2009 г. Mitsubishi i-MiEV си създаде репутация на щадящо природата, тихо, надеждно и икономично превозно средство. Качествата му бяха признати от приложението в автопаркове, таксита и коли под наем. Задвижващата система на модела беше използвана в автомобила за служебна употрема Minicab MiEV – малък, но достатъчно просторен, за да бъде използван от куриерски и пощенски фирми в градовете. Общите продажби на i-MiEV и Minicab MiEV в световен мащаб са достигнали 31 000 броя. Най-значимата роля на i-MiEV се изразява в разширените проучвания, довели през 2013 г. до пускането на Mitsubishi Outlander PHEV – автомобил с иновативно хибридно задвижване с два електромотора и бензинов двигател.", "date": "2019.07.01", "title": " 10 години на ток в големия град\t"}
{"url": "https://trud.bg/%d1%87%d1%83%d0%b6%d0%b4%d0%b5%d0%bd%d0%b5%d1%86%d1%8a%d1%82-%d0%b8%d0%b7%d0%bd%d0%b0%d1%81%d0%b8%d0%bb%d0%b8%d0%bb-23-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5/", "text": "Под ръководството и надзора на Софийска районна прокуратура е образувано и се води досъдебно производство, в хода на което към наказателна отговорност е привлечен О. Абас, на 29 години, за това, че на 26.06.2019 г., около 01.40 часа, в гр. София, ул. „Цар Иван Асен II“, срещу 12 СОУ „Цар Иван Асен II“, се съвкупил със С., като у  преметнал едната си ръка откъм гърба й, а с другата опрял острие от парче стъкло във врата й, придърпал я назад и я повалил върху тротоара, съобщиха от пресслужбата на държавното обвинение. Непосредствено след това Абас затиснал с тялото си пострадалата, като говорейки й на английски език й заявил: „Ще те нарежа!“, като направил прорези със стъклото по дясната страна на врата й и по ръката й. Сломявайки по този начин съпротивата й, Абас осъществил полов акт с пострадалата противно на волята й. Престъпление по чл.152, ал.1, т.2 от НК На същата дата и място, около 01.45 часа, Абас отнел чужди движими вещи – сумата от 140 лв., от владението на С., с намерение противозаконно да ги присвои, като употребили за това заплашване –държейки острие от стъкло в дясната си ръка заявил на С.: „Дай пари!“. Това представлява престъпление по чл. 198, ал. 1, пр. 2 от НК. Абас е многократно осъждан. Предвид високата обществена опасност на деянията, както и на извършителя, прокурорът е постановил задържането на обвиняемия за срок до 72 часа, като е разпоредено привеждането му в сградата на СРС днес – на 01.07.2019 г., за разглеждане на искане за вземане спрямо него на мярка за неотклонение „Задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Чужденецът, изнасилил 23-годишно момиче в София, е осъждан многократно"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89%d0%b8-%d1%83%d0%bd%d0%b8%d1%89%d0%be%d0%b6%d0%b8%d1%85%d0%b0-%d0%bd%d0%b5%d0%b2%d0%b7%d1%80%d0%b8%d0%b2%d0%b5%d0%bd%d0%b0%d1%82/", "text": "Военнослужещи от Сухопътните войски унищожиха днес 50-килограмовата авиационна бомба, открита в петък в Пловдив. Невзривеният боеприпас бе унищожен на учебен център „Червен“, съобщиха от МО. Той бе открит на 28 юни при изкопни работи до бл. 151 в ж.к. „Тракия“ в Пловдив и представлява силно корозирала 50-килограмова осколъчна авиационна бомба, без взривател и маркировка. Формированието за овладяване и преодоляване на последствията от бедствия от състава на 91-и инженерен батальон за обща поддръжка – Пловдив, което обезвреди боеприпаса, е с ръководител старши лейтенант Юлиан Кьолов.", "date": "2019.07.01", "title": " Военнослужещи унищожиха невзривената авиобомба, открита в Пловдив"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%ba%d0%be%d0%bb%d0%ba%d0%be-%d1%81%d0%b0-%d0%bd%d0%b0%d1%82%d0%be%d0%b2%d0%b0%d1%80%d0%b5%d0%bd%d0%b8-%d0%ba%d0%b0%d0%bc%d0%b8%d0%be/", "text": "Кметът Димитър Николов проведе разговори с Изпълнителна агенция „Автомобилна администрация“ и компетентните служби на Агенция Пътна Инфраструктура, в чиито правомощия е да проверяват изрядността на товарните автомобили. През цялото лято техните инспектори ще извършват извънредни проверки при входовете и изходите на Бургас, както и на територията на града, като ще замерват на терен с мобилни кантари колко са натоварени камионите. Глобите за нарушителите са сериозни. В проверките ще участват и служители на ОД на МВР. Преминаването на претоварени машини по градските улици при високите температури през лятото е изключително вредно за асфалта. Образуват се коловози и нарушения в целостта на покритието. Случва се вместо разрешени до 40, камионът да пренася 60 тона, защото собственикът на стоката не иска да плаща за втори курс. В такива случаи той причинява щети на инфраструктурата, а и се движи по-бавно, причинявайки задръствания. При температури над 35 градуса ще бъдат налагани ограничения на товарните автомобили, които пренасят над 20 тона. Една от пътните артерии, за които ще се следи стриктно, е бул. „Захарий Стоянов“. Община Бургас ще предупреди всеки от големите превозвачи поотделно за предстоящите проверки, които ще текат през цялото лято. Тя ги призовава да бъдат коректни и да пазят градската инфраструктура.", "date": "2019.07.01", "title": " Проверяват колко са натоварени камионите по бургаските улици\t"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8%d1%82%d0%b5-%d0%be%d1%82-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b0-%d0%b3%d0%b8%d0%bc%d0%bd%d0%b0%d0%b7%d0%b8%d1%8f-%d0%b4%d0%b0%d1%80%d0%b8/", "text": "1100 лв. събраха учениците от Търговска гимназия – Бургас по време на благотворителна кампания, изцяло организирана от тях самите. Средствата са предназначени за Отделението по неонатология на УМБАЛ Бургас и с тях ще бъде закупена специализирана апаратура – аспиратор, който се използва за почистване на дихателните пътища на недоносените бебета, докато са в кувьоз. Всяка година училището  прави преглед на професиите, изучавани в него и демонстрира уменията на своите възпитаници, симулирайки реална работна среда. Организира се и благотворителен базар за различни каузи. Тази година учениците са решили да подкрепят болницата, като дарят събраните средства за Отделението по неонатология. За базара са изработени сувенири с логото на гимназията, като цялата концепция, дизайнът, изработката, популяризацията на каузата и продажбата са извършени от учениците, сподели председателят на Ученическия съвет на гимназията Роман Антоненко. Заедно със съученичката си Маргарита Узунова, която е автор на графичната концепция, те предадоха събраните средства на началника на Отделението д-р Стилияна Томова. Дейностите на Ученическия съвет подкрепиха директорът на гимназията г-н Павел Чепов и педагогическият съветник г-жа Антоанета Димчева, които организираха посещение в УМБАЛ Бургас и запознаха учениците с работата на отделението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Учениците от Търговска гимназия дариха аспиратор за новородените"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0-%d0%b8%d0%b7%d0%b2%d0%be/", "text": "Община Благоевград стартира кампания за събиране на опасни отпадъци от домакинствата. Тя ще бъде в рамките на два дни – 8 и 9 юли. За целта се организира мобилно извозване на отпадъци от няколко пункта в града. Безплатно ще се приемат живак и живаксъдържащи уреди, лакове и бояджийски материали, домакински препарати и химикали, мастила и замърсени опаковки, фармацевтични продукти с изтекъл срок на годност. На 8 юли от 10:00 до 12:30 часа отпадъците ще се приемат на паркинга на улица „Скаптопара“ 1, същият ден от 13:00 до 16:00 часа кампанията ще продължи на паркинга пред магазин „Аско Деница“ в квартал „Грамада“. На 9 юли от 10:00 до 12:30 часа специално оборудван микробус ще приема отпадъци на паркинга на улица „Свобода“ и ул. „Симеон Радев“ . От 13:00 до 16:00 часа същия ден отпадъци могат да бъдат предавани в квартал „Струмско“, при уширението на ул. „Битоля“. Кампанията е насочена към домакинствата в Благоевград и не обхваща физически и юридически лица, извършващи търговска дейност. Чрез реализиране на кампанията се цели жителите на община Благоевград бъдат улеснени, а околната среда да бъде защитена от вредното влияние на горепосочените отпадъци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Община Благоевград с кампания за извозване на опасни отпадъци"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d0%b8%d0%b7%d1%80%d0%b0%d0%b2%d0%bd%d0%b8-%d0%b8%d1%82%d0%b0%d0%bb%d0%b8%d1%8f-%d0%bf%d0%be-%d1%82%d0%b8%d1%82%d0%bb%d0%b8-%d0%bf%d1%80%d0%be%d0%bc%d0%b5/", "text": "Испания е новият европейски шампион за младежи до 21 години. „Ла Роха“ ликува с трофея след успех с 2:1 над Германия на финала в Удине. В основата на победата бе Фабиан Руиз от „Наполи“. Халфът реализира първото попадение, а след негов изстрел и неубедителна намеса на стража на Бундестима Александър Нюбел, Даниел Олмо удвои резултата. Почетното попадение пък бе дело на Надим Амири от „Хофенхайм“. Победата осигури на Испания пети трофей в историята и по този начин иберийците изравниха досегашния №1 по отличия Италия, домакин на големия форум заедно със Сан Марино.  „Тези футболисти се ползват с доверието на испанския футбол и трябва да го получат и от клубните си отбори – обяви след успеха селекционерът Луис де ла Фуенте, визирайки, че част от играчите му са резерви в клубовете си. – Те са впечатляваща генерация и заслужават признанието на цяла Испания. Да спечелиш подобен турнир никога не е лесно, особено, когато срещу теб имаш този силен отбор на Германия.“ За Бундестима загубата бе първа от 2017 година насам, когато отстъпи на Норвегия (1:3). А освен това Испания взе реванш за поражението от Германия на финала през 2017 година. „Заслужавахме тази победа – обяви Фабиан Руиз. – Началото на турнира беше толкова различно с таза загуба от Италия (1:3), но отборът ни притежава смелост, сърце и кураж. Усърдната работа бе ключът към успеха. Всеки един футболист даде максимума от себе си. Това бе черешката на тортата, бяхме единни през цялото време и тази титла е заслужена.“  Единственото поражение на новия шампион по време на големия форум дойде именно от Италия в груповата фаза. „Скуадра адзура“ обаче не успя да се класира за елиминациите, завършвайки на второ място с 6 точки, колкото имаха Испания и Полша. Но по регламент продължава само победителят от групата и най-добрият втори (б.а Франция), тъй като финалистите бяха дванайсет, разпределени в три групи. След драматичното отпадане на Италия, дошло след нулево равенство между Румъния и Франция в другата група, осигурило и на двата отбора участие на 1/2-финалите, президентът на УЕФА Александър Чеферин се закани да промени регламента.  „От доста време обмисляме идеята в последната фаза отборите да бъдат 16 и решението ще стане факт от следващия турнир – обясни Чеферин. – Това е най-доброто възможно действие, защото случилото се с Италия не трябва да се повтаря.“", "date": "2019.07.01", "title": " Испания изравни Италия по титли, променят формата заради „адзурите“"}
{"url": "https://trud.bg/%d0%ba%d0%b7%d0%ba-%d1%80%d0%b5%d1%88%d0%b8-%d1%87%d0%b5-%d0%ba%d0%be%d0%bd%d1%81%d0%be%d1%80%d1%86%d0%b8%d1%83%d0%bc%d1%8a%d1%82-%d0%b0%d1%80%d0%ba%d0%b0%d0%b4-%d1%82%d1%80%d1%8f%d0%b1%d0%b2/", "text": "Комисията за защита на конкуренцията отмени решението на „Булгартранзгаз“ да декласира консорциума „Аркад“ и да води разговори с обединението „Газово развитие и разширение в България“ (ГРРБ) за изграждане на 474 км от турско-българската до българо-сръбската граница. Решението е взето на 27 юни, съобщава БГНЕС. Според становището това решение е незаконосъобразно и изпълнението трябва да бъде възложено на консорциума от Саудитска Арабия. КЗК връща преписката на възложителя за продължаване на възлагателните действия, съгласно закона и указанията, дадени в мотивите на настоящото решение. Възлага на „Булгартрансгаз“ ЕАД да заплати на ДЗЗД „Консорциум Аркад“ направените в производството пред КЗК разноски в размер на 4 500 лв., представляващи внесена държавна такса за образуване на производството пред КЗК. Оставя без уважение искането на Консорциум „Газово развитие и разширение в България“ за възлагане на направените разноски в производството пред КЗК. Решението на антимонополната комисия подлежи на обжалване в 14-дневен срок пред Върховния административен съд. В края на май българският газов оператор декласира „Аркад“ с мотива, че не е подал на време редица необходими документи. Същевременно ГРРБ са представили по-добра оферта. Становището на КЗК обаче е, че предложената от ГРРБ отстъпка от първоначално оферираната цена за изпълнение на поръчката представлява недопустимо изменение на офертата извън срока, регламентиран в Закона за обществените поръчки. Изборът за изпълнител за участъка от турско-българската до българо-сръбската граница беше стартирана в края на миналата година. На България ще са нужни над 2,8 млрд. лева за изграждане ключовата тръба в посока от компресорната станция в Петрич през Провадия към Сърбия. Очаква се след 2020 г. по тези тръби да идва газ поне от три независими източници, както настоява директивата не ЕК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " КЗК реши, че  консорциумът „Аркад“  трябва да строи българската част от „Турски поток“"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%bd%d0%b5%d0%bc%d1%81%d0%ba%d0%b8-%d1%82%d1%83%d1%80%d0%b8%d1%81%d1%82%d0%b8-%d0%b7%d0%b0-%d1%81%d0%b5%d1%80%d0%b8%d1%8f-%d0%ba%d1%80%d0%b0%d0%b6%d0%b1/", "text": "Двама немски туристи са задържани за серия кражби на Златни пясъци, съобщиха от варненската полиция. Миналия петък единият чужденец бил заловен, докато опитвал да отмъкне сувенири, бижута и бутилка алкохол от магазин в курорта. Разследването установило, че 35-годишният мъж е действал със свой 43-годишен приятел. Докато почивали край морето, двамата успели да извършат кражби от три търговски обекта, а от заведение задигнали мобилен телефон на друг клиент. Голяма част от плячката била открита при обиск в хотелската им стая. Срещу двамата германци са образувани досъдебни производства. Такова е заведено и срещу 56-годишен норвежки турист, атакувал продавачка в един от моловете във Варна. Сцената се разиграла в неделя около 10,50 ч. Чужденецът искал да рекламира закупена стока с дефект и се разлютил, че служителката не му съдейства. Нападнал я, като й наранил пръстта на едната ръка. Заради атаката бил задържан за денонощие и вече е клиент на Районната прокуратура.", "date": "2019.07.01", "title": " Спипаха немски туристи за серия кражби на Златни пясъци"}
{"url": "https://trud.bg/%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b3%d0%b5%d0%be%d1%80%d0%b3%d0%b8-%d0%bc%d0%b8%d1%85%d0%b0%d0%b9%d0%bb%d0%be%d0%b2/", "text": "Народният представител Георги Михайлов е получавал финансови средства – лихви, от търговско дружество по предоставен от него заем за 200 хил. евро през 2013 г. Това съобщи прокурор Румяна Арнаудова на брифинг в Съдебната палата по повод разследването срещу Михайлов за данъчни престъпления, информира БТА. Открити са несъответствия в данъчните декларации на депутата, който се е бил регистрирал като физическо лице по Закона за ДДС. За 2016 г. Михайлов не е декларирал 44 хил. лева получени като лихви от дружеството. Фирмата е декларирала тези средства. Тя е имала отношения със Специализираната болница за активно лечение на хематологични заболявания, на която Михайлов е бил изпълнителен директор.  По-рано днес прокуратурата съобщи, че е поискала повторно от НС снемане имунитета на Георги Михайлов заради данъчни престъпления, след като в края на миналата година тя го поиска заради разследване за безстопанственост, по което той вече има повдигнати обвинения. По повод тези обвинения, през февруари тази година е била възложена финансова инспекция на цялата болница, тъй като за даден период много търговски дружества са доставяли значителен обем от медикаменти. Установено е, че е налице презапасяване с лекарства, каза още прокурор Арнаудова. Тя обясни още, че има данни за свръхзадлъжняване на болницата заради презапасяването с лекарства. Имало и съмнение, че част от медицинските препрати, които са били изплащани, не са постъпвали в болницата и на са били прилагани на пациенти. Едно от лекарствата е препарата „Миосет“ за онкологични заболявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Арнаудова: Депутатът Георги Михайлов не е декларирал 44 хил. лева от лихви по заем от 200 хил. евро"}
{"url": "https://trud.bg/%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d1%81%d0%b5%d0%b4%d0%bc%d0%b8%d1%86%d0%b0%d1%82%d0%b0-%d0%be%d1%82%d0%ba%d1%80%d0%b8%d0%b2%d0%b0%d1%82-%d0%bf%d1%8f%d1%81%d1%8a%d1%87%d0%bd%d0%b8/", "text": "Фестивалът на Пясъчните фигури ще бъде открит до края на седмицата. В момента се довършват последните скулптури и текат последните приготовления. Това съобщиха организаторите на едно от най-чаканите и обичани събития край лятното море. Мястото винаги е едно и също – парк Езеро, до Конната база. Тази година мотото ще е „Любими детски герои“. Скулпторите са 20 души, само от България. „Сред фигурите има Пепеляшка, Аладин, Мики Маус, Шрек и много други. Аз правя смърфовете“, издаде пред „Труд“ Добрин Вътев, който е председател на Дружеството на бургаските художници. Самият процес на подготовка започва много по-рано от традиционното откриване в началото на месец юли. Теренът се подготвя, пясъкът се пресява и започва неуморният труд на скулпторите – творци, които вдъхват живот на своите творения. Първото издание на фестивала бе през 2008 година, така, че това лято пясъкът ще оживее в герои за 11- ти път. Досега темите са били съответно: „Карнавал“ – 2008 год., „Приказни герои“ – 2009 год., „Цирк“ – 2010 год., „Кино“ – 2011 год., „Вълшебен свят“ – 2012 год., „Алея на славата“ – 2013 год., „Приказки от пясък“ – 2014 год., „На сафари с фотоапарат“ – 2015 год., „Кино герои“ – 2016 год., „Пясъчни приказки“ – 2017 год., „Митове и чудовища“ – 2018 год. Този път ще се насладим на незабравимите герои от нашето детство.", "date": "2019.07.01", "title": " До края на седмицата откриват Пясъчния фестивал"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81-57-%d0%b4%d0%b5%d1%86%d0%b0-%d0%b8-%d1%81%d1%80%d1%8a%d0%b1%d1%81%d0%ba%d0%b0-%d0%ba%d0%be%d0%bb%d0%b0-%d1%81%d0%b5-%d1%81%d0%b1%d0%bb%d1%8a%d1%81/", "text": "Oколо 14.20 ч. на автомагистрала „Тракия“, на километър 325 в посока Бургас, е възникнал лек пътен инцидент с материални щети между автобус, превозващ 57 деца от София към Китен и лек автомобил със сръбска регистрация. От инцидента няма пострадали. Двамата водачи са тествани с дрегер за употреба на алкохол, като резултатите са отрицателни. В резултат на пътния инцидент автобусът е изтеглен на паркинг, разположен на км. 323, като след технически преглед ще бъде преценено дали да продължи движението си.", "date": "2019.07.01", "title": " Автобус с 57 деца и сръбска кола се сблъскаха, няма пострадали"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%88%d0%be%d1%84%d1%8c%d0%be%d1%80%d0%b0-%d0%bf%d1%80%d0%b5%d0%bd%d0%b0%d1%81%d1%8f%d0%bb-55-%d0%ba/", "text": "Бургаският съд остави в ареста 47-годишния Николай Деянов. Мъжът беше хванат да превозва   в микробус. Той е задържан на изхода на Бургас в посока София. Николай пристигна в съда без да се крие, но не промълви и дума в кулоарите, докато го водеха към залата. На прокурора каза, че искал да му върнат джобните, иззети при ареста, защото щели да му трябват за затворническата лавка. Той е от търговищкото село Средна морава, а досието му в момента е чисто, защото е реабилитиран по давност за предходни престъпления.", "date": "2019.07.01", "title": " Оставиха в ареста шофьора, пренасял 55 килограма хероин"}
{"url": "https://trud.bg/18-000-%d0%b1%d0%b5%d0%b1%d0%b5%d1%82%d0%b0-%d0%bf%d1%80%d0%b5%d0%bc%d0%b8%d0%bd%d0%b0%d0%bb%d0%b8-%d0%bf%d1%80%d0%b5%d0%b7-%d0%bd%d0%b5%d0%be%d0%bd%d0%b0%d1%82%d0%be%d0%bb%d0%be%d0%b3%d0%b8%d1%8f/", "text": "Близо 18 000 бебета са били обгрижени успешно в отделението по неонатология във варненската МБАЛ „Св. Анна“ за последните 10 г. 686 от тях са били недосени. От началото на тази година медиците са лекували 736 пеленачета. Равносметката направи екипът на отделението на тържество по случай юбилея. „В родилното отделение колегите дават живот на бебетата, а ние се борим за него“, обобщи д-р Миглена Маринова, началник на неонатологията. От 3 г. там има и интензивен сектор, в който се прилагат най-модерния метод на лечение – апаратна вентилация с приложение на сърфактант-терапия. Празникът уважиха изпълнителният директор на болницата д-р Красимир Петров, председателят на комисията по здравеопазване в общинския съвет доц. Антоанета Цветкова, лекари, сестри, акушерки и много родители, чиито деца са преминали през отделението. За малчуганите имаше приятна изненада – торта и подаръци, а най-заслужилите членове на екипа на отделението получиха награди и почетни грамоти.", "date": "2019.07.01", "title": " 18 000 бебета преминали през неонатологията в МБАЛ „Св. Анна“"}
{"url": "https://trud.bg/%d0%ba%d0%bb%d1%8e%d1%87%d0%be%d0%b2-%d0%b7%d0%b0%d0%bc-%d0%ba%d0%bc%d0%b5%d1%82-%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%be%d1%81%d0%b2%d0%be%d0%b1%d0%be%d0%b4%d0%b5%d0%bd-%d1%81/", "text": "Кметът на Пловдив Иван Тотев освободи дългогодишния си заместник с ключовия ресор „Общинска собственост“ Димитър Кацарски. Мотивите за рокадата гласят „във връзка с новите предизвикателства пред работата на Община Пловдив”. „Благодарим на инж. Димитър Кацарски за съвместната работа през изминалите години”, се казва в съобщението на пресцентъра на общината за освобождаването на Кацарски. Функциите на заместник-кмет “Общинска собственост, устройство на територията, строителство и инвестиции” поема главният инженер на Пловдив Йордан Калев. Димитър Кацарски движи общинската собственост още от началото на първия мандат на Иван Тотев – от ноември 2011 г. Кацарски, Тотев и кметът на район „Западен“ Димитър Колев бяха подсъдими заедно по делото за злоупотреби при изграждането на зоопарка. Специализираният наказателен съд върна обвинителния акт на прокуратурата на 15 юни м. г. и оттогава обвинението не е коригирано. Наказателното производство обаче не е прекратено.", "date": "2019.07.01", "title": " Ключов зам.-кмет на Пловдив освободен с благодарности"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%bd%d0%b5%d1%81%d0%bf%d0%be%d1%81%d0%be%d0%b1%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%b5%d1%81-%d0%b4%d0%b0-%d0%bf%d0%be%d1%81%d1%82%d0%b8%d0%b3/", "text": "Неспособността на ЕС да постигне консенсус отразява „политическите разногласия между страните“ в блока, заяви пред репортери френският президент Еманюел Макрон. Той допълни още, че неспособността на Европейския съвет да постигне споразумение за висшите постове в ЕС след продължилите над 18 часа преговори представлява „много лош имидж за Съвета и за Европа като цяло“. „Никой не може да бъде доволен от това, което се случи в продължение на толкова много часове“, заяви Макрон. „Доверието в нас е дълбоко опетнено от тези срещи, които са прекалено дълги и не водят до нищо“, предупреди той. По-рано през деня германският канцлер Ангела Меркел изрази надежда, че държавите-членки на ЕС ще успеят да намерят „компромис“ по въпроса за висшите европейски постове, след като срещата на върха се поднови във вторник. Междувременно  че лидерите на ЕС са близо до съгласие да изберат настоящия вицепрезидент на Европейската комисия Франс Тимерманс за наследник на Жан-Клод Юнкер като председател на Комисията, но няколко държави-членки, включително Чехия, Словакия, Полша, Унгария и Италия, все още се противопоставят на това предложение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Макрон: Неспособността на ЕС да постигне съгласие за водещите постове отразява политическите несъгласия между страните в блока"}
{"url": "https://trud.bg/%d1%86%d0%b0%d1%80%d1%81%d0%ba%d0%be-%d1%81%d0%b5%d0%bb%d0%be-%d0%b2%d0%b7%d0%b5-%d0%b8%d0%b3%d1%80%d0%b0%d1%87-%d0%bd%d0%b0-%d1%88%d0%b0%d0%bf%d0%b5%d0%ba%d0%be%d0%b5%d0%bd%d1%81%d0%b5/", "text": "Само 13 преди дебютния си мач в Първа лига „Царско село“ направи трансферен удар. Договор с клуба подписа 24-годишният бразилец Уесли Ната, който идва директно от Серия А на южноамериканската държава. Ната до скоро бе собственост на елитния „Шапекоенсе“, но през последните 5 месеца е бил преотстъпен на „Вотапоругензе“. Високият 183 см играч играе на позицията ляво крило. Той е юноша на „Шапекоенсе“, но в различни периоди от кариерата си е преотстъпван на отборите на „Атлетико“ (Гоянензе), „Жувентуде“ и „Бая“. Дебютът му в елита на Бразилия е през септември 2018 година, когато записва едно полувреме в мач срещу „Флуминензе“.  През 2016 година Уесли Ната е част от „Шапекоенсе“, но само 2 месеца преди самолетната катастрофа на отбора той е преотстъпен на „Бая“. След трагедията Ната се завръща в клуба и участва във възстановяването му. „Това беше уникална възможност за моята кариера. Много съм мотивиран да работя с новите си колеги. Искам да постигна много победи и целите на отбора. Тук намирам много добре структуриран клуб. Добри футболисти и ръководство, както и целия треньорски щаб. Мисля, че ще направим успешен сезон“, заяви при представянето си Уесли Ната, който получи своята фланелка от изпълнителният директор на клуба Иво Андреевски. „Царско село“ е първият европейски тим на Уесли Ната. Футболистът избра да носи номер 82 по време на престоя си по българските терени. С неговото привличане бразилските футболисти при „царете“ станаха четирима, като договори вече подписаха централният защитник Густаво Роси, нападателят Андерсон Кордейро Коста и дефанзивният полузащитник Евертон Диас, като всички освен Роси за първи път ще играят в Европа.", "date": "2019.07.01", "title": " „Царско село“ взе играч на „Шапекоенсе“"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%b2-%d0%b4%d0%b5%d1%80%d0%b5-%d1%83%d1%81%d1%82%d0%b0%d0%bd%d0%be%d0%b2%d0%b8-%d0%bf/", "text": "Сериозно количество строителни отпадъци са изхвърлени в дерето на поповското село Славяново. Това са установили от екоинспекцията в Шумен, която е била сезирана от живеещи в селото. На мястото е имало парчета бетон, тухли и мазилка, които били разпилени по протежение на около 100 метра. По първоначални данни замърсяването е извършено от жител на селото, който е изхвърлял строителните отпадъци на нерегламентирано място нееднократно. Строителните отпадъци са потенциална опасност за намаляване проводимостта и бъдещо замърсяване на дерето, което е приток на река Сеячка, приток на язовир Каваците, уточняват от екоинспекцията. От там допълват, че на Община Попово са издадени предписания за своевременно почистване на замърсения участък и уведомяване в срок на РИОСВ – Шумен за изпълнението им.", "date": "2019.07.01", "title": " Строителни отпадъци в дере установи проверка на екоинспекция"}
{"url": "https://trud.bg/%d0%bd%d0%be%d1%80%d0%b2%d0%b5%d0%b6%d0%ba%d0%b8-%d1%82%d1%83%d1%80%d0%b8%d1%81%d1%82-%d0%bd%d0%b0%d0%bf%d0%b0%d0%b4%d0%bd%d0%b0-%d0%bf%d1%80%d0%be%d0%b4%d0%b0%d0%b2%d0%b0%d1%87%d0%ba%d0%b0-%d0%b2/", "text": "56-годишен норвежки турист е нападнал продавачка в магазин във варненски мол. Инцидентът е станал в неделя, около 10:50 часа, съобщиха от ОДМВР-Варна. В полицията е получен сигнал за скандал, възникнал между служителка и клиент в магазин, разположен в голям търговски център във Варна. 56-годишен норвежки турист причинява болка и нараняване на пръст на ръката на 36-годишната служителка в магазина, докато предявява своите претенции за връщане на закупена стока с повреда. По случая е образувано досъдебно производство, материалите са докладвани на дежурен прокурор от Районна прокуратура – Варна. Х.Х. е задържан за срок до 24 часа.", "date": "2019.07.01", "title": " Норвежки турист нападна продавачка в магазин във варненски мол"}
{"url": "https://trud.bg/225-511-%d1%82%d1%83%d1%80%d0%b8%d1%81%d1%82%d0%b8-%d0%bf%d0%be%d1%81%d0%b5%d1%82%d0%b8%d1%85%d0%b0-%d0%bc%d1%83%d0%b7%d0%b5%d0%b8%d1%82%d0%b5-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be/", "text": "Общо 225 511 туристи са посетили обектите и експозициите на Регионален исторически музей Велико Търново за първите шест месеца на годината. Регистриран е ръст от 10,95% в сравнения със съшия период за миналата година, когато посетителите са били 203 253. 90 601 от разгледалите музеите в старата столица са чужденци, като сред тях най-многобройни са били румънците, испанците, американците и азиатците. За полугодието 6 857 от посетителите  са деца до 7 години, 6900 – ученици, 7370 – студенти. Най-посещаваният културно-исторически обект в града продължава а бъде крепостта Царевец, на която за периода са се качили 123 372 туристи, от които 46 676 чужденци, 4490 деца и 3722 студенти. Архитектурно-музейният резерват е бил в маршрута на 25 933 ученици по време на екскурзиите им във Велико Търново. Сред най-посещаваните музеи за първите шест месеца от годината са църквата „Рождество Христово“ в с Арбанаси с 20 423 туристи и Констанцалиевата къща с 16 624 посетители. 20 877 са разгледалите Мултимедийния посетителски център „Царевград Търнов“, а средновековните църкви-музеи в кв. „Асенов“ за периода са приели 14 961души, 9554 са посетителите на музей „Възраждане и Учредително събрание“ , 3734 – на крепостта Трапезица  а Археологически резерват „Никополи ад Иструм“ е приел 3021  туристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " 225 511 туристи посетиха музеите във Велико Търново\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%ba%d0%b5%d0%b2%d1%80-%d1%81%d1%80%d0%b5%d0%b4%d0%bd%d0%be%d1%82%d0%be-%d1%83%d0%b2%d0%b5%d0%bb%d0%b8%d1%87%d0%b5%d0%bd%d0%b8%d0%b5-%d0%bd%d0%b0-%d1%86/", "text": "Средното увеличение на цената на ел. енергията за битовите потребителите е 2,90%. Това каза председателят на Комисията по енергийно и водно регулиране доц. Иван Иванов по време на брифинг за цените на електрическата и на топлинната енергия в сила от 1 юли. Изменението е както следва: за ЧЕЗ – 2,90%, за EVN – 2,97%, за ЕНЕРГО-ПРО – 2 80 %“, каза още председателят на КЕВР. Доц. Иванов заяви, че решението е взето днес в 14.00 часа, като уточни, че утвърдените днес цени са по-ниски, в сравнение с приетите в доклада от 27 май. „Тогава беше предвидено среднопретегленото изменение да бъде 3,48%“, допълни доц. Иванов. Средното изменение на цената на топлинната енергия е 3,53%, каза още Иванов. По думите му допреди месец предвиденото изменение в цената на топлинната енергия е било 4,50 %. Доц. Иванов даде данни за цената на топлинната енергия за отделните топлофикации. „Цената на топлинната енергия за „Топлофикация София“ се увеличава с 3,06% при предвидени преди месец 4,30%. Цената на „Топлофикация – Разград“, където увеличението беше най-голямо – 17,53% се актуализира на 8,59%, т.е. наполовина. Също така цената на топлинната енергия на „Топлофикация Габрово“ от 12,53% намалява на малко под 10%. Топлофикация „Враца“ намалението е близо два пъти – от 7,52% цената намалявана 3,80 %“, каза още доц. Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Шефът на КЕВР: Средното увеличение на цената на ел. енергията за битовите потребители е 2,90%\t"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0%d1%82%d0%b0-%d0%b8%d0%b2%d0%b5%d1%82-%d0%b3%d0%be%d1%80%d0%b0%d0%bd%d0%be%d0%b2%d0%b0-%d0%b7%d0%bb%d0%b0%d1%82%d0%be%d1%82%d0%be-%d0%b1%d0%b5/", "text": "Бях готова да взема златото и то бе съвсем реално за мен – призна каратистката Ивет Горанова, която донесе трета титла за България от европейските игри в Минск.  На летище София шампионката бе посрещната със … сладолед от съотборничката си Александра Стублева. А Горанова разкри, че винаги похапва от сладкото изкушение след тежко състезание и сваляне на килограми. „За мача с украинката Анжелика Терлюга специално се подготвях, знаех слабите й места – продължи Ивет, която е трета от световно и европейско първенство. – Имахме тактика и тя сработи. Всъщност срещите ми с нея бяха най-лесни. Тя е най-добрата, а пък аз няма какво да губя.“ Ивет победи на финала лидерката в световната ранглиста Терлюга с 4:3, а преди това спечели и в предварителната група с 8:0, така балансът между двете 4:1 победи в полза на българката.  „Единствената ми загуба срещу нея е на турнира в Шанхай миналата година – допълни Горанова. – Оттогава не ми говори – като се засечем в залата ме подминава, а на татамито не ме гледа в очите…“ Треньорът на каратистката Ангел Ленков пък изрази задоволство от коректното съдийство, въпреки че публикува в залата изцяло подкрепяла украинката.  В момента Ивет е 7-ма в олимпийската ранглиста за Токио 2020. Снимка: БОК, Костадин Андонов", "date": "2019.07.01", "title": " Шампионката Ивет Горанова: Златото бе съвсем реално"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%b8%d1%82%d0%b5-2/", "text": "Министърът на младежта и спорта Красен Кралев награди с почетни медали на ММС деца и младежи с ментални увреждания, които взеха участие в 8-то издание на Европейските игри за младежи с увреждания „Emil Open“ в Чехия, съобщиха от ММС. Представителите на Федерация „Адаптивна физическа активност Балкани и Черноморска област“ (ФАФА) завоюваха два златни, един сребърен и три бронзови медала в надпревара по лека атлетика и плуване. Министър Кралев поздрави децата за отличното им представяне и им пожела да продължават да се трудят, за да постигат още по-големи успехи. Той благодари на ФАФА за това, че осигурява условия за тренировки и спортна изява на деца с ментални увреждания. На децата от ФАФА предстои да вземат участие в международен тренировъчен лагер, който ще се проведе в Гърция. На срещата присъства председателят на ФАФА Слав Петков, който изказа своята благодарност към министър Кралев за вниманието, което отделя на всички спортисти, а децата му връчиха почетен медал на федерацията.", "date": "2019.07.01", "title": " Министър Кралев награди медалистите от Европейските игри за младежи с увреждания"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-62-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bd%d0%b5/", "text": "62-годишен мъж от хасковското село Боян Ботево се разследва за използване на фалшива епикриза пред ТЕЛК, съобщава  . Мъжът е използвал епикриза от отделение на болница извън Хасковска област, където фиктивно е бил лекуван. Клиничната пътека, по която е бил хоспитализиран, е отчетена в съответната МБАЛ и платена от бюджета на Здравната каса. Установена е съпричастност и на лекари. Материалите от проверката на хасковската икономическа полиция са изпратени в Районна прокуратура – Хасково.", "date": "2019.07.01", "title": " Разследват 62-годишен мъж за използване на фалшива експертиза пред ТЕЛК"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d1%80%d1%83%d0%bc%d1%8a%d0%bd%d0%b5%d1%86%d0%b0-%d0%bf%d1%80%d0%b5%d0%b3%d0%b0%d0%b7/", "text": "Адриан Крецу от Констанца, който миналата събота следобед при влизане в платен паркинг в Морската градина   5-годишната Радослава Славова, остава за постоянно в ареста. Крецу, който през август ще навърши 33 г., е обвинен от Окръжната прокуратура в причиняване на смърт по недпредпазливост, за което може да получи наказание от 2 до 6 г. лишаване от свобода. Румънецът пристигнал за ден във Варна заедно със съпругата си и нейните родители. Решили да се разходят в Морската градина. При опит да влезе в паркинг до зоокъта, Крецу ударил фатално момиченцето от с. Пчелник пред очите на родителите му и множество очевидци. „Цял живот съм бил честен човек. Съжалявам за случилото се, не видях нищо. Не исках да нараня никого, още повече дете. И ние с жена ми от години се мъчим да имаме дете. Знам какво причиних и на близките си“, каза през сълзи пред съда Крецу, докато съпругата му хлипаше безутешно в залата. Минути преди заседанието след писмено искане на защитата му бе наложено вето за снимки и видеокадри. След като изрази съболезнования за смъртта на Радослава, адвокат Атанас Ерменчев от Добрич настоя заседанието да тече при закрити врата, тъй като клиентът му се чувствал застрашен в присъствието на медии. Съдия Петър Митев обаче отхвърли молбата. Защитата поиска Крецу да бъде пуснат под домашен арест, гаранция или подписка, тъй като е съдействал на разследващите, има чисто съдебно досие и се кани да наеме жилище в Добрич, за да е на разположение на властите. В ареста никой не говори румънски, което утежнява положението на клиента ми, добави Ерменчев. Прокурор Димитър Кайряков обаче посочи, че всички събрани до момента доказателства от разпити на свидетели и от местопроизшествието сочат, че Крецу е извършител на престъплението, което е тежко и тъй като е чужденец, има риск да се укрие. Съдът прие тези аргументи, като изтъкна, че към момента Крецу няма адресна регистрация в България и го задържа под стража. Определението ще бъде обжалвано пред Апелативния съд на 9 юли, заяви адвокатът на Крецу.", "date": "2019.07.01", "title": " Задържаха под стража румънеца, прегазил момиченце в Морската градина\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d1%81%d0%b5-%d0%be%d1%89%d0%b5-%d0%b5-%d0%b1/", "text": "България и Китай трябва да издигнат на ново ниво двустранните политически отношения, което да внесе импулс и да разкрие нови перспективи пред партньорството в икономиката, инвестициите и други сфери от взаимен интерес. Това беше общата позиция на държавния глава Румен Радев и министър-председателя на Китай Ли Къцян, които проведоха среща днес в град Далиен, съобщават от президентството. С тази среща започна и държавното посещение на българския президент в Китайската народна република от 1 до 5 юли по покана на председателя Си Дзинпин. На срещата в Далиен българският държавен глава представи на министър-председателя на Китай предложение за основните насоки за развитие на българо-китайските отношения. В документа се съдържат 9 приоритетни области, в които България и Китай имат голям потенциал да реализират взаимноизгодни проекти: транспортна инфраструктура; финансово-инвестиционната дейност и финансови технологии; IT сектор и стартиращи компании; научно-изследователска и развойна дейност и иновации; откриване на директна авиолиния между Пекин и София; туризъм, селско стопанство; устойчиво развитие и градско планиране; енергетика. България все още е бяло петно на картата на китайските инвестиции и това трябва да се промени решително, е позицията на българския държавен глава. Румен Радев открои създаването на пряка въздушна линия София-Пекин, както и откриването на клон на китайска банка в България, като ключови предпоставки за ускореното развитие на двустранните отношения и до много по-добри условия за реализация на останалите проекти във всички области. Държавният глава подчерта, че облекчаването на инвестиционния, финансов и търговски обмен между България и Китай е в интерес както на двете държави, така и на нашия регион. Китайският министър-председател оцени високо идеята на българския президент, споделена на срещата им в София през 2018 г., за откриване у нас на Център за глобално партньорство в рамките на инициативата „17+1“, който да допринесе за проучването на правната рамка на ЕС и осъществяването на перспективни инвестиционни проекти. За нейната реализация вече работят правителствата на двете държави.  На срещата в Далиен държавният глава отбеляза и възможността за изграждането на българо-китайски център за научни изследвания и иновации в София, които са определящ фактор за силата и конкурентоспособността на икономиката. „Такива изследвания и иновации вече са залог да имаме конкурентоспособна икономика и тя да се развива точно в областта на високите технологии и производствата с добавена стойност“, подчерта Румен Радев. Държавният глава посочи като пример партньорството между българска софтуерна компания и най-големия китайски туристически оператор и призова за мултиплицирането на този успех. Партньорството в енергетиката, както и увеличаването на износа на млечни продукти и храни от България за Китай за постигане на баланс в двустранната търговия също бяха сред акцентите на срещата. Държавният глава изрази надежда за съхраняване на потенциала на свободната търговия и изрази мнение, че всички спорни въпроси в рамките на Световната търговска организация следва да се решават в дух на конструктивен диалог и на основата на многостранни преговори. Утре държавният глава ще участва в церемонията по откриването на Световния икономически форум в Далиен, известен като „Летния Давос и ще направи изказване в рамките на сесията „Диалог между китайските държавни предприятия и българската власт“. Румен Радев ще се срещне с Клаус Шваб, основател и президент на Световния икономически форум в Давос, както и с губернатора на провинция Хъбей Сю Цин. Във водената от държавния глава делегация са председателят на парламентарната Комисия по регионална политика, благоустройство и местно самоуправление Искрен Веселинов, председателят на Комисията по транспорт, информационни технологии и съобщения Халил Летифов, както и народните представители, членове на Групата за приятелство България – Китай в Народното събрание – Христо Проданов, Георги Колев, Боряна Георгиева. В делегацията са включени представители на научните и образователните институции, както и на български компании в областта на информационните технологии, инвестициите, туризма и земеделието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Президентът Радев: България все още е бяло петно на картата на китайските инвестиции и това трябва да се промени"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%ba%d0%be%d0%bb%d0%b0-%d0%b8-%d0%b0%d0%b2%d1%82%d0%be%d0%b1%d1%83%d1%81-%d1%81-%d0%b4%d0%b5%d1%86%d0%b0/", "text": "Млад мъж е загинал при катастрофа между автобус и лек автомобил край Тетевен. Инцидентът е станал около 15.30 часа днес, съобщават от МВР. Починалият е бил зад волана на колата. По първоначални данни той е на 36-годишна възраст. В общественото превозно средство са пътували деца, които се прибирали от лагер в село Рибарица. Те не са пострадали. На мястото е извършен оглед. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Катастрофа между кола и автобус с деца край Тетевен, загина 36-годишен мъж"}
{"url": "https://trud.bg/%d1%81%d0%b2%d0%be%d0%b1%d0%be%d0%b4%d0%b5%d0%bd-%d0%b2%d1%85%d0%be%d0%b4-%d0%b7%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d0%bd%d0%b5%d1%82%d0%be-%d0%bd%d0%b0-%d1%86%d1%81%d0%ba/", "text": "ЦСКА ще представи новия отбор пред феновете на тима тази събота. „Червените“ ще изиграят контрола с „Вихрен“ (Сандански) на своя стадион „Българска армия“. Спарингът е от 19 часа, а входът за привържениците е свободен. Това ще бъде и последният неофициален мач за отбора, воден от триото Добромир Митов, Люпко Петрович и Димитър Пенев, преди сблъсъците с „Титоград“ в Лига Европа. Срещата с тима от Трета лига е и шанс феновете за пръв път да видят на живо новите летни попълнения. На „Армията“ привлякоха до момента Тони Уот, Денис Давидов, Петър Занев, Диего Фабрини, Греъм Кери и Густаво Бусато. Първият двубой с черногорския тим е на 9 юли от 20.30 часа в София.", "date": "2019.07.01", "title": " Свободен вход за представянето на ЦСКА"}
{"url": "https://trud.bg/%d1%81%d0%b8%d0%bb%d0%b2%d0%b0%d0%bd%d0%be-%d0%bf%d1%80%d0%b0%d0%bd%d0%b4%d0%b8-%d0%b2%d0%bf%d0%b5%d1%87%d0%b0%d1%82%d0%bb%d1%8f%d0%b2%d0%b0%d1%89-%d1%81%d0%b5%d1%80%d0%b2%d0%b8%d1%81-%d0%bd%d0%b0/", "text": "Представянето на Сърбия на сервис бе впечатляващо, нямахме шансове – обяви треньорът на националите по волейбол Силвано Пранди. – Все още не сме отбор и на това отдавам тези спадове. В първия гейм допуснахме важни грешки и оттам дойде сривът. „Трикольорите“ загубиха от плавите с 0:3 (-23, -12, – 18) на турнира в Пловдив, последен мач от Лигата на нациите. Българите завършиха 12-ти в крайното класиране, но запазиха мястото си в престижната надпревара и за следващата година. Най-резултатен в този сблъсък бе Цветан Соколов, който отбеляза скромните за него 12 точки.  „Залата беше пълна и това бе най-положителното в този мач – каза капитанът Виктор Йосифов. – Въпреки слабата продукция, която им представихме, хората продължаваха да идват в залата, което е похвално!“ За финалната фаза в Лигата се класират победителите в групите – Бразилия, Иран, Русия, Полша, Франция и домакините от САЩ. Битките са 11 до 15 юли в Чикаго.  А тимът ни ще има седмица почивка, след което започва подготовка за олимпийската квалификация във Варна през август. Нашите ще имат за съперници отборите на Бразилия, Египет и Пуерто Рико. „Обещавам да подобрим нашето преставяне“, зарече се на финал Пранди.", "date": "2019.07.01", "title": " Силвано Пранди: Впечатляващ сервис на  сърбите, нямахме шанс"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d0%b4%d0%b5-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%bf%d1%8a%d1%80%d0%b2%d0%b8/", "text": "„Светият път“ на България започна от Велико Търново. От старопрестолния град тръгна първият национален поклоннически поход, посветен на 550-годишнината от пренасянето на мощите на св. Иван Рилски от Търновград до Рилския манастир. Началото на инициативата бе дадено с литургия, която великотърновският митрополит Григорий отслужи в катедралния храм „Рождество на св. Богородица“. Последва литийно шествие с иконата на небесния покровител на българския народ и столицата на Второто българско царство. В процесията се включиха кметът на Велико Търново Даниел Панов, историкът проф. Пламен Павлов, оглавяващ националния инициативен комитет в подкрепа на поклонническото пътуване, организаторите Евгени Коев и Паскал Пиперков и общо около 150 жители на града – ученици, млади хора, учители, общественици, представители на институции и др. През крепостта Царевец шествието достигна до храмовете „Св. Иван Рилски“ и „Св. св. Петър и Павел“, където също имаше служба. Даниел Панов коментира, че националното поклонническо пътуване е символ на дълбоката връзка на св. Иван Рилски с историческата и духовна столица на България – Велико Търново. Той благодари на организаторите, на съратниците на идеята, сред чиито инициатори преди осем години е и самият Панов, на всички хора, работили за осъществяването й. „Амбицията ни е поклонническият поход да се утвърди като ежегодна инициатива, която да привлича все повече и повече хора. Походът „Светият път”, възпитава в родолюбие. Участниците ще имат уникалната възможност да повторят в съвременни условия духовния и физически подвиг на онези наши предци, които в едни тежки времена и с реален риск за живота си са пренесли мощите по целия 570-километров маршрут. Инициативата е израз на почит към св. Иван Рилски и славните българи от миналото, които дори в най-трудните и тъмни времена опазват българщината и християнската вяра“, коментира Даниел Панов. Кметът на Велико Търново е част и от националния инициативен комитет в подкрепа на поклонническото пътуване, обединил кметове на общини, общественици, интелектуалци и представили на институции от цяла България. Проф. Пламен Павлов припомни, че пренасянето на мощите на св. Иван Рилски през 1469 година е един уникален акт на национално единение и обединение по българските земи, случил се още през XV век. Евгени Коев поясни, че в продължение на 30 дни поклонниците ще изминат 570 километра. По думите му, в различните етапи и събития общият брой на участниците ще достигне 1500. Група от около 20 души ще извърви целия маршрут до Рилския манастир. Поклонниците носят икона, хоругва и плащеница с образа на св. Иван Рилски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.01", "title": " Велико Търново даде началото на първия национален поклоннически поход в почит на св. Иван Рилски"}
{"url": "https://trud.bg/%d0%bd%d0%b0%d0%b9-%d1%82%d0%b5%d0%b6%d0%ba%d0%be-%d1%81%d0%bf%d0%b5%d1%87%d0%b5%d0%bb%d0%b5%d0%bd-%d0%bc%d0%b5%d0%b4%d0%b0%d0%bb-%d0%bf%d1%80%d0%b8%d0%b7%d0%bd%d0%b0-%d0%be%d1%80%d1%8f%d1%88%d0%ba/", "text": "Мария Оряшкова разкри, че златото в Минск е най-ценният, но и най-тежко спечелен медал в кариерата й. На финала в турнира по самбо тя победи рускинята Кусанова с 1:1 в кат. до 80 кг. „Много ми помогна това, че за самбо тренирах и борба“, продължи 4-кратната №1 в света.  Тя стартира и на борба, но не успя да стигне до отличията. У нас се завърна и целият ни женски тим в този спорт, който донесе сребро – на Мими Христова и бронз на Миглена Селишка и София Георгиева. „Целта ни е световното в Казахстан през септември, на което ще се раздават квоти за олимпиадата, там ще гоним топформа“, обяви старшията Петър Касабов.  А единствената ни състезателка с две отличия Антоанета Бонева (стрелба) заяви, че е доволна от двата бронза след година и половина извън рубежа заради майчинство. Снимка: СПОРТАЛ", "date": "2019.07.01", "title": " Най-тежко спечелен медал, призна Оряшкова"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d0%bf%d1%80%d0%b8%d0%b7%d0%b5%d0%bc%d0%b8-%d0%b0%d0%b2%d0%b0%d1%80%d0%b8%d0%b9%d0%bd/", "text": "Пътнически „Боинг 737-400“ на регистрираната в България чартърна авиокомпания „Електра Ейруейз“ е кацнал аварийно международното летище „Бен Гурион“ в Тел Авив, съобщава RT. Причината – гумата на задния му ляв колесник се е спукала по време на излитането от летището в германския град Кьолн. Пилотите са успели да приземят машината със 152 души на борда безпроблемно. Няма пострадали. При преминаването през израелското въздушно пространство самолетът е бил съпровождан от два изтребителя Ф-16. През това време военните пилоти са извършили оглед на състоянието на колесника. Повече от 100 линейки са очаквали боинга, а всички други полети са били отменени или пренасочени. След като кръжал известно време, за да изразходи горивото, самолетът е кацнал в 4.25 ч. местно време, използвайки обратната тяга на двигателите като спирачка, за да не се натоварват колесниците. „Електра Ейруейз“ извършва търговски полети от август 2017 г. и притежава флот от три самолета – един „Боинг“ и два „Ербъс“. Авиокомпанията също обслужва пълни чартърни полети за основните и заобикалящите ги пазари и също ad-hoc полети за специални случаи. Машината „Боинг 747-400“, регистрация  LZ-EBA, с който оперира чартърната компания е произведена преди 22 години и преди това е била собственост (или е използвана) от четири авиокомпании от различни държави – Великобритания, Италия, Белгия, Австралия. Първият й полет е бил на 6 май 1997 г.", "date": "2019.07.01", "title": " Български самолет се приземи аварийно в Израел със спукана гума"}
{"url": "https://trud.bg/%d1%81%d0%bc%d0%be%d0%bb%d1%8f%d0%bd-%d1%89%d0%b5-%d0%b8%d0%b7%d0%bf%d1%8a%d0%bb%d0%bd%d1%8f%d0%b2%d0%b0-%d0%bc%d0%b5%d1%80%d0%ba%d0%b8-%d0%b7%d0%b0-%d0%bf%d0%be-%d1%87%d0%b8%d1%81%d1%82-%d0%b2%d1%8a/", "text": "Министърът на околната среда и водите Нено Димов и кметът на Смолян Николай Мелемов подписаха договор за подобряване качеството на атмосферния въздух. Размерът на инвестицията е 9,6 млн. лв., осигурени изцяло от ОП „Околна среда 2014-2020 г.“, съобщиха от пресцентъра на МОСВ С изпълнението на проекта ще се намали количеството емисии на фини прахови частици (ФПЧ10) и азотни оксиди, които са с източник на битовото отопление с твърдо гориво. Реализирането на посочените мерки ще допринесе за подобряване качеството на атмосферния въздух за близо 36 000 жители на община Смолян, както и за изпълнение на целите, произтичащи от националното секторно законодателство. Проектът ще се изпълнява на два етапа. Първият етап включва анализ на средата и изготвяне на визия за подхода при подмяна на горивните инсталации. На базата резултатите през втория етап ще бъдат изпълнени същинските инвестиционни мерки за подмяна на отоплителни устройства на твърдо гориво с алтернативни източници на топлинна енергия. Срокът за изпълнение на дейностите е 53 месеца.", "date": "2019.07.01", "title": " Смолян ще изпълнява мерки за по-чист въздух със средства по ОПОС"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%b2-%d1%85%d0%be%d0%bd%d0%ba%d0%be%d0%bd%d0%b3-%d0%bd%d0%b0%d1%85%d0%bb%d1%83%d1%85%d0%b0-%d0%b2-%d1%81%d0%b3%d1%80%d0%b0/", "text": "Група протестиращи в Хонконг успя да проникне в сградата на законодателния орган след като счупи стъклата на прозорци и разбиха металните заграждения, предаде Асошиейтед прес. Полицията изглежда отстъпи тази вечер пред протестиращите, очевидно, за да избегне конфронтация. Телевизионен канал в Хонконг излъчи кадри как демонстранти с каски преминават през контролно-пропусквателен пункт и продължават като разбиват метални врати, за да се опитат да достигнат по-навътре в сградата. Десетки маскирани протестиращи, повечето размахващи импровизирани щитове, проникнаха в Законодателния съвет, след като в продължение на часове го атакуваха, се видя от кадри на телевизия Кейбъл нюз, предаде Франс прес. Силите на реда в сградата, които преди това използваха лютив газ, за да ги отблъснат, очевидно са се изтеглили по-навътре в зданието, посочва АФП. Междувременно, десетки хиляди други демонстранти преминаха през града с искане за разширяване на демокрацията в деня на 22-ата годишнина от връщането на бившата британска колония на Китай. Протестиращите изтъкват, че правителството в Хонконг не откликва на исканията им за цялостно оттегляне на спорните закони за екстрадиция и за оставка на регионалния ръководител на Хонконг Кари Лам.  Лам каза по-рано днес, че ще се постарае да се вслушва по-добре в гласовете на младите хора, но се противопостави на призивите да се оттегли.", "date": "2019.07.01", "title": " Протестиращи в Хонконг нахлуха в сградата на парламента"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b5%d0%bd-%d0%b5-%d0%ba%d0%b0%d0%bf%d0%b0%d1%86%d0%b8%d1%82%d0%b5%d1%82%d1%8a%d1%82-%d0%b7%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d0%bd%d0%b0/", "text": "С цел облекчаване на трафика и намаляване на възможността за образуване на опашки на влизане в България през активния летен сезон е увеличен капацитетът за продажба на електронни винетки на ГКПП „Калотина“. Там вече има 6 терминала за самообслужване. Увеличени са и вече са три гишетата за продажба, на които освен с карта, плащане може да бъде направено и в брой. На ГКПП „Капитан Андреево“ броят на терминалите за самообслужване също е увеличен. Това стана ясно на днешната среща на министъра на регионалното развитие и благоустройството Петя Аврамова с посланика на Република Турция у нас Хасан Улусой. В нея участваха също заместник-министрите Николай Нанков и Деница Николова, началникът на кабинета на министъра Весела Начева-Кръстева и Иван Досев – член на УС на Агенция „Пътна инфраструктура“. Заместник-министър Нанков информира д-р Улусой, че винетки могат да бъдат купени в дистрибуторската мрежа, на бензиностанции и чрез мобилно приложение. Те могат да бъдат закупени онлайн предварително и да се активират от деня на влизане на пътуващите в страната ни, стана ясно още по време на срещата. Регионалният заместник-министър обърна внимание, че в страната ни има нов контролен орган – служители на Националното тол управление контролират спазването на Закона за пътищата и купуването на винетки. В страната ни предстои да бъде внедрена тол система за тежкотоварните автомобили, в резултат на което винетките за превозни средства над 3,5 т ще отпаднат и те ще плащат тол такса за изминато разстояние. С ускорени темпове се изпълняват програмите „България – Турция“ и „Черноморски басейн“, отбеляза зам.-министър Николова. Тя информира, че се очаква сключването на 34 нови договора за над 10 млн. евро по програмата за трансгранично сътрудничество с южната ни съседка. Работи се и по подготовката на следващия програмен период. Обсъжда се включването на няколко стратегически проекта, които да се изпълняват от двете страни на границата. Министър Аврамова коментира, че се разчита на съдействието на турското посолство в България, което чрез своите канали може да съдейства за по-добрата информираност на своите граждани, така че да пътуват по-комфортно през територията на страната ни. Установените добри контакти и сътрудничество създават условия да работим за по-нататъшното развитие на двустранните отношения в дух на разбирателство и взаимна изгода между България и Турция, коментира регионалният министър. Двете страни имат много допирни точки, по които да си сътрудничат, като регионално развитие, благоустройство, инфраструктура, заяви от своя страна д-р Улусой. Нашата основна цел е да изградим добра инфраструктура, за да улесним гражданите и бизнеса, заключи министър Аврамова.", "date": "2019.07.01", "title": " Увеличен е капацитетът за продажба на електронни винетки на ГКПП „Калотина“"}
