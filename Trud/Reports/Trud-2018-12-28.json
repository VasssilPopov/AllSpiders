{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%b8-%d1%81%d0%b5-%d1%81%d0%bd%d0%b8%d0%bc%d0%b0%d1%85%d0%b0-%d1%87%d0%b8%d1%81%d1%82%d0%be-%d0%b3%d0%be%d0%bb%d0%b8-%d0%b7%d0%b0-%d0%b1%d0%bb%d0%b0%d0%b3/", "text": "Студенти от Британския университет в Бристол бяха заснети голи за благотворителен календар. На всички снимки гениталиите и женските гърди са покрити с различни предмети или ръце. Календарите се продават в университетския магазин и в интернет. Всички събрани средства ще отидат в три местни благотворителни фондации, пише  . Първото издание на календара е почти разпродадено, от него са спечелени 700 лири стерлинги. До нова година студентите планират да отпечатат второ.", "date": "2018.12.28", "title": " Студенти се снимаха чисто голи за благотворителен календар (СНИМКИ)"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: Димитър Туджаров – Шкумбата За тъжното и веселото в живота и кой измисля вицовете.           Ребека Ромейн: Харесвам хубавия хепиенд Супермоделът стана успешна актриса.  Никога не съм искала да бъда модел;  Холивуд се нуждае от катарзис;  Сагата за  „Х-мен” ме изгради като изпълнителка; АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.28", "title": " Труд Уикенд – един вестник за два дни"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b8-%d0%bc%d0%b5%d1%80%d0%ba%d0%b5%d0%bb-%d0%bd%d0%b0%d1%81%d1%82%d0%be%d1%8f%d1%85%d0%b0-%d0%bc%d0%be%d1%81%d0%ba%d0%b2%d0%b0-%d0%b4%d0%b0-%d0%be%d1%81%d0%b2/", "text": "Германският канцлер Ангела Меркел и френският президент Еманюел Макрон призоваха с общо изявление Русия да освободи украинските моряци, които задържа миналия месец в Керченския проток. Те също трябва да посрещат празниците със семействата си, казват Меркел и Макрон, съобщи  . Двамата настояват и за безпрепятствен трафик на всички кораби през протока и изразяват безпокойство от руската употреба на военна сила там и от състоянието на човешките права в анексирания Крим.  ", "date": "2018.12.28", "title": " Макрон и Меркел настояха Москва да освободи украинските моряци"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%86%d0%b8%d1%82%d0%b5-%d1%81%d0%b5-%d0%b2%d1%8a%d0%b7%d1%85%d0%b8%d1%89%d0%b0%d0%b2%d0%b0%d1%82-%d0%bd%d0%b0%d0%b9-%d0%bc%d0%bd%d0%be%d0%b3%d0%be-2/", "text": "Хилъри „детронирана” след 17 години Американците се възхищават най-много на бившата първа дама Мишел Обама, която сложи край на 17-годишното “царуване” на Хилъри Клинтън начело на годишната класация на “Галъп”, предаде Би Би Си.  Г-жа Клинтън, също бивша първа дама, зае едва 3-то място, след като бе задмината и от тв водещата Опра Уинфри. Четвърта е настоящата стопанка на Белия дом Мелания Тръмп, а пета е кралица Елизабет II, която е в топ 10 за 50-ти път. Първа Хилъри Клинтън е била общо 22 пъти, включително последните 17 г. Уинфри никога не е била на челна позиция, но е била втора 14 пъти. При мъжете за 11-ти пореден път първи е експрезидентът Барак Обама, а втори се нарежда държавният глава Доналд Тръмп. Трети е Джордж Буш-младши, следван от папа Франциск и Бил Гейтс.  Проучването се прави всяка година от 1946 г. с изключение само на 1976 г. Ако догодина Барак Обама отново е №1, той ще стигне рекорда на предшественика си Дуайт Айзенхауер, печелил титлата 12 пъти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.28", "title": " Американците се възхищават най-много на Мишел Обама\t\t\t"}
{"url": "https://trud.bg/%d0%b2-%d0%ba%d0%b0%d0%b9%d1%80%d0%be-%d0%b5-%d0%b2%d0%b7%d1%80%d0%b8%d0%b2%d0%b5%d0%bd-%d0%b0%d0%b2%d1%82%d0%be%d0%b1%d1%83%d1%81-%d1%81-%d1%82%d1%83%d1%80%d0%b8%d1%81%d1%82%d0%b8-%d0%b8%d0%bc%d0%b0/", "text": "Бомба е избухнала в близост до туристически автобус в покрайнините на египетската столица Кайро. Инцидентът е станал в южните покрайнини на града, след като взривното устройство било взривено при преминаването на автобуса. Sky News Arabia цитира египетското външно министерство, според което са загинали двама туристи. Пострадали са още 10 човека, сред които местният шофйор и представител на туроператорска агенция. Автобусът е превозвал туристи от Азия.", "date": "2018.12.28", "title": " В Кайро е взривен автобус с туристи, има жертви и ранени"}
{"url": "https://trud.bg/%d0%bf%d0%bb%d0%be%d1%89%d0%b0%d0%b4%d0%bd%d0%b0-%d0%b0%d0%b3%d1%80%d0%b5%d1%81%d0%b8%d1%8f-%d0%bf%d0%be%d0%b4-%d0%b7%d0%bd%d0%b0%d0%ba%d0%b0-%d0%bd%d0%b0-%d1%8e%d0%bf%d0%b8%d1%82%d0%b5%d1%80/", "text": "Обществото е презаредено с омраза Скокът във всички сфери, включително и здравеопазването, са сред характеристиките на 2019-а Един от основните проблеми, пред които ще се изправи България през новата година, е презареденото с омраза общество. 2019-а е подвластна на вибрация 3 и на Юпитер. Заради планетата управител само една дума през следващите 12 месеца може да разпали словесна и не само война, разкрива в специалната си прогноза за “Труд” астрологът Светлана Тилкова – Алена. “Заради готовия винаги за битка Юпитер тази омраза може да има трудно предвидими последици и противопоставянето, което някои са превърнали в печеливш бизнес да избухне в площадна агресия. От нея обаче ще пострадат и тези, които с години са я насаждали в хората. Избухне ли агресията на тълпата, тя не разпознава свои и чужди, а Юпитер е способен да я подтикне”, уточнява астрологът. Сред негативите на 2019-а ще бъдат и посредствени хора, независимо от тяхната социална и професионална позиция, които ще проявят до неподозирани висоти своята агресия и няма да са малко изявените личности, потърпевши от техните действия. “Досещате се вече, че тази астрологична заложба валидна за целия свят, ще е засилена в България и може да доведе до крайни форми на противопоставяне, физическа агресия, репресии”, предупреждава още Алена. Според прогнозата й, ще има протести през новата година – “малцина ще досаждат на мнозинството и ще пречат на движението. В близка перспектива – до Евроизборите. В по-далечна, до изборите за местна власт или докогато стигнат парите за стимулиране на “спонтанното” гражданско недоволство “организирано в социалните медии”. Заради годината на Юпитер, обаче, правителството има шанс да осъществи важни промени в сферата на образованието, науката, културата, както и да възстанови авторитета и достойнството на българската диплома за висше образование по света. Това е важен аспект за България, който не бива да се пропилява. “Една от характерните особености в астрологичен план през следващата година, заложена от зодиакалните съзвездия и четирите природни стихии, е не само изявата, но и скокът на научните достижения, открития във всички сфери, включително и здравеопазването. Дай Боже и имена на български учени да видим сред световните научни достижения, което астролог не би могъл да изчисли и предвиди”, посочва Алена. ФАКТИ И ПРЕДПОСТАВКИ Предсрочни избори не се задават Намираме се във възход Не съществува нито една астрологична предпоставка за предсрочни избори през 2019 г., „нищо, че някои лелеят оставка на правителството през февруари, за да манипулират евроизборите през май”, прогнозира Алена. По думите й държавата е във възход. „Поне фактите говорят за това, но правя уточнение, че звездните аспекти, предполагащи или недопускащи предсрочни избори, далеч не зависят само от качеството на работата на правителството. Ако хипотетично говорим за предсрочни избори, те могат да се случат, ако ГЕРБ се самосвали от власт, за да спечели изборите отново, а Бойко Борисов да формира четвърто правителството, но струва ли си държавата да тръгва пак от минус, който плащаме всички, за да може някой да краде в трите месеца безвремие”, уточнява тя. Трудна комуникация между Борисов и Радев Между Бойко Борисов и Румен Радев има истински неразрешим конфликт. Двамата са прекалено различни, въпреки че са родени в Близнаци, но зодиакалният знак е едно, а кармичните предопределения – друго, казва Алена. На двамата ще им е трудно да мелят брашно в годината на Юпитер, когато една сричка, изречена не на място, ще е причина за разгарянето на нови противоречия, във вреда на държавата. „Астрологичните аспекти не могат да определят степента на ескалация на конфликта, той ще е постоянен, докато Радев не слезе от политическата сцена, но потвърждавам отново една изненадваща констатация от преди две години. Радев сам предизвиква съдбата и засилва аспекта, определящ за него отстраняването му от поста. Да не забравя, че след юни 2019 година навлиза в емоционална лична година, на необмислени действия и думи, които ще се сблъскват с трудностите по пътя на Борисов”, смята астрологът.  Трудностите обаче се надмогват с търпение, докато неовладяната емоция хвърля президента директно в пропастта на неговата неспособност да овладява погрешните си реакции. Предупреждения Ретрограден Меркурий четири пъти Да се внимава с документи Единствените крайни предупреждения за 2019-а година, които забраняват регистрация на фирма, инвестиции, подписване на междуличностни, фирмени и междудържавни договори, са тези по време на ретроградното движение на Меркурий, сочи прогнозата на Алена. – Меркурий е ретрограден в Риби в периода 05.03.2019 – 20.19 ч – 28.03.2019 – 15.59 ч  – Меркурий е ретрограден в Лъв в периода 08.07.2019 – 01.15 ч. – 19.07.2019 – 23.30 ч.  – Меркурий е ретрограден в Рак в периода 20.07.2019 – 23.30 ч – 01.08.2019 – 05.58 ч  – Меркурий е ретрограден в Скорпион в периода 31.10.2019 – 17.42 ч. – 20.11.2019 – 21.12 ч Нептун е на трон в своя знак Риби Ще има порои и наводнения „Природата си има своя живот и ред, в който ние, хората, често сме натрапници. Ние предизвикваме природните стихии, после се жалим, че ни били съсипали имуществото, вместо да се радваме, че са ни пощадили живота”, казва Алена и разяснява – „ето защо моят съвет е да проявим прозорливост и да не забравяме един знаков планетарен аспект – Нептун е на трон в своя знак Риби до 2025 година и няма как да се отървем от пороите и наводненията. Въпреки това можем да се предпазим, като си застраховаме домовете и почистваме редовно коритата на реките. Ако престанем да чакаме на готово, животът ни ще стане по-лесен”. Трябва да се има предвид, че след 2025 година Нептун вече ще властва от Овен. „Тогава, ако не бъдат блокирани палежите на стърнища или пожарите в горите, заради нечие нехайство или злонамереност, ще плачем за водните стихии, които мразим неистово сега, защото унищожителните пожари, предизвикани от човешка ръка, трудно ще могат да бъдат потушени”, категорична е Алена. Промяна в личния живот Сватбите да не са в събота – деня на Сатурн Кариерата може да е на преден план Има и трето предупреждение, което има сила само по време на ретроградния Меркурий. „Ако бракът е обвързан с брачен договор, който има силата на финансово споразумение, е редно да се изчака моментът на директното движение на планетата”, казва астрологът. Иначе и двете възможности, както за промени в личния живот, така и в кариерата, са застъпени през 2019-а. „Нещастните в брака най-накрая ще вземат дълго отлагано решение за развод. Самотните имат шанс да срещнат своята половинка, но при мнозина, заради вибрацията на годината, начинът на общуване ще създаде илюзията за разбирателство. А всички, които искат да правят кариера, са орисани с успех, ако не допускат агресия в отношенията с деловите си партньори”, разяснява Алена и добавя – „Годината ще е такава, каквато сами си я направим. Доброто никога не идва даром, трябва да го заслужим”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.28", "title": " Площадна агресия под знака на Юпитер\t\t\t"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%b8%d0%b2%d0%b0%d0%bd-%d0%bb%d0%b0%d1%81%d0%ba%d0%b8%d0%bd-%d0%b5-%d0%bf%d1%80%d0%b8%d0%b5%d1%82-%d0%b2%d1%8a%d0%b2-%d0%b2%d0%bc%d0%b0/", "text": "Актьорът Иван Ласкин е приет в реанимацията на ВМА. 48-годишният актьор страда от чернодробна недостатъчност и вчера е бил приет по спешност. Само преди няколко седмици той беше изписан от Втора градска болница, където прекара повече от два месеца заради напреднало чернодробно заболяване. Съобщение за събиране на кръв за Ласкин се появи в Народния театър. „Колеги, състоянието на Иван Ласкин е много тежко, спешно се нуждае от преливане на кръв. Който има възможност и желае – да дари кръв в кръвен център на Военна болница“, гласи обява на таблото за съобщения в театъра. От болницата обаче съобщили пред  , че към момента няма нужда от кръв. Специалистите от ВМА полагат усилия за подобряване на неговото състояние.    ", "date": "2018.12.28", "title": " Актьорът Иван Ласкин е приет във ВМА"}
{"url": "https://trud.bg/%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%b3%d0%b5%d0%bd-%d0%b0%d0%bd%d0%b4%d1%80%d0%b5%d0%b9-%d0%b1%d0%be-2/", "text": "Тази година беше успешна за българската армия. Въпреки финансовия недостиг, армията постигна всички задачи и цели, които бяхме поставили. Това заяви началникът на отбраната ген. Андрей Боцев по  . Увеличението на парите за армията не са достатъчни, но са нещо все пак, допълни той. „Разходите за въоръжените сили са малко, но до 2024 ще трябва да достигнат до 2% от БВП. От доста години не бяха вдигани заплатите и сега бюджетът го позволи и отпуснатите средства за 2019 г. ще доведе до още едно повишение на заплатите“, посочи ген. Андрей Боцев. Той обясни, че липсата е във всички звена на личния състав. „Имаме липса на офицери – около 700 души, около 20% от личния състав на армията“, заяви ген. Боцев. Макар и със стара техника, винаги се дава висока оценка за войниците ни, участвали в международни учения, каза още той. Техниката ни е морално остаряла, тя е 30-40-годишна, на етапи искаме да обновим тази техника и да я модернизираме, бе категоричен Боцев.", "date": "2018.12.28", "title": " Началникът на отбраната ген. Андрей Боцев: 20% от личния състав на армията не е попълнен"}
{"url": "https://trud.bg/%d1%80%d1%83%d1%81%d0%b8%d1%8f-%d0%b2%d0%b4%d0%b8%d0%b3%d0%bd%d0%b0-60-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%be%d0%b2%d0%b0-%d0%be%d0%b3%d1%80%d0%b0%d0%b4%d0%b0-%d0%bc%d0%b5%d0%b6%d0%b4/", "text": "Русия завърши високотехнологичната ограда по границата между анексирания Крим и Украйна. Съоръжението е с дължина над 60 км. Оборудвано е със стотици сензори и мониторна система, която работи при всякакви метеорологични условия, предаде  . Според руската служба за сигурност, оградата е необходима, за да предпазва от „опити за навлизане на саботьори“ и ще бъде преграда за трафиканти на нелегално оръжие,наркотици и алкохол.", "date": "2018.12.28", "title": " Русия вдигна 60-километрова ограда между Крим и Украйна"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d1%82%d1%80%d1%8a%d0%bc%d0%bf-%d0%b7%d0%b0%d0%b5%d0%b4%d0%bd%d0%be-%d0%b2-%d0%b4%d0%b0%d0%b2%d0%be%d1%81/", "text": "От 22 до 25 януари в Швейцария Премиерът Бойко Борисов е приел поканата за участие в Световния икономически форум в Давос, Швейцария. Това потвърдиха днес пред “Труд” от Министерски съвет. “Участието на министър-председателя е потвърдено и той ще бъде в Давос за лидерския форум, който е фиксиран в датите от 22 до 25 януари”, заявиха високопоставени източници от правителството. Припомняме, че само преди дни от Белия дом съобщиха, че американският президнт Доналд Тръмп също ще участва на разговорите в швейцарския зимен курорт. “Президентът ще участва, както миналата година”, заяви говорителката на Тръмп Сара Сандърс, цитирана от Асошейтед прес. Борисов и Тръмп вече разговаряха през тази година в САЩ, когато българският премиер бе в Ню Йорк за срещата на високо равнище на ООН в края на септември. Това е второто участие на Бойко Борисов на световното събитие, което събира политическия и икономически елит. Миналата година българският премиер призова лидерите и “всички разумно мислещи хора и световни организации да се обединят в името на мира и стабилността”. Предстоящият форум се очаква да събере повече от 1000 ръководители и членове на повече от 100 правителства, мениджъри на водещи световни компании, лидери на международни организации и неправителствени организации и др. Като основна тема се оформят дискусиите около глобализацията и четвъртата индустриална революция. Форумът в Давос през 2019 година ще се проведе във времена на безпрецедентна несигурност и противоречия по света, се казва в програмата на световната среща. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.28", "title": " Борисов и Тръмп заедно в Давос\t\t\t"}
{"url": "https://trud.bg/%d1%85%d0%b0%d0%ba%d0%b5%d1%80%d0%b8-%d1%81%d0%b5-%d1%81%d1%8a%d0%b1%d1%80%d0%b0%d1%85%d0%b0-%d0%bd%d0%b0-%d0%ba%d0%be%d0%bd%d0%b3%d1%80%d0%b5%d1%81-%d0%b2-%d0%b3%d0%b5%d1%80%d0%bc%d0%b0%d0%bd%d0%b8/", "text": "Добронамерени хакери, експерти по компютърна сигурност и изследователи на информационните технологии от цял свят обсъждат на конгрес в германския град Лайпциг силно политизирани теми. Те констатират, че т.нар. електронни портмонета, в които се съхранява криптовалутата Биткойн, не са сигурни от външни посегателства, предаде  Да сглобяват електронни части или да търсят слабости в системите за сигурност, за голяма част от посетителите това е хоби. Изграждането на дигиталното бъдеще е централната тема на конгреса. Близо 16000 посетители очакват организаторите. Един от важните участници е американски професор по информатика, който предупреждава, че по време на президентските избори в САЩ през 2016 г., руските хакери са могли да унищожат или променят данни. Просто не са кликнали. Затова съветът към институциите е да продължат да работят с бюлетини и да броят на ръка.", "date": "2018.12.28", "title": " Хакери се събраха на конгрес в Германия"}
{"url": "https://trud.bg/%d0%bb%d1%8e%d0%b1%d0%be%d0%b2%d0%bd%d0%b8%d1%86%d0%b0-%d0%b7%d0%b0%d0%ba%d0%bb%d0%b0-%d0%b7%d0%b0%d0%b2%d0%b0%d1%80%d1%87%d0%b8%d0%ba-%d1%81-%d1%87%d0%b0%d1%88%d0%b0-%d0%be%d0%b1%d0%b7%d0%be%d1%80/", "text": "Заподозряната и синът й се опитали да избягат от града Заварчик на 63 години беше заклан в квартирата му на улица “Родопи” в Пловдив след пиянски запой по повод Стефановден. Полицията задържа за убийството неговата 25 години по-млада любовница и сина й, който е обвинен като съучастник. Престъплението било извършено на 27 декември около 23 часа, уточниха криминалисти. Мъжът П. С., приятелката му Е. А. (38 г.) и синът й на име Стефан (20 г.), седнали в квартирата да се черпят за празника. По някое време любовницата се почувствала засегната от думи на заварчика и започнала да троши чаши, чинии и всичко, каквото й попадне. Започнала и ръкопашна схватка, в която на страната на майката се включил и синът. Ножовете от масата също влезли в употреба. В един момент жената грабнала парче от счупена чаша и прерязала със стъклото сънната артерия на любовника си. Бликнала кръв и тежката рана се оказала фатална за П. С. Днес все още криминалистите изясняваха много от детайлите от кървавата саморазправа. Задържаната за убийството твърдяла, че синът й по никакъв начин не е замесен, но полицаите смятат, че това е защитна реакция на майката. Следите сочели, че някои от раните по жертвата най-вероятно са нанесени от младежа. След клането двамата се опитали да избягат от града, но били задържани. Съседи на улица “Родопи” твърдяха, че познават слабо заварчика, който наел етаж в къщата преди около година и половина. Не контактувал с никого от квартала. Живеещ наблизо пенсионер разказа, че не е виждал жена да влиза и излиза от квартирата. От прокуратурата обявиха, че ще поискат задържане под стража и на майката, и на сина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.28", "title": " Любовница закла заварчик с чаша (обзор)"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%82%d0%ba%d1%80%d0%b8-%d1%81%d0%b5%d0%b4%d0%bc%d0%b8-%d0%ba%d0%be%d0%bb/", "text": "Кметът на Община Благоевград официално откри седмия Kоледен футболен турнир „Хлапетата“ в зала „Скаптопара“. Зрителите аплодираха уменията на над 250 малки футболисти от Благоевград и региона, на възраст от 3 до 10 години, съобщиха от общината. „Изключително ми е приятно да бъда с Вас на седмия пореден турнир. Създавате една сериозна традиция. Радостното е, че всяка следваща година все повече хора има в залата, родители, треньори, утвърдени имена на спорта и най-вече бъдещи футболисти.Искам да ви поздравя за това, което правите. Винаги можете да разчитате на подкрепата на Община Благоевград. Тъй като финансираме детско юношеската школа на „Пирин“ , а това са децата преди школата, може би е редно да помислим за 2019 година в бюджета на Общината да заделим средства и за „Хлапетата“. По този начин ще постигнем една приемственост.Сигурен съм, че сред тези малчугани ще има бъдещи футболисти, с които Благоевград ще се гордее.“, каза в приветствието си д-р Камбитов. За всички участници имаше осигурени медали, грамоти, тениски и календари за 2019 година. Традиционният вече коледен турнир на „Хлапетата“ се провежда за седма поредна година. Децата се надпреварваха в няколко колективни игри и минифутбол, като бяха разделени в различни възрастови групи. Клубът „Хлапетата“ е основан през 2011 година от футболния съдия Георги Иванов.", "date": "2018.12.28", "title": " Кметът на Благоевград откри седми Коледен футболен турнир „Хлапетата“"}
{"url": "https://trud.bg/28-%d0%b3%d0%be%d0%b4%d0%b8%d1%88%d0%b5%d0%bd-%d0%b2%d0%b7%d0%b5-%d0%b7%d0%b0%d0%bb%d0%be%d0%b6%d0%bd%d0%b8%d1%86%d0%b8-%d0%b2-%d0%b1%d0%b0%d0%bd%d0%ba%d0%b0-%d0%b2-%d1%87%d0%b5%d1%85%d0%b8%d1%8f/", "text": "Заложническа криза с положителен край в Чехия. Млад мъж нахлу в банка в град Прибрам (на около 60 км от Прага) и взе 8 души за заложници. Драмата започна около 14:30 местно време. В 17 часа полицията нахлу в банката и успя да задържи похитителя и да освободи всички заложници – невредими, съобщи  . Мъжът е бил въоръжен с пистолет, като полицаите са категорични, че оръжието е било истинско. Самоличността му вече е известна, но не се съобщава нищо повече от това, че той е на 28 години. Все още изясняват мотивите за престъплението. Със сигурност не става въпрос за грабеж, а младият мъж просто е искал да привлече внимание. По време на преговорите с него той неколкократно е заявил, че не иска да нарани никого. Освен това обяснил, че иска да подаде наказателна жалба – срещу кого, засега предстои да се изяснява. На мястото на похищението бързо се изпълни с всякакви полицейски части, като през цялото време над банката летеше хеликоптер. Според шефа на местната полиция всички заложници са изведени невредими – става въпрос за шестима клиенти и двама служители на банката. До положителната развръзка се е стигнало и благодарение на преговарящите, като похитителят в крайна сметка сам се е предал.", "date": "2018.12.28", "title": " 28-годишен взе заложници в банка в Чехия"}
{"url": "https://trud.bg/%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0%d1%82%d0%b0-%d1%83-%d0%bd%d0%b0%d1%81-%d1%85%d0%b0%d1%80%d1%87%d0%b0%d1%82-%d0%bf%d0%be%d0%b4-7-%d0%be%d1%82-%d0%b1%d1%8e%d0%b4%d0%b6/", "text": "Разходите на българските домакинства за посещение в ресторант и отсядане в хотел са средно под 7% от общия доход, показват данни на Евростат. Средното ниво за ЕС по този показател е близо 9 на сто. В Малта е най-големият дял от разходите на домакинствата за ресторанти и хотели – близо 20 на сто, следван от Кипър и Испания. На другия полюс са Румъния и Полша съответно с 3 и 3,6 на сто, предаде  . Според данните на Евростат България е страната в Европейския съюз с най-висок разход на домакинствата за комуникационни услуги – 4,8 на сто от всички разходи, а за това перо са най-малки харчовете на домакинствата в Люксембург – 1,4 процента.", "date": "2018.12.28", "title": " Домакинствата у нас харчат под 7% от бюджета си за ресторанти и хотели"}
{"url": "https://trud.bg/%d0%b4-%d1%80-%d1%86%d0%b2%d0%b5%d1%82%d0%b5%d1%81%d0%bb%d0%b0%d0%b2%d0%b0-%d0%b3%d1%8a%d0%bb%d1%8a%d0%b1%d0%be%d0%b2%d0%b0-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b4%d1%8a-3/", "text": "Докладът на Европейската психиатрична асоциация описва едни ужасни материално-битови условия, нарушаване на базисни човешки права През изминалото лято комисия на Европейската психиатрична асоциация започна цялостна оценка на проблемите пред различните сектори на психичноздравната помощ в България. Докладът, който беше представен пред лекари и народни представители, беше, меко казано, съкрушителен. Според някои оценки лечението у нас в пряко нарушение на европейското законодателство. Ние всички сме свидетели на хора с психични проблеми и тежкоболни, които не само живеят в изолация, но и отключват агресии, водещи до трагедии. Трябва ли реформа в сектора и как да бъде направена тя?   – Наскоро Европейската психиатрична асоциация излезе с доклад за състоянието на психоздравнатата помощ у нас. Ние и без доклад можем да кажем, че е лошо, но какво стряска в него?  – Стряска, че така описаната моментна картина на психиатрията е картината на този вид здравна услуга в една европейска държава, членска на ЕС е на отчайващо ниво. Не че ако описаното важи за Гватемала е добре, но когато става въпрос за една европейска държава, тревожното за нас е, че ние като държава, в това отношение, цивилизационно стоим доста далеч от Европа. – А каква картина описва докладът?  – Описва една разпокъсана система, в която грижата за психично болните е разхвърляна. Описва едни ужасни материално-битови условия, които са ужасни както за лекуващите се, така и за работещите. Описва нарушения на базисни човешки права на болните и на работещите с тях и описва като цяло такова отношение към този вид проблеми, което много ни отдалечава от Европа. – Да започнем с човешките права. Какво точно се случва с един психично болен човек в такива институции? Какво получава насреща той?  – В повечето случаи насреща получава настаняване в заведение, което е далеч от цивилизацията, каквато е била концепцията за лечение на такива хора преди сто и повече години, когато са създавани психиатричните болници у нас и по света. Тогава основният принцип на лечение е бил изолация и създаване на една нова среда за живеене. В тази среда са се включвали различни видове дейности – работа, някаква форма на забавления, лекуване, но определено и само на изолирани места. Тези хора са били затваряни там и ако може да не ги виждаме и срещаме. Тези неща обаче се промениха през годините. От поне трейсет-четиресет години лечението се е преместило в общността. Психиатричните болници по нищо не се различават от другите болници. Лекува се колкото се лекува до овладяване на състоянието и пациентът бива връщан в общността, където бавно и полека се научава да живее със своята болест, защото тя не може да бъде излекувана. – А какво се получава у нас?  – У нас болният се изпраща на отдалечено и трудно достъпно за масовия градски транспорт място. Получава лоши битови условия, а в някой случаи са направо ужасни. Той е в стая с още трима или четирима души. Санитарните възли са два или три за тридесет души. Няма обособено лично пространство, защото психично болните са хора, които имат проблем с поведението си. Когато са във фаза на боледуване трудно спазват правилата – да не бъркат в чуждо шкафче, да не лягат в чуждо легло и така нататък. Така че психично болният и в това отношение е ощетен, защото той няма истински обособено лично пространство. Няма пълноценна комуникация с останалия свят, рядко има мобилен телефон, рядко може да говори със специалист, когато наистина има нужда. Когато има визитация си споделя каквото иска, може да говори с психолог, но това е до обяд. След обяд остава една медицинска сестра и един санитар на тридесет човека. – И това е всичко?  – Да, това е всичко. Например делегацията на Европейската психиатрична асоциация когато посети нашата болница установи, че следобед има един лекар за сто и трийсет души, четири сестри и шестима санитари. Ето това ужаси комисията, защото говори за много сериозни недостатъци на системата. В основата на тези недостатъци стои неразбирането, че психично болните са болни като всички останали. Направи им силно впечатление, че у нас болните нито се гледат в нормални условия, нито лекарите и персоналът работи в нормални условия. Хората в нашата болница получават наистина мизерни заплати. – Колко мизерни?  – Когато ме попитаха колко получава един лекар и аз им казах, че нормалната заплата е 450 евро, председателката на комисията професор Галдеризи много сериозно, без да се усети, че може да ни засегне възкликна „450 евро на седмица?“ и беше шокирана, че това е месечното възнаграждение. – Системен ли е проблемът?  – Системен е, да. Сбъркана е системата, по която се предоставя психично-здравно обслужване в България. Сбъркана е, защото у нас не се направи реформата. Поради тази причина днес ние работим в условия от преди четиридесет години. Нещата си останаха както едно време. Не се направи нужното системата ни да се модернизира, тези пациенти да бъдат изведени за лечение в общността, да се изградят модерни болнични заведения, да се направят дневни центрове, където пациентите да могат да бъдат лекувани, да се занимават и да бъдат ангажирани в различни програми, арт терапии, да има психотерапия. Не се направи нищо по отношение трудовата заетост на тези хора. Просто всеки оставя този проблем за следващите. – Защо?  – Защото това е много скъпа и тежка реформа. Струва страшно много пари, много ресурс, обществени дискусии. Тепърва има да се водят много битки за да проумее обществото, че тези хора не бива да бъдат наказвани и изолирани, а че те имат нужда от помощ и грижа. И явно никой не желае да го направи. Казвам, че проблемът е системен и по една друга причина. Нашето здравеопазване, както всички знаем, стана една търговска дейност. Големият проблем е, че се опитваме да правим лява политика с десни средства. Остана социалния елемент в здравеопазването, защото няма как да бъде друго яче. В същото време никой не иска да се занимава с губещите отрасли, казано на икономически език. Ако си бизнесмен, дейността, която ти носи загуби я закриваш. Да, но тук в здравеопазването така не става. А в психиатрията определено е от клоновете на медицината, в който нито са бързооборотни средствата, нито представлява интерес за търговците, които продават някакви скъпи апаратури, а освен това гълта огромен ресурс, а пък възвращаемостта е ниска. От друга страна, пациентите с тежки заболявания нямат шанс да се върнат на пазара на труда пълноценно. Това не е кардиохирургия или пластична хирургия и всеки си казва „Да се оправят следващите!“. – Единодушни ли сте за реформата във вашата гилдия?  – Както казва един колега: „Като се съберем пет психиатри, се чуват десет мнения“. Има го и този проблем, който е много удобно извинение за всеки политик. Те си измиват ръцете и казват „Хайде, вие като се разберете, ние ще помогнем. Заповядайте с вашата концепция и да преценим.“ Такава концепция обаче няма. – Няма ли чужд модел, който може да се следва?  – Това беше и идеята на това мое хрумване да поканим Европейската психиатрична асоциация да ни измониторира, защото очевидно ние не се справяме. През годините ние имахме различни програми за реформи, които поради различни причини, включително и съпротива в съсловието, не се реализираха. Затова ми хрумна да поканим хора отвън, да ни го кажат в очите, пък дано го направим. Ние сега имаме шанса да направим много добра реформа. През годините в различни държави в Европа се правиха много реформи, някои от които неуспешно, както се случи в Италия. Ние сега имаме шанса да видим кое как е сработило и да изберем най-добрият модел, за да го адаптираме у нас. – Колко души касае психичното здраве?  – Много. Само регистрираните шизофренно болни са над седемдесет хиляди в България. – Доста. Това са хората, от които обществото се страхува най-много.  – Мен например ме е страх от психопатите, а не от шизофренно болните. Но иначе да, хората ги е страх от шизофрениците. Това е най-тежкото заболяване и като патология, и като клиника, и като начин на протичане и много финансовоемко. То започва от ранна възраст и води до инвалидизация. Боледуващите от тази болест не могат да дават много на обществото. Качественото лечение, до което слава богу нашите пациенти имат достъп, е много скъпо. Наистина в България болните получават безплатно най-добрите лекарства, но за съжаление не получават нищо друго. – Какво?  – Няма я тази разгърната система от социални грижи, която подпомага пациентите и да прави така наречената психосоциална рехабилитация. Тя е от изключителна важност за хората, които са с психични разстройства. Трябва да направя уточнението, че когато говоря за психично болни, имам предвид хората, боледуващи от тежки психиатрични болести, а не от чести, каквито са депресии, психически разстройства и така нататък. Психиатрично болните страдат от шизофрения, биполярно разстройство, деменция – това са много скъпи заболявания. Много скъпи. – Увеличават ли се страдащите от деменция – нещо, което касае много български семейства.  – Да, увеличават се, защото нацията ни застарява. Не знам дали имаме истински данни колко са страдащите от деменция, поради начина, по който ги събираме тези данни, но е абсолютно сигурно, че се увеличават. Така както се увеличават и в Европа. Но ето тук свършват приликите ни с Европа и започват различията. Ние отново нямаме дневни центрове, отново не можем да предложим подходяща грижа за тези хора, българските граждани поради ниския стандарт на живот не могат да си позволят да ги отглеждат в домашна среда или да ги дадат в модерни, уютни хосписи, каквито безспорно има, но са непосилни за средностатистическото българско семейство. Така започва натиск върху психиатричните клиники, където искат да настаняваме дементно болни и да ги лекуваме. Ние няма от какво да ги лекуваме, защото деменцията иска грижа и гледане. – Смятате ли, че скоро ще започне реформата?  – Имам усещане за задвижване. Вие сте човек на думите и ще разберете нюанса. Имам усещане за задвижване, а не казвам „има задвижване“. Надеждата ми е породена от силното ми желание реформата да се случи. – Как се нарича това психическо състояние, при което гилдията би чула някой отвън да й каже какво да свърши?  – Нарича се липса на самочувствие. Липса на вътрешни устои, на стабилност и все да чакаш някой друг да ти каже, мнението на всеки около теб да бъде значимо за теб, а не само на конкретни хора. Това е и част от народопсихологията на българите. – Понеже са празници, а по традиция празниците отключват много депресии, чувство на самота. Какво бихте посъветвали хората, за които празниците са тежко време?  – Ако те са оставили на празниците нещо да променят, шансът да го направят е минимален. По-скоро трябва да се постараем през годините, през живота си да живеем така, че да не стигаме до такива състояния. Винаги профилактиката е по-добро нещо, отколкото лечението. Мисля си, че е хубаво да бъдем добри. Добре е да бъдем съпричастни, съчувстващи, състрадаващи с нашите близки, познати и непознати, защото по-този начин ще бъдем по-малко обречени на самота. Доброто винаги, ама винаги се връща. В това съм дълбоко, дълбоко убедена. Добрите хора по-рядко са самотни и нещастни, защото самотата, самотността винаги води до нещастие. Човешкият ген е направен така, че да си търси другарче. Човек не е направен да живее сам.   Нашият гост Д-р Цветеслава Гълъбова е родена през 1966 г. в София. Възпитаник e на Медицинския университет (1992) и на Университета за национално и световно стопанство (2006). От 1994 г. работи в държавната психиатрична болница “Св. Иван Рилски”, започвайки от ниво ординатор и преминавайки през началник на отделение за мъже с остри психози. В момента е директор на лечебното заведение. От 2003 г. има частна амбулаторна практика. Притежава над 20 години опит като експерт по съдебна психиатрия. Бивш заместник-председател на Българската психиатрична асоциация. Понастоящем е национален експерт по психиатрия на Българския лекарски съюз.      ", "date": "2018.12.28", "title": " Д-р Цветеслава Гълъбова, директор на държавната психиатрия „Св. Иван Рилски“, пред „Труд“: Добрите хора рядко са самотни и нещастни"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%82%d0%b5-%d1%84%d1%83%d1%82%d0%b1%d0%be%d0%bb%d0%bd%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b8-%d1%81%d0%bb%d0%b8%d0%b7/", "text": "След близо половинвековно съвместно „пътуване“ германският национален отбор по футбол трябва да слезе за постоянно от Mercedes. Автомобилният гигант оповести края на партньорството с Германския футболен съюз, като мачът срещу Холандия (2:2) беше последният, в който бундестимът игра със „звездата“ на Mercedes върху екипите. Новият превозвач на немските национали е Volkswagen, съгласно подписан договор до края на 2024 г. Германският футболен съюз и Mercedes бяха един отбор от 1972 г. насам, когато националите за първи път станаха европейски шампиони. По време на съвместната работа бундестимът спечели общо три световни титли (1974, 1990 и 2014 г.) и три европейски (1972, 1980 и 1996 г.). Краят на успешното партньорство настъпва поради разминавания между двете страни по организационни, финансови и други въпроси, пише пресата в Германия. Според огласените информации, Mercedes ще продължи да спонсорира спорта в областта на автомобилизма, голфа, ездата, триатлона, планинското колоездене и други дисциплини.", "date": "2018.12.28", "title": " Германските футболни национали слизат от Mercedes\t\t\t"}
{"url": "https://trud.bg/%d0%b2%d0%be%d0%b4%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d1%81-23-%d1%81%d1%82%d0%be%d1%82%d0%b8%d0%bd%d0%ba%d0%b8/", "text": "Понижение има само в Кърджали  С 23 стотинки на кубик повече ще плащат софиянци за вода от 1 януари. Това реши окончателно Комисията за енергийно и водно регулиране. Така кубикът става 2,582 лв. при 2,354 лева досега. Най-голямо е увеличението на цената във Видин – с 51 стотинки за кубик и жителите на града вече ще плащат по 2,845 лева за куб. В Бургас кубикът вече гони 3 лева, което е с 26 стотинки повече. Във Варна цената ще се повиши с 12 стотинки – до 3,904 лв. за кубик. Минимално – с 1,4 ст. на куб. метър, ще е повишението на ВиК услугите в Пловдив, където се предлага потребителите от 1 януари да плащат по 2,214 лева за куб. метър. Увеличение на ВиК услугите ще има и в Монтана и Враца. Там обаче предлаганата цена надхвърля социално поносимата, обясняват от КЕВР. Затова в двата града се предвижда цената да достигне до социално поносимия праг, който съответно е 2,967 лв. за куб. м в Монтана и 3,171 лв. за кубик във Враца.Единствено в Кърджали се предвижда намаление на цените на ВиК услугите с 3,8 стотинки на куб. метър. Там цената от 2,422 лв. на кубик ще стане 2,384 лв. Определянето на цените от 1 януари 2019 г. е заложено в бизнес плановете на ВиК дружествата, уточниха от КЕВР. Освен тях, при окончателното определяне на цените регулаторът е взел предвид годишната инфлация, както и дали ВиК дружествата са изпълнили предвидените разходи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Водата в София поскъпва с 23 стотинки\t\t\t"}
{"url": "https://trud.bg/%d1%89%d0%b5-%d0%be%d1%86%d0%b5%d0%bb%d0%b5%d0%b5-%d0%bb%d0%b8-%d1%82%d1%80%d1%8a%d0%bc%d0%bf-%d1%87%d0%b5%d1%81%d1%82%d0%bd%d0%b8%d1%8f%d1%82/", "text": "Хаосът в американската висша политика е пълен Дали Тръмп е най-нечестният и лъжлив президент в историята на САЩ? Може и да се поспори. Че е най-капризният, инфантилен, недодялан, нелоялен и изврътлив – може да се приеме. Но не може да се отрече също, че често е нетипично искрен – говори истината за най-важните неща може би повече от всеки друг жив американски политик. Не защото е честен по природа – не е! В марксизма революционната роля на пролетариата се състои не в това, че работниците поотделно са прекрасни хора, а в това, че егоистичният класов интерес на пролетариата съвпада с обективната историческа тенденция на класовото общество да се самоотрече и се превърне в безкласово. При Тръмп егоистичният му интерес да оцелее политически съвпада с обективната историческа тенденция за деимпериализацията на Америка. Самият Тръмп, поради умствената си ограниченост, не може да осмисли това рационално. Ето например наивния му до глупост туийт от 8 декември за френските „жълти жилетки“: „Парижкото споразумение (за климата) не работи добре за Париж. Протести и бунтове по цяла Франция. Хората не искат да плащат… на страни от третия свят… за да защитят може би околната среда. Скандират: „Искаме Тръмп!“. Обичам Франция!“ Вярно е, че „жълтите жилетки“ в 2018 г. и победата на Тръмп в 2016 г. са страни на един медал. Но какъв е самият медал? Американската глобална империя, възникнала неочаквано с разпадането на СССР и с връщането на източноевропейските комунисти в лоното на капитализма, за четвърт век напълно изживя себе си и стана непосилна тежест и за националната държава САЩ, и за нейните „клиенти“, и за света. Стана риск за мира, макар да не вярвам, че някой във Вашингтон има сериозно намерение да води истинска война срещу ядрена сила. Деимпериализацията на САЩ съвпада с интереса на огромното мнозинство американци, без значение дали симпатизират на Тръмп или не го траят, както почти всички прогресивни образовани хора в Ню Йорк, пък и на мнозинството американски предприемачи. Доминирането на политиката и медиите от представителите и наемниците на корпоративния империалистическия суперелит – горната част на най-горния един процент от населението – превърна днешните САЩ (и техния клиент ЕС) в съвършена олигархия, тирания на малцинството. Антируската истерия, както и въобще истерията срещу Тръмп, от която тя е важен, но не единствен елемент, е само един от признаците на отчаянието на този суперелит, че почвата под краката му се изплъзва. Сюрреалистичното лъготене на казионните западни медии и политиците са признак на това отчаяние. Интересно, съпротивата срещу Тръмп дава и антиимпериалистически плодове. Преди няколко дни например американският сенат за пръв път гласува с голямо мнозинство (56 срещу 41 гласа) резолюция за изтегляне на американската армия от незаконната и антиконституционна война на Саудитската Арабия и САЩ срещу Йемен. Вносителят й сенатор Бърни Сандърс отдавна разобличаваше с пламенни речи агресивния и геноциден характер на тази война, но шансовете му да получи двупартийна подкрепа в сената само допреди седмици бяха под нулата. Но тогава Тръмп-честният, на въпрос дали ще наложи на Рияд санкции за убийството на Джамал Хашоги, не опита да увърта, а отвърна честно: „Абе нарязаха го там, ама ни поръчват военна техника. Всеки на тоя свят я искаше тази поръчка. Русия я искаше, Китай я искаше, ние я искахме. Получихме я. Това са „Боинг“, „Локхийд“, „Рейтеон“… Не искам да загубя такава поръчка.“ И ето че борците срещу Тръмп в конгреса не само обвиниха саудитския властелин в убийството, но и обявиха войната в Йемен за незаконна и антиконституционна. Отношенията със Саудитска Арабия, войната й с Йемен, също както и отношенията с Русия, са вече стопроцентов заложник на борбата срещу Тръмп – и нямат значение сами по себе си. Самият Тръмп като частно лице има ясно виждане за ролята на Рияд в световните дела. В презиборната си кампания в 2016 г. той отбеляза, че саудитското кралско семейство е замесено в терористичните атаки на 11 септември. „Кой взриви Световния търговски център? Не бяха иракчаните. Погледнете Саудитска Арабия, отворете документите!“ Съвсем нехарактерно за републиканец, той допусна също, че президентът Буш II е лично виновен за провала на американските служби, довел до катастрофата. „Можеше ли той да направи нещо? Ами неговото ЦРУ каза, че са знаели какво става.“ В 2008 г. Тръмп дори изрази разочарование, че демократите не успяха да импийчнат Буш II за лъжите му за Ирак. Предполагам, че именно тези изблици на честност ще се запомнят от него в историята. Сладкодумната реч с добре дозирана емоция на президента Буш II на погребението на баща му преди седмици, наистина, за пореден път накара образованите американци да въздишат – какво немислимо падение на нравите и вкуса доведе екземпляр като Тръмп в Белия дом. При това досието на Оранжевия е несравнимо по-леко откъм грехове от двамата доказани военопрестъпници от династията Буш! В друг кандидат-президентски дебат в 2016 г. Тръмп призна: „очевидно войната в Ирак беше голяма грешка. Въобще не трябваше да сме в Ирак. Те ни лъжеха, че там има оръжия за масово поразяване. Пропиляхме шест трилиона долара за войни в Близкия изток – с които можехме да изградим Америка отново два пъти – които донесоха само още тероризъм, смърт и страдания. Представете си тези пари да бяха похарчени у дома – похарчихме шест трилиона и загубихме хиляди убити… стотици хиляди, ако погледнем и другата страна.“ В речта си на инагурацията през януари 2017 г. Тръмп каза: „Ще търсим приятелството и добрата воля на всички държави – но ще го правим с разбирането, че всички държави имат право да поставят своя интерес на първо място. Не искаме да налагаме нашия начин на живот на никого, предпочитаме той да сияе като пример“. Тези думи, както и онези на Буш II в 2007 г. в България, че „България не трябва да избира между САЩ и Русия, а може да е приятел и с двете“, би трябвало да се изсекат със златни букви на две колони, побити пред входа на американското посолство в София. Пак в инагурационната си реч Тръмп напомни, че „майки и деца са хванати в капана на бедността в нашите гета, ръждясали фабрики стърчат като надгробни камъни из нашата страна, образователна система… която оставя нашите ученици в невежество, престъпност и банди, отнели толкова живот и лишили страната ни от толкова потенциал“. За сметка на трилионите, пропилени за безсмислени военни авантюри. Неотдавна във военна база в Северна Каролина Тръмп отново натърти: „ще спрем да тичаме да сваляме чужди режими, за които не знаем нищо, ще се съсредоточим на ИДИЛ“. Тръмп е жертва на пълзящ преврат, започнал ведната след встъпването му на власт преди 23 месеца. Дали импийчментът ще успее – не е сигурно. И двете страни имат своите тайни ходове. Но превратът го спъва в работата му всяка секунда. Искаше например да се срещне с Путин в Аржентина и нехаеше за инцидента в Черно море, докато срочните признания на бившия му адвокат Коен не го притиснаха в последния момент да отмени срещата. Тръмп изпитва спонтанна симпатия към Путин – като повечето хора по света. Когато консервативният тв водещ Бил O’Райли го пита не мисли ли, че Путин е убиец, той отговори: „Да не мислите, че ние сме невинни? Нашата страна върши също много убийства.“ Тръмп няма илюзии и за ролята на парите в американската политика и за деградацията на медиите. Изглежда сега само самотни милиардери като него, Майк Блумбърг и Рос Перо, могат да се вживяват в ролята на самобитни пророци, без да засягат, разбира се, собствените си интереси. Всички политици, които разчитат на външни спонсори, са марионетки, мисли Тръмп. Дори да се казват Джеб Буш или Тед Круз. Особено вредна според него е ролята на фармацевтичните гиганти. Макар и да казва истината, на Тръмп явно не може да се разчита, с него не могат да се сключват договори, повечето от обещанията му към средната класа са забравени; тези, които се опитва да изпълни, бяха провалени по наивен и утопичен начин. Действията му в интерес на олигархията са по-предвидими, но и там съвсем не всички са доволни, а бъдещето е неясно. Като Горбачов в СССР Тръмп дойде със смелото намерение да промени всичко – и като него няма понятие какво и как да промени, с кого и срещу кого да се съюзи. Хаосът в американската висша политика е пълен, но пък може би точно това най-съответства на историческата задача за демонтажа на американската империя.        ", "date": "2018.12.28", "title": " Ще оцелее ли Тръмп – честният?\t\t\t"}
{"url": "https://trud.bg/%d0%bf%d0%b0%d1%82%d1%80%d0%b8%d0%ba-%d1%88%d0%b0%d0%bd%d0%b0%d1%85%d0%b0%d0%bd-%d0%b3%d0%b5%d1%80%d0%be%d0%b9-%d0%bf%d0%be-%d0%b7%d0%b0%d0%bc%d0%b5%d1%81%d1%82%d0%b2%d0%b0%d0%bd%d0%b5/", "text": "Едва ли има съмнения за някого, че една от думите, които най-добре описват образа, който толкова упорито си създава американският президент Доналд Тръмп откакто е в Белия дом, е непредсказуем. Във всяко едно вътрешно и външнополитическо измерение. Така и с изненадващото му решение от миналата седмица да обяви изтеглянето на всички американски войски от Сирия, с което хвърли в смут целия свят. Но най-вече собственото си правителство. Броени часове след като Тръмп обяви решението си, оставка подаде министърът на отбраната генерал Джеймс Матис, който бе последван и от ветерана-дипломат Брет Макгърк, специалният президентски пратеник към Западната коалиция срещу терористичната организация “Ислямска държава”. В писмото си до президента Матис пое анагажимента да остане на поста си начело на Пентагона до края на февруари. Този срок щеше да даде време за провеждане на задължителните изслушвания на бъдещия му приемник му от Сената, и ще го остави в позиция да изглажда евентуалните търкания със съюзниците в НАТО в първите месеци на следващата година. Които с обявеното решение на Тръмп да изтегли американските войски от Сирия, а вероятно и от Афганистан, заради постигнатата “победа” над “Ислямска държава”, неминуемо предстоят. Оставката на Матис бе предшествана от тази “по лични причини” на досегашния началник на кабинета на Доналд Тръмп Джон Кели, който в началото на този месец също обяви намеренията си да се оттегли от поста си на 1 януари 2019 г. Двете събития подтикнаха мнозина от опонентите на американския президент зад Океана да посочат, че с тях си отиват “единствените двама отговорни възрастни” в управлението на Тръмп. Обитателят на Белия дом пък, за да не им остане длъжен и понеже е явно, че не обича някой да го измества от центъра на внимание на американските медии, реши да съкрати с два месеца възможността оставката на Джеймс Матис да продължи да бъде използвана от критиците му, за да подкопават решенията на президента. И скоропостижно обяви преди няколко дни, че начело на Пентагона още от началото на следващата година ще застане заместникът на Матис Патрик Шанахан. Който макар и по-скоро непознат от тази страна на Океана, отвъд Атлантика бившият директор в “Боинг” отдавна е успял да си създаде име като лоялния на Доналд Тръмп лейтенант на Матис в Пентагона. И човекът прегърнал с все сърце идеята на американския президент за създаване на нов клон на въоръжените сили на САЩ – т.нар. Космически войски. Уредбата и функционирането на които трябва да бъдат внесени за разглеждане от Конгреса като част от новата Национална стратегия за отбрана на администрацията на Тръмп в началото на следващата година. Самият Патрик Шанахан, който няма никакъв опит във въоръжените сили, външната политика или борбата с тероризма, е засега само временно на поста, докато Тръмп реши дали ще посочва друг за постоянен титуляр начело на Пентагона. Но предвид все по-сериозния недостиг на отговорни кадри, който американският президент започва да изпитва с устойчивото сриване на рейтингите му последните месеци, е много вероятно Шанахан да бъде предложен и постоянно за министър на отбраната на САЩ. Разбира се, с непредсказуемия Тръмп на руля в Белия дом е възможно и съвсем скоро да забравим името му, затова нека набързо разкажем вкратце за него, пък кой знае?! Патрик Майкъл Шанахан е роден на 27 юни 1962 г. в северозападния американски щат Вашингтон. Получава диплома за бакалавър по машиностроене от университета в Сиатъл, защитава магистратура по същата дисциплина в Масачузетския технологичен институт в Бостън, както и такава по бизнес администрация в същото учебно заведение. Към “Боинг” Патрик Шанахан се присъединява през 1986 г. и в следващите тридесет години на ръководни постове в отбранително-авиационния конгломерат си извоюва титлата на човек който може всичко (Mr. Fix-it). От разработването на програмата за отбранителни ракетни комплекси на компанията, до успешното съживяване на проекта за супер-пътническия лайнер “787”, Шанахан е човекът с принос навсякъде. С този си титул е и предложен от Доналд Тръмп през март 2017 г. за 33-тия заместник-държавен секретар по въпросите на отбраната. Контактите на Патрик Шанахан с военно-промишления комплекс предизвикват сериозни брожения преди и по време на изслушването му пред Сената, в контекста на твърде големия брой бивши изпълнителни директори от сектора, които Доналд Тръмп се опитва (и успя) да вкара на ръководни позиции в Пентагона. Макар и одобрен с 92 срещу 7 гласа от сенаторите, за протокола е останал коментарът на покойния вече ветеран-репубиканец Джон Макейн, който по адрес на Шанахан изразява тревогата: “90 процента от разходите за отбрана са в ръцете на пет корпорации, от които Вие представлявате една. Искам да съм убеден, че не се опитваме да пуснем лисицата обратно в курника.” Скайуокър на Пентагона Като заместник на Джеймс Матис в Пентагона, Патрик Шанахан беше натоварен със задачата да предложи реорганизирането на въоръжените сили на САЩ ,така че в новата Национална стратегия за отбрана да се отвори място за поисканите от Доналд Тръмп “Космически войски”. Най-сериозна опозиция тези планове срещат от военновъздушните сили на САЩ, които се опасяват от загуба на бюджет и приоритет в тези планове. И като стана дума за пари, Шанахан е и администраторът зад новия отбранителен бюджет на САЩ за 2019-20 година, съобразен с исканията на Доналд Тръмп, който възлиза на 750 млрд. долара.   ЗА НЕГО На добра позиция Господин Шанахан се намира на този пост (б.р. – министър на отбраната на САЩ) най-малкото отчасти, защото работата му върху Космическите войски демонстрира готовността му да превръща желанията на президента Тръмп в политики. Което го поставя в много добра позиция да остане на позицията за постоянно. (…) Доналд Тръмп многократно се изразявал ласкаво за него, а и самият той (б.р. – Патрик Шанахан) има почитатели в Конгреса. Джулиън Барнс, журналист, “Ню Йорк Таймс” Ще бъде велик! За мен е удоволствие да обявя, че нашият много талантлив заместник-държавен секретар по въпросите на отбраната Патрик Шанахан ще заеме позицията на действащ такъв от 1 януари 2019 г. Патрик има дълъг списък с постижения зад гърба си, както като заместник министър на отбраната, така и преди това в “Боинг”. Той ще бъде велик! Доналд Тръмп, президент на САЩ, обявявайки поредният си декрет през мрежата “Туитър” Не на място Приемникът на г-н Матис Патрик Шанахан е прекарал по-голямата част от кариерата си в “Боинг”. Да имаш бивш изпълнителен директор в голям отбранителен подизпълнител начело на Пентагона, дори и само временно, е най-малкото необичайно. Този пост обикновено се заема от политици, които имат опит в контрола над военните. Антъни Зърчър, журналист, Би Би Си        ", "date": "2018.12.28", "title": " Патрик Шанахан – Герой по заместване"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%ba%d0%b0-%d0%b4%d0%b0%d0%b4%d0%b5-%d0%bd%d0%b0-%d0%bc%d0%bd%d0%b8%d0%bc-%d0%bf%d0%be%d0%bb%d0%b8%d1%86%d0%b0%d0%b9-%d0%b7%d0%bb%d0%b0%d1%82/", "text": "Варненската полиция издирва телефонен измамник, подлъгал пенсионерка да му даде всичките си спестявания и златни накити. Мошеникът действал по изпитана схема, като се представил за полицай. В ранния следобед на 27 декември позвънил на 76-годишната жена и я помолил да съдейства за залавянето на измамници. Лековерната възрастна жена се хванала в капана. По указание на престъпника събрала в торбичка 4200 лв., 4 златни пръстена и златна монета и ги метнала пред терасата на апартамента си. После зачакала полицаят да й върне парите и ценностите. След като това не се случило, а телефонът на мнимия инспектор се оказал изключен, пенсионерката разбрала, че е станала жертва на измама и същия ден подала жалба във Второ РУ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.28", "title": " Пенсионерка даде на мним полицай злато и пари"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%b5-%e2%84%961-%d0%b2-%d1%86%d1%81%d0%ba%d0%b0/", "text": "Кирил Десподов е футболист №1 на ЦСКА за 2018 година. Традиционно клубът направи допитване в официалния си сайт. Десподов получи 70 процента от гласовете на феновете. А един от подалите вота си ще получат фланелка на ЦСКА от лимитирана серия. През сезона нападателят вкара 10 гола и подаде 11 решителни паса за попадения в 22 изиграни двубоя. Десподов логично стана и най-интересният футболист за чуждестранните мениджъри. ЦСКА не е готов да се раздели със звездата си на всяка цена, а само при добра финансово оферта. През последната година няколко пъти ръководството спира напускане на Десподов в посока чужбина. Нападателят е и фаворит да стане футболист №1 на България. Като основен негов конкурент се счита Георги Петков. Вратарят на „Славия“ има огромна заслуга за спечелената купа на България срещу „Левски“, но мачовете му се броят на пръсти. Вече на 42 години Петков доста рядко играе за „белите“, макар че го викнаха в националния отбор. Футболист на ЦСКА не е ставал футболист на годината от 1990 година. Тогава за последно триумфира Христо Стоичков, който игра половин сезон на „Българска армия“ и още половин в „Барселона“. Последният от българското първенство с приза е вратарят Владислав Стоянов от „Лудогорец“ през 2014-а. След него три пъти поред стана Ивелин Попов.", "date": "2018.12.28", "title": " Кирил Десподов е №1 в  ЦСКА"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%bf%d0%b8%d1%80%d0%b0%d1%82%d0%ba%d0%b8-%d0%be%d1%82-%d1%85%d1%80%d0%b0%d0%bd%d0%b8%d1%82%d0%b5%d0%bb%d0%b5%d0%bd-%d0%bc%d0%b0%d0%b3%d0%b0%d0%b7%d0%b8%d0%bd/", "text": "Пиратки, продавани в хранителен магазин, са иззети от полицията в Разград. В търговския обект са били намерени 326 броя от пиротехническите средства, които могат да се продават само с разрешение. Наличната стока от този вид в магазина е била конфискувана и по случая е образувано досъдебно производство, съобщават от полицията в Разград. Наказанието, предвидено в закона, за продажба на такива изделия без разрешение, е от 2 до 8 години, гласи Наказателният кодекс.", "date": "2018.12.28", "title": " Иззеха пиратки от хранителен магазин в Разград"}
{"url": "https://trud.bg/%d0%b2%d0%be%d0%b4%d0%b0%d1%82%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d0%be%d1%82-%d0%bd%d0%be%d0%b2%d0%b0-%d0%b3%d0%be%d0%b4%d0%b8%d0%bd%d0%b0/", "text": "Комисията за енергийно и водно регулиране одобри днес нови цени на водата на 27 ВиК дружества. Най-голямо поскъпване е предвидено за водата в Бургас и в София – с 10 на сто. В Шумен от Нова година ще плащат 3,40 лева. Над 3 лева ще струва водата и в Добрич, Силистра, Варна и Враца. За Видин скокът може да стигне до 22%, но това ще стане само ако бъде въведена новата услуга „пречистване на вода“. В противен случай увеличението ще от 6%. Тези цени са пределните, каза председателят на регулатора Иван Иванов, предаде  . „Ние определяме пределни цени на водата, за да няма някакви още по-големи скокове. Самите кметове и общински съвети могат в диалог с ВиК операторите да поискат отлагане на увеличението или то да бъде по-малко.“ През следващата година може да има поскъпване на водата и в други градове в страната, където ВиК дружествата все още нямат одобрени бизнес планове, прогнозира пред БНР председателят на Българската асоциация по водите Иван Иванов. На закрито заседание тази сутрин КЕВР реши природният газ да поскъпне с 3,5%. През следващите три месеца един мегаватчас синьо гориво ще струва близо 45 лева без такси и налози. Това няма да доведе до промяна в цените на парното, топлата вода и тока.    ", "date": "2018.12.28", "title": " Водата поскъпва от Нова година\t\t\t"}
{"url": "https://trud.bg/%d0%bd%d0%b0%d1%88-%d1%81%d1%8a%d0%b4%d0%b8%d1%8f-%d1%81%d0%b2%d0%b8%d1%80%d0%b8-%d0%b2-%d0%b0%d0%bd%d0%b3%d0%bb%d0%b8%d1%8f-%d1%81-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b8-%d0%be%d0%b1/", "text": "Реден съдия стана хит в Англия. На Острова останаха очаровани от изтънчения вкус на Христо Караиванов, ръководил мач от четвъртото ниво на местния футбол с… официални обувки. Страничният арбитър бе хванат от наблюдателни папараци, че по време на двубоя „Транмиър“ – „Моркамб“ от Лига 2 не е с традиционните бутонки. По правилник обаче Караиванов не може да бъде наказан от местната федерация. Колоритният вид на съдията не бе подминат в социалните мрежи от феновете на футбола, които не спестиха шегите си.  „Когато в 3:25 трябва да вдигнеш засада, а в 5:00 да си на семейна вечеря!“, бе само един от забавните коментари по адрес на Караиванов.  Не е изключено да става въпрос за небрежност от страна на българския арбитър и той да е забравил футболните си обувки. Новината за вида на българина обиколи набързо световните медии и по всяка вероятност ще попадне в култовите обзорни видеобмени за 2018 година.", "date": "2018.12.28", "title": " Наш съдия свири в Англия с официални обувки (ВИДЕО)"}
{"url": "https://trud.bg/%d0%b1%d0%bb%d0%b8%d0%b7%d0%be-9-%d0%bc%d0%b8%d0%bb%d0%b8%d0%be%d0%bd%d0%b0-%d1%87%d1%83%d0%b6%d0%b4%d0%b8-%d1%82%d1%83%d1%80%d0%b8%d1%81%d1%82%d0%b8-%d1%81%d0%b0-%d0%bf%d0%be%d1%81%d0%b5%d1%82%d0%b8/", "text": "Повече от 8,834 млн. са посещенията на чуждестранни туристи в България в периода януари-ноември тази година. Ръстът, който се отчита е 4,9 на сто в сравнение със същия период на 2017 г. Това показват данните на Националния статистически институт, публикувани днес. „Резултатите са доказателство за устойчивата тенденция на развитие на туризма и потвърждават прогнозите ни за растеж на сектора през 2018 г.“, коментира министърът на туризма Николина Ангелкова. Тя посочи, че те са и видимият резултат от последователната политика за популяризиране на България и утвърждаването й като целогодишна дестинация, предлагаща висококачествен и разнообразен продукт. За 11-е месеца на 2018 г. пазар Румъния е водещ за входящ туризъм, като пътуванията от съседната страна надвишават 1,3 млн., достигайки ръст от 23,3 на сто. Визитите от Гърция са над 1,020 млн., от Германия близо 833 хил., а от Турция – 580 хил. Македония заема 5-то място в класацията на топ пазарите с близо 520 хил. туристически посещения и 3,2% нарастване. Чуждестранните туристически посещения от Полша са близо 418 хил., нарастването е със 7,5%. Повече от 390 хил. са пътуванията от Сърбия, отчитайки ръст от 8,3 на сто спрямо януари – ноември 2017 г. Пътуванията от Великобритания са 375,6 хил., ръстът е 14,6%, а визитите от Украйна са близо 369 хил., с увеличение от 25,1 на сто. С 18,8 на сто повече са пътуванията от Израел в периода януари- ноември 2018 г. спрямо същите месеци на предходната година.      ", "date": "2018.12.28", "title": " Близо 9 милиона чужди туристи са посетили България тази година\t\t\t"}
{"url": "https://trud.bg/%d0%b0%d1%84%d1%80%d0%b8%d0%ba%d0%b0-%d0%b2-%d0%b5%d0%bf%d0%b8%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%b2%d0%b8%d1%81%d1%88%d0%b0%d1%82%d0%b0-%d0%bb%d0%b8%d0%b3%d0%b0/", "text": "Африка е в епицентъра на битката за титлата във Висшата лига. В последния мач за 2018 година голямото дерби ще е „Ливърпул“ – „Арсенал“. А това означава Мохамед Салах срещу Пиер-Емерик Обамеянг. Двамата вървят гол за гол, но са коренно различни от стила си, най-вече извън терена. Египтянинът Салах има 1759 минути през сезона срещу 1486 за габонеца Обамеянг. И двамата са играли във всеки мач от Висшата лига. Обамеянг води при головете – 13:12. Нападателят на „Арсенал“ вкарва на всеки 114,3 минути, а асът на „Ливърпул“ – на всеки 131,6. Обамеянг е стрелял 47 пъти към вратата, а Салах има 65 удара. При точните води египтянинът – 31:22. Ако социалните медии са критерии, то Салах е скромно момче. Има постове със съотборници на „Ливърпул“ и срещу законите за животните в Египет. Обамеянг не се притеснява да показва, че е футболен милионер – последно с новото си златно „Ламборгини“. Семейно си приличат. Салах има дъщеря на 4 години, а Обамеянг – двама малки синове. „ Ливърпул“ плати 37 милиона паунда на „Рома“ за своя нападател, а „Арсенал“ вложи 57, дадени на „Борусия“ (Дортмунд).", "date": "2018.12.28", "title": " Африка в епицентъра на Висшата лига"}
{"url": "https://trud.bg/%d1%82%d0%b5%d0%bb%d0%b5%d0%b2%d0%b8%d0%b7%d0%b8%d1%8f%d1%82%d0%b0-%d0%bd%d0%b0-%d0%b1%d1%81%d0%bf-%d1%81%d0%b5-%d0%ba%d0%b0%d1%87%d0%b8-%d0%bd%d0%b0-%d1%81%d0%b0%d1%82%d0%b5%d0%bb%d0%b8%d1%82/", "text": "Тестовият сигнал на Българска свободна телевизия (БСТВ) вече се разпространява на четири големи платформи NetIX, BIXBG, NETERRA и CORES. От тези платформи сигнал вземат над 200 кабелни телевизии, които осигуряват почти 100% покритие на страната. това съобщих от пресцентъра на БСП. Телевизията ще може да се гледа от българите в чужбина, живеещи в Европа и Америка. БСТВ е качена и на сателита на Виваком, откъдето разпространителите също могат да вземат сигнал, който не е кодиран. Разпространението на БСТВ е безплатно за всички. Клиентите на Виваком ще могат да гледат телевизията във всички пакети. Към този момент БСТВ има сключени договори за разпространение с 246 кабелни оператори. Преговорите за разпространение продължават с още над 120. Предвижда се телевизията да стартира през януари 2019 година. Изграден е нюзрум, в момента се оборудват телевизионните студиа, монтажните и ефирни помещения. Днес ръководството на телевизията и председателят на БСП Корнелия Нинова обсъдиха техническата готовност и програмната схема за стартирането на медията през януари.  ", "date": "2018.12.28", "title": " Телевизията на БСП се качи на сателит\t\t\t"}
{"url": "https://trud.bg/%d0%b1%d0%be%d1%82%d0%b5%d0%b2-%d1%83%d0%b4%d0%b0%d1%80%d0%b8-%d1%81%d0%bb%d0%b0%d0%b2%d0%b8%d1%8f-%d0%b8-%d0%b0%d1%80%d0%b4%d0%b0-%d0%bd%d0%b0-%d1%82%d1%80%d0%b0%d0%bd%d1%81%d1%84%d0%b5/", "text": "Ботев Пловдив привлече в редиците си доскорошният футболист на Черно море Атанас Зехиров. Договорът на 29-годишният футболист е до 30.06.2021 г., като той ще се присъедини към отбора за началото на зимната подготовка на 7 януари. Новото попълнение на „жълто-черните“ се изявява както като краен защитник, така и като полузащитник. В кариерата си до момента Атанас Зехиров е носил екипите на ЦСКА, Сливен, Берое и Черно море, както и на норвежкия тим Хасле Льорен.", "date": "2018.12.28", "title": " „Ботев“ удари „Славия“ и „Арда“ на трансферния пазар"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d1%89%d0%b5-%d0%bf%d0%be%d1%81%d1%80%d0%b5%d1%89%d0%bd%d0%b5-%d0%bd%d0%be%d0%b2%d0%b0%d1%82%d0%b0-%d0%b3%d0%be%d0%b4%d0%b8%d0%bd%d0%b0-%d0%bd/", "text": "Празнична програма подготвя Община Търговище за гражданите, които ще посрещнат новата 2019 година на площад „Свобода“. Вечерта ще започне в 23.00 часа с музикално-развлекателна програма на актьора Стефан Рядков. В 23.30 часа на откритата сцена пред Общината певицата Райна ще представи разнообразен репертоар, съобщават от местната администрация. Минути преди полунощ кметът д-р Дарин Димитров лично ще поздрави гражданите по случай настъпването на Новата година, а в първите секунди на новата година небето над града ще бъде озарено от празнична заря. Програмата ще продължи до 01.00 часа на 1 януари 2019 година с фолклорни изпълнения на певицата Райна. За новогодишната наздравица Община Търговище е подготвила бяло и червено вино за гражданите, за да вдигнат първия празничен тост за здраве, успех, благополучие.", "date": "2018.12.28", "title": " Търговище ще посрещне новата година на площада със Стефан Рядков и Райна"}
{"url": "https://trud.bg/%d0%bb%d1%83%d0%b4-%d0%bc%d0%b0%d1%87-%d0%bd%d0%be-%d0%b7%d0%b0%d0%bf%d0%b0%d0%b7%d0%b8%d1%85%d0%bc%d0%b5-%d1%80%d0%b5%d0%b2%d0%b0%d0%bd%d1%88%d0%b0-%d0%be%d0%b1%d1%8f%d0%b2%d0%b8-%d0%bf%d0%b0%d0%bf/", "text": "Стана един луд мач, а дали ще бием или паднем с една точка няма никакво значение – заяви Константин Папазов, който бе доволен от играта на „Левски Лукойл“, въпреки поражението от „Балкан“ с 80:81. – Яд ме е, защото положихме неистови усилия и нямаше да бъде незаслужено да спечелят и двата отбора.  А баскетболистите от Ботевград има за какво да съжаляват, след като пропиляха аванс от 24 точки при гостуването в зала „Универсиада“ в четвърфиналите от турнира за купата на България. Вторият сблъсък е на 16 януари, а този път „Балкан“ ще бъде домакин.  „Всяка разлика от 10 точки нагоре би била много трудна, но с една запазихме реванша– продължи Папазов. – Залата ще бъда пълна и очаквам истинска битка.  Селекционерът на „Балкан“ Небойша Видич пък призна, че са очаквали „сините“ да отвърнат на атаките. „Разбира се, не очаквахме, че ще направим някои грешки и ще вземем лоши решения – обяви наставникът. – Имаме проблеми, но момчетата определено показаха големи сърца при тези обстоятелства.“  В другите четвъртфинални сблъсъци „Академик Бултекс 99“ спечели срещу „Ямбол“ с 95:78, а „Берое“ (Стара Загора) се наложи при гостуването на „Рилски спортист“ със 78:67.", "date": "2018.12.28", "title": " Луд мач, но запазихме реванша, обяви Папазов"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%81%d0%b0%d0%bc%d0%be%d1%82%d0%bd%d0%b8-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8-%d1%85%d0%be%d1%80%d0%b0-%d0%bf%d0%be%d1%81%d1%80%d0%b5/", "text": "280 самотни възрастни хора бяха посетени от младежи вчера. Кампанията „Бъди човек“ се провежда за девети път от студенти прибиращи се от големите градове и от чужбина в Ямбол за празниците. Около Рождество Христово, Великден и Успение Богородично младежите събират чрез фейсбук дарения и разнасят хранителни продукти на нуждаещи се хора по селата. А тази година това са 24 села от общините Тунджа, Елхово и Болярово и три старчески домове. 8 екипа от доброволци обикаляха района от югоизточна България и носеха радост на самотните хора. “Благодаря, че има такива като вас“, изказа през сълзи 94-годишната баба Ивана от село Стефан Караджово. Благодарности за жеста, сълзи и пожелания Бог да закриля неочакваните гости са сред най-честите реакции на възрастните самотници. Някои от които рядко се радват на внимание и от собствените си деца и внуци. Младежите посетиха и 30-те души в старческия дом в село Воден. Стоян, на 84, е най-отдавна пребиваващият в социалното заведение. Той призова компанията добродеятели да останат в България и да създават поколения тук. “Няма по-прекрасно нещо от това да зарадваш самотните хора по празници“, сподели Биляна, която редовно участва в кампанията. Първия път тя плакала през почти цялото време, защото всичките старици, при които ходила, й напомняли за починалата й наскоро баба. Сега вече посещенията й носят само приятни емоции, но сълзите остават в очите на трогнатите хора. „Много се радвам да разговарям с тях, да ми споделят с ентусиазъм за внуците си. Зареждам се с положителни емоции за седмици напред,“ разказа Биляна, която наскоро завършила бакалавър в Пловдив и предпочела да се върне да живее в ямболското село Веселиново. Стоимен, който е от село Чарган, но учи в Белгия обясни участието си в кампанията с това, че живее в чужбина, но постоянно му е мъчно за родния му край.“Посещенията ми помагат да се сближавам с хората. С моите хора“, каза 21-годишното момче. Възрастните хора черпеха младите, а за някои бяха приготвили и по-особени подаръци, като чувалче орехи, шише домашна ракия и дамски комбинезон. Кампанията привлече вниманието и на елховското полицейско управление, от което са се свързвали с някои от младежите заради опасения, че ще събират лични данни. Днес обиколките на инициативните ямболци из пограничния район продължават.", "date": "2018.12.28", "title": " Стотици самотни възрастни хора посрещнаха гости (СНИМКИ)\t\t\t"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-80-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%be%d1%82-%d1%81%d0%bc%d1%8f%d0%b4%d0%be%d0%b2%d0%be/", "text": "ОДМВР-Шумен издирва по молба на близките му Георги Николов Минев на 80 години от град Смядово. Мъжът е напуснал дома си на 25 декември около 19 часа и оттогава е в неизвестност. Облечен е с сива вълнена блуза, черен елек с жълти кантове на раменете, черен панталон, обут с гумени галоши и носи черна шапка тип „ушанка“. По данни на близките му говори трудно, придвижва се с бастун, характерно за него е, че държи дясната си ръка постоянно свита към тялото. Молим всички, които имат информация и данни за местонахождението му позвънят на телефон 112 или да подадат сигнал в близкото полицейско управление.", "date": "2018.12.28", "title": " Издирват 80-годишен мъж от Смядово"}
{"url": "https://trud.bg/%d1%81%d0%b8%d0%bb%d0%b2%d0%b0%d0%bd%d0%be-%d0%bf%d1%80%d0%b0%d0%bd%d0%b4%d0%b8-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d0%be%d0%b4%d0%be%d0%b1%d1%80%d0%b8%d0%bc-%d0%b8%d0%b3%d1%80/", "text": "Трябва да изградим отново отбора и да подобрим качествата на игра – заяви италианецът Силвано Пранди, новият треньор на националния ни отбор по волейбол, пред Нова ТВ. – А голямата ми цел е да се класираме за олимпиадата в Токио 2020.  Наставникът се връща начело на представителния тим след 8-годишна пауза. Той води трикольорите в периода 2009/2010 г. и още в първия сезон тимът стигна до бронзовите медали на европейското.  Договорът на специалиста е до януари 2020 г., но ако волейболистите ни спечелят виза за игрите, контрактът му ще бъде удължен. До края на сезона 71-годишният Пранди ще продължи да води френския „Шамони“. И се очаква да пристигне у нас през май. Първото официално състезание за новия треньор ще бъде Лигата на нациите. България е домакин на два турнира – във Варна и Пловдив през юни и гостува на Аржентина, Бразилия и Китай през лято  Италианецът допълни, че има виждания и за новия треньорски щаб, който ще бъде обсъден с федерацията.  „Радвам се, че постигнахме договорка със Силвано Пранди – обяви президентът Данчо Лазаров. – Разбрахме се много бързо. Надявам се мъжкият отбор да се върне на мястото, където са свикнали феновете да го виждат.“", "date": "2018.12.28", "title": " Силвано Пранди: Трябва да подобрим играта на отбора"}
{"url": "https://trud.bg/%d1%81%d0%bd%d0%b5%d0%b6%d0%bd%d0%b8%d1%8f%d1%82-%d0%b2%d0%be%d0%bb%d0%b5%d0%b9%d0%b1%d0%be%d0%bb-%d1%81-%d0%bd%d0%be%d0%b2%d0%b0-%d1%82%d0%be%d0%bf%d0%ba%d0%b0/", "text": "Снежният волейбол е с амбиция да влезе в олимпийската програма. И по подобие на баскетбола, който ще дебютира в Токио 2020 с дисциплината 3 по 3, направи промени във формата на игра. А новостите бяха експериментирани на първото състезание от веригата Евротур в Москва. Отборите вече не са от двама, а от по 3 състезатели, като още един е в ролята на резерва. Така ще могат да се правят замени и да се влияе на тактиката. Геймовете остават два, но вече ще се играе не до 11, а до 15 точки. Снежният волейбол вече има и своя топка, която става задължителна за официални срещи.", "date": "2018.12.28", "title": " Снежният волейбол с нова топка"}
{"url": "https://trud.bg/%d1%83%d0%b1%d0%b8%d0%b9%d1%86%d0%b8%d1%82%d0%b5-%d0%bd%d0%b0-63-%d0%b3%d0%be%d0%b4%d0%b8%d1%88%d0%bd%d0%b8%d1%8f-%d0%bc%d1%8a%d0%b6-%d0%be%d1%82-%d0%bf%d0%bb%d0%be%d0%b2%d0%b4%d0%b8%d0%b2-%d1%81/", "text": "Убийците от Пловдив – жена на 38 години и 20-годишният й син, са били арестувани маалко преди да озбягат от града, съобщиха от Окръжна прокуратура-Пловдив, която води разследване за умишлено убийство. Припомняме, че вчера 63-годишен заварчик   в дома му на ул. „Родопи“. Сигнал за инцидента е бил подаден сигнал на тел. 112. На място полицаите установяват, че жертвата (с инициали П.С.) бил в къщата заедно с 38-годишната Е.А. и С.С., на 20 г. Между тях възникнал битов скандал, след употреба на алкохол, след което Е.А. и С.С. нанесли множество удари с нож и стъклена чаша спрямо П.С. Той е починал в резултат на наранявания в областта на шията. Е.А. и С.С. са били задържани от полицията при опит да напуснат град Пловдив. Днес предстои те да бъдат привлечени като обвиняеми за престъпление по чл. 115 ал. 1 във вр. чл. 20 ал. 2 във вр ал.1 от Наказателния кодекс, като в зависимост от резултатите от назначените експертизи ще се преценява и за по-тежка квалификация по повдигнатото обвинение. Двамата ще бъдат задържани за срок от 72 часа с постановление на наблюдаващия прокурор, който ще внесе искане в съда за определяне на мярка за неотклонение „задържане под стража“ спрямо тях.  ", "date": "2018.12.28", "title": " Убийците на 63-годишния мъж от Пловдив са заловени в опит да напуснат града"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b7%d0%b0-2019-%d0%b3%d0%be%d0%b4%d0%b8%d0%bd%d0%b0-%d0%b4%d0%b0-%d1%81%d0%b8/", "text": "Поздравителен адрес от кмета на Благоевград, д-р Атанас Камбитов, в навечерието на Нова година, разпространиха от пресцентъра на общината: „Посрещаме 2019 г. с очаквания, надежди, планове! Всеки от нас вече е направил своята равносметка за постигнатото през изминалите 365 дни – за успехите и неуспехите, за правилните решения и допуснатите грешки, за делата си. През 2018 година за Благоевград имаше много добри моменти. Имаше и немалко трудности, с които се справихме, а голяма част ни послужиха като трамплин към нови върхове. За 2019 година да си пожелаем мир, стабилност и хармония! Нека заедно работим за доброто настояще и бъдеще на Благоевград! Нека новата 2019 г. година е година на реализирани цели, на сбъднати мечти! Нека бъде мирна и спокойна за Благоевград, за България, за света! Честита нова година!“ Д-Р АТАНАС КАМБИТОВ  КМЕТ НА ОБЩИНА БЛАГОЕВГРАД", "date": "2018.12.28", "title": " Кметът на Благоевград: За 2019 година да си пожелаем мир, стабилност и хармония!"}
{"url": "https://trud.bg/%d0%bd%d0%b0-4-%d1%8f%d0%bd%d1%83%d0%b0%d1%80%d0%b8-%d1%81%d0%be%d1%84%d0%b8%d1%8f-%d0%bf%d1%80%d0%b0%d0%b7%d0%bd%d1%83%d0%b2%d0%b0-141-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d0%be%d1%81/", "text": "На 4 януари София отбелязва 141 години от освобождаването си от османско иго. От Столичната община съобщиха, че от 10:00 ч. ще бъде организиран Благодарствен молебен в храм „Света Неделя”. От 10:30 ч. – Литийно шествие и поднасяне цветя и венци на признателност пред паметниците на ген. Гурко и Цар Освободител. От 11:15 ч. ще има Литературно-музикална програма и поднасяне на венци пред паметника на Българския опълченец. Организагорите са Столичната община, Софийска митрополия, Сдружение на приятелите на Русия „Александър Невски“ и Фондация „Героите на България”. След превземането на Плевен от руските войски през декември 1877 г. година генерал Йосиф Гурко командва тежкия зимен преход към София през Стара планина. Градът е освободен, след като е разгромена армията на Осман Нури паша. На 4 януари преди 141 години в храм „Света Неделя” в присъствието на генерал Гурко се е състояла първата заупокойна служба в памет на загиналите и Тържествен молебен за освобождаването на София. С освобождението на София Руско-турската война преминава в нова фаза, която позволява настъплението към Южна България. По-малко от месец след освобождаването на София идва и окончателното освобождение на страната, след като е подписано Одринското примирие, което слага край на войната. Санстефанският мирен договор е подписан близо два месеца след освобождаването на София.  ", "date": "2018.12.28", "title": " На 4 януари София празнува 141 години от освобождението си"}
{"url": "https://trud.bg/%d0%b8%d0%bc%d0%b0-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d0%ba%d1%80%d0%b0%d0%b6%d0%b1%d0%b0%d1%82%d0%b0-%d0%bd%d0%b0-%d0%b1%d1%80%d0%be%d0%bd%d0%b7%d0%be%d0%b2/", "text": "МВР показа откритата бронзова статуя на Аполон Медикус, която бе открадната от пл. „Бански“ пред бившата Централната баня в столицата. Според информация на разследващите статуята е изчезнала на 14 декември, а информацията за кражбата й е подадена до органите на реда на следващия ден. Дръзкото посегателство в центъра на София бе заснето от намиращите се в района видеокамери. „Иззели сме записите от камерите, на които се вижда как едно лице, което оприличаваме на мъж, откъртва статуята. Отнася я на около 5 метра, но явно нещо го притеснява и я хвърля. Нашите предположения са такива, че същият ден се връща, взима я и я поставя в черен найлонов плик. С помощта на бдителни граждани я намерихме на 26 декември в изоставено дворно място, през две пресечки от мястото на кражбата. Снели сме обяснения от човека, който ни подаде сигнала. Уведомили сме и Столична община“, уточни комисар Николай Василев, началник на Пето районно управление на МВР, предаде  . Все още задържан няма. „Имаме съмнения към едно лице, но след като го задържим и в зависимост от неговото държане и от това, което каже, ще преценяваме нататък с прокуратурата“, подчерта още комисар Василев. Видимо статуята не е сериозно повредена. От МВР са категорични, че целта е била кражба, а не просто вандалска проява. Статуята на Аполон Медикус е дело на скулптора Георги Чапкънов. Тя бе поставена след реконструкцията на площад „Бански“ през 2003 година. Тогава бяха направени още 42 каменни чешми, кръгли пейки от камък, водна площ със скулптура на Аполон Медикус и вградено ефектно осветление. Като част реконструкцията триъгълната градинка бяха поставени още рампа за хора с увреждания и зелени площи.", "date": "2018.12.28", "title": " Има заподозрян за кражбата на бронзовия Аполон Медикус в София"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%8f%d0%bd%d0%b0%d1%82%d0%b0-%d0%bf%d0%be-%d0%b1%d1%83%d0%bb-%d0%b5%d0%b2-%d0%b8-%d1%85%d1%80-%d0%b3%d0%b5%d0%be%d1%80%d0%b3/", "text": "Бетонна пяна, използвана в строителството на метрото, изби в четвъртък вечерта под асфалта на столичния бул. „Ев. и Хр. Георгиеви”. Той е бил почистен още през нощта и движението е било възстановено. „Не става дума за авария. Това се е случвало и друг път, пяната, която се пуска под налягане пред тунелопробивната машина е избила на повърхността по някакъв стар път“, обясни столичният кмет Йорданка Фандъкова.", "date": "2018.12.28", "title": " Фандъкова: Пяната по бул. „Ев. и Хр. Георгиеви” не е била в резултат на авария"}
{"url": "https://trud.bg/%d1%83%d0%bd%d0%b8%d0%b1%d0%b8%d1%82-%d0%b8%d0%b7%d0%b1%d1%80%d0%b0-%d0%bd%d0%be%d0%b2-%d1%80%d0%b5%d0%ba%d1%82%d0%be%d1%80/", "text": "След два изключително успешни мандата, през които Университетът по библиотекознание и информационни технологии се утвърди като водещо учебно заведение в България, проф. д. ик. н. Стоян Денчев освободи ректорския пост. На 27 декември беше проведено Общо събрание, по време на което проф. Денчев огласи публично своя отчет за периода 2014-2018. В ретроспективния му анализ бяха изтъкнати постиженията на ръководството, на студентите и учените в следните направления: материално-техническо, структуро-образуващо, методическо, научно-изследователско, технологично, международно, културно, интеграционно, акредитационно. Според последните отчети на МОН УниБИТ се намира на едно от челните места по комплексна международна дейност, тъй като са проведени десетки семинари и конференции, гостувания на чужди лектори, тече непрестанен студентски и докторантски обмен по програмите „Еразъм” и „Еразъм+”. УниБИТ е единствният български университет с катедра, асоциирана към ЮНЕСКО. За нов ректор единодушно беше избрана проф. д.н. Ирена Петева. За председател на Общото събрание на УниБИТ беше избран проф. д. ик. н. Стоян Денчев, а за зам.-председател – доц. д-р Румелина Василева. Досегашният председател на Общото събрание проф. Димитър Иванов награди проф. Денчев със специално изработен пръстен, на който е гравирано логото на УниБИТ. На снимките: Проф. д. ик. н. Стоян Денчев обявява избирането на проф. д. н. Ирена Петева на поста ректор на УниБИТ  Проф. д. ик. н. Стоян Денчев с наградата, присъдена му Акадмичния съвет и връчена от председателя на Общото събрание проф. Димитър Иванов.", "date": "2018.12.28", "title": " УниБИТ избра нов ректор\t\t\t"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-%d1%82%d1%83%d1%80%d1%87%d0%b8%d0%bd-%d0%b2%d0%bd%d0%b5%d1%81%d1%8a%d0%bb-267-000-%d0%bb%d0%b2-%d0%b1%d0%b5%d0%b7-%d0%b4%d0%b0-%d0%b3%d0%b8-%d0%b4%d0%b5/", "text": "Районният съд в Елхово определи постоянна мярка за неотклонение „задържане под стража“ на турския гражданин Али К. Той е обвинен за това, че на 23 декември около 18.20 часа на ГКПП „Елхово“, опитал да влезе в Турция с недекларирани пред българските митници 136 600 евро, равняваща се на 267 166 лв., съобщиха от прокуратурата. За това престъпление е предвидено наказание „лишаване от свобода“  до 5 години или „глоба“ в размер на една пета от стойността на предмета на престъплението и отнемане на същия в полза на държавата. Според наблюдаващия прокурор, налице е реална опасност обвиняемият да се укрие. Съдът прие аргументите на прокурора и определи постоянна мярка за неотклонение „Задържане под стража“ за обвиняемия Али К.  Определението на РС-Елхово може да бъде обжалвано пред ОС-Ямбол.  ", "date": "2018.12.28", "title": " Арест за турчин, внесъл 267 000 лв. без да ги декларира"}
{"url": "https://trud.bg/%d1%81%d0%bf%d0%b0%d1%80%d1%82%d0%b0%d0%ba-%d0%bc%d0%be%d1%81%d0%ba%d0%b2%d0%b0-%d0%bc%d0%b0%d1%85%d0%bd%d0%b0-%d0%b8%d0%b2%d0%b5%d0%bb%d0%b8%d0%bd-%d0%bf%d0%be%d0%bf%d0%be%d0%b2/", "text": "Бъдещето на Ивелин Попов вече е ясно, но само на половина. „Спартак“ (Москва) освобождава нападателя, след като цяла година той бе със статут на резерва. Агентът му Радослав Василев обяви пред руското онлайн издание „Спорт Бокс“, че Попов ще смени отбора през 2019 година. „ В момента сме в преговори с няколко клуба от Русия – каза импресариото. – Имена на този момент не мога да разкрия.“ Според руските медии „Ростов“, „Динамо“ (Москва) и „Рубин“ се интересуват от футболист №1 на България. Договорът на Попов със „Спартак“ е до края на сезона и той може да напусне при символична цена. Дори се очаква клубът да разтрогне договора му по взаимно съгласие. Вече две години поред Попов трудно намира място в титулярния състав на „Спартак“, но е и един от хората, с които славният тим от времето на СССР спечели титлата на Русия. Миналата пролет клубът го преотстъпи на „Рубин“, но тимът от Казан отказа да преговаря за откупуването му. Освен това Попов е играл в Русия за „Кубан“ (Краснодар). А преди това беше в турския „Газиантепспор“.", "date": "2018.12.28", "title": " „Спартак“ (Москва) махна Ивелин Попов"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-17-%d0%ba%d0%bc-%d0%be%d1%82-%d0%bf%d1%8a%d1%82%d1%8f-%d0%bc%d0%b5/", "text": "Председателят на Управителния съвет на Агенция „Пътна инфраструктура“ инж. Светослав Глосов подписа договора за проектиране и строителство на 16,98 км от път I-8 Калотина – Софийски околовръстен път в участъка между Драгоман и Сливница. Предвижда се строителството да започне през следващата година и да завърши в края на 2021 г., съобщиха от пресцентъра на пътната агенция. Изпълнител на отсечката ще е ГБС „Инфраструктурно строителство“ АД. Стойността на договора е 97 800 298,60 лв. без ДДС. Участъкът ще бъде изграден изцяло със средства от републиканския бюджет. Отсечката ще бъде с по две ленти за движение в посока и лента за аварийно спиране. Срокът на договора е 910 календарни дни, от които 180 дни са за изработването на техническия проект, а 730 дни са за строителство. На 15 ноември 2018 г. беше подписан и договорът за проектиране и строителство на 14,5 км от път І-8 в участъка от ГКПП „Калотина“ до пътния възел при Драгоман. Тази отсечка ще се изгражда от „СТРАБАГ БПА“ ДЗЗД, с участници: „Щрабаг“ ЕАД, „Страбаг Сп. з.о.о., Полша“ и „Битумина ГмбХ-България“ ЕООД. Стойността на договора е 137 491 883.28 лв. без ДДС. Част от средствата за финансиране са осигурени по Механизма за свързване на Европа на ЕС, а останалите са от републиканския бюджет. Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“. Път І-8 е част от основната трансевропейска транспортна мрежа. Трасето е по направлението Лондон – Будапеща – Белград – София – Пловдив – Истанбул – Калкута и е най-краткият път, свързващ Западна Европа с Близкия и Средния Изток. Участъкът ГКПП „Калотина” – София осигурява връзка към трансевропейски коридор „Ориент/Източно Средиземноморски”. Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение.", "date": "2018.12.28", "title": " Започва изграждането на 17 км от пътя между Драгоман и Сливница\t\t\t"}
{"url": "https://trud.bg/%d0%b5%d0%ba%d0%b8%d0%bf%d0%b0%d0%b6%d1%8a%d1%82-%d0%bd%d0%b0-%d0%ba%d0%be%d1%80%d0%b0%d0%b1%d0%b0-%d0%be%d0%b1%d0%be%d1%80%d0%b8%d1%89%d0%b5-%d0%bf%d1%8a%d1%80%d0%b2%d0%b8-%d0%bf/", "text": "Екипажът на моторния кораб „Оборище“ на Параходство „Български морски флот“ с к.д.п. Николай Балтаджиев и с главен механик Калоян Туйков първи ще посрещне настъпващата 2019 г., съобщиха от пресцентъра на най-голямата българска компания-корабособственик. Това ще стане в руското пристанище Мурманск и три часа преди у нас да гръмнем бутилките с шампанско. Има голяма вероятност екипажът на моторния кораб „Чумерна“ с к.д.п. Ивайло Грънчаров и с главен механик Володимир Колопотюк също да посрещне новата година по това време и в същото пристанище, но това зависи от условията, при които ще извърши прехода до Мурманск в Баренцово море. Последен ще изпрати отиващата си 2018 година екипажът на моторния кораб „Мургаш“ с к.д.п. Стоян Атанасов и с главен механик Валентин Гульпа, който е в тихоокеанското мексиканско пристанище Тополабампо. Най-близо до България навръх Нова година ще бъде екипажът на ферибота „Героите на Севастопол“ с к.д.п. Николай Колев и с главен механик – Ивайло Иванов, който ще извършва преход в Черно море между украинското пристанище Черноморск (бившия Иличовск) и грузниското пристанище Поти.    ", "date": "2018.12.28", "title": " Екипажът на кораба „Оборище“ първи посреща новата 2019 година"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d0%ba%d0%b0%d0%bc%d0%b5%d1%80%d0%bd%d0%b0-%d0%be%d0%bf%d0%b5%d1%80%d0%b0-%d0%bd%d1%8f%d0%bc%d0%b0/", "text": "Община Благоевград има изготвена дългосрочна стратегия за развитието на Камерна опера – Благоевград. Това заяви кметът д-р Атанас Камбитов по време на заседание на Общински съвет. По повод тиражирани спекулации, че съкратените служители на културната институция са отстранени неправомерно, кметът поясни, че мерките са предприети заради неспазване на трудовата дисциплина и незачитане на ангажиментите, произтичащи от трудовите договори. „При три направени проверки в Камерна опера, при първата на работното си място бяха 12 служители, при втората – 8, а при третата – 4. Можех да наложа дисциплинарни уволнения, но не го направих“, коментира кметът Камбитов. Той бе категоричен, че Камерна опера не само ще продължи да съществува, но и ще се развива, за което Община Благоевград е изготвила оздравителен план, като вече са направени и първите стъпки за това. В тази връзка заместник-кметът Христина Шопова поясни, че до октомври месец 2018 година приходът на Камерна опера е 1000 лева, а само за месец, откакто културната институция има временно изпълняващ длъжността директор, приходът е 3600 лева от билети . Тя представи и набелязаните стъпки за бъдещото развитие на Камерна опера. „Като първи етап при тези неизбежни реформи ние подкрепяме предложението на и.д. директор Милослава Йорданова да се заздрави и вдигне категорично критерият за интерпретаторските възможности на оркестъра, като основно ядро и база за създаването на творческия продукт. В даден момент може да се увеличи неговата численост. В същото време да бъдат съкратени незаетите пълноценно длъжности. Едва ли някой може да твърди, че старата структура е работеща и че само трима солисти на щат са в състояние да направят достатъчно привлекателна оперна постановка, дори и да се нагърбят с по няколко роли – има такива съвсем скорошни примери. Много по-рационално би било те да бъдат наети на друг принцип, разбира се, след кастинг или прослушване, който режисьорът реши да направи, съобразно своите виждания и изисквания“, коментира Христина Шопова. Тя подчерта, че на този първи етап е логично да се засили интензивността на концертната дейност, като за гост – солисти бъдат канени едни от най-привлекателните имена на българската оперна сцена, както и солисти – инструменталисти, които да успеят да провокират и повдигнат интереса на публиката. „Трябва да бъде постигната генерална промяна в мащаба на мислене на бъдещето на операта и издигане на професионализма в съответствие с най-високите стандарти. За тази цел ние сме във връзка с едно от големите имена не само за българското оперно изкуство, а със световно признание, с респектираща практика и познаване на изискванията на най-престижните оперни сцени. Личност, която се надяваме да зададе вярната посока и да ръководи екипа от специалисти, ангажирани с разработването на новата визия“, допълни Христина Шопова.  Тя подчерта още, че се предвижда партньорството с Факултета по изкуствата на Югозападния университет и работа с училищата на територията на града. „Новата визия за функционирането на градския оперен театър включва задължително активното международно сътрудничество, обмяна на опит и идеи с работещи и авторитетни оперни театри в Русия, както и с две музикални академии в съседни балкански страни“, каза още Христина Шопова. Стратегията на Община Благоевград предвижда смяна на структурата на управление. Заместник-кметът подчерта, че международният опит показва, че е добре оперният театър да се управлява и да се чертае посоката на развитието му от Главен художествен ръководител и от директор мениджър, с еднаква степен на отговорности и права. „Това ще даде възможност на първия за по-голяма мобилност и размах на дейността, за издигането на качеството на културния продукт, а на втория – да се концентрира върху изискванията на пазарната ситуация, да се ангажира с включването и на нови начини на финансиране, както и други текущи въпроси в трудово-правен план“, коментира още Христина Шопова.", "date": "2018.12.28", "title": " Благоевградската Камерна опера няма да бъде закривана, общината стартира оздравителна стратегия"}
{"url": "https://trud.bg/%d0%b0%d0%bf%d0%b8-%d0%b1%d0%be%d0%bb%d1%82%d0%be%d0%b2%d0%b5%d1%82%d0%b5-%d0%bd%d0%b0-%d0%bc%d0%b0%d0%bd%d1%82%d0%b8%d0%bd%d0%b5%d0%bb%d0%b8%d1%82%d0%b5-%d0%bd%d0%b0-%d0%bf%d1%8a%d1%82%d1%8f-%d1%81/", "text": "По повод разпространена от Института за пътна безопасност информация, в която се твърди, че мантинелата край Своге е с развиващи се на ръка болтове, Агенция „Пътна инфраструктура“ заявява, че изложените твърдения са категорична лъжа и разпространените от неправителствената организация снимки с отвити болтове са провокация. Това се казва в позиция на АПИ, разпространена от пресцентъра на агенцията. Демонтирането на елементи и нарушаването на целостта на ограничителната система, в търсенето на медийни сензации, е забранено и подлежи на наказателна отговорност, тъй като застрашава безопасността на движение на всички шофьори.", "date": "2018.12.28", "title": " АПИ: Болтовете на мантинелите на пътя Своге-София не могат да се развият на ръка\t\t\t"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d0%ba-%d1%80%d0%b0%d0%b7%d0%b4%d0%b0%d0%b4%d0%b5-%d0%bd%d0%b0%d0%b4-100-%d0%b1%d0%be%d0%b3%d0%be%d1%80%d0%be%d0%b4%d0%b8%d1%86%d0%b8/", "text": "Доц. Валентин Кулев изненада почитателите си с „Изложба за приятели“ между Коледните и Новогодишните празници. Всичките му гости в ХГ „Елена Карамихайлова“ бяха благословени с дар от твореца – ценен отпечатък на Богородица одигитрия /пътеводителка/ с младенеца. Авторът иконписец и майстор на графиката, е създал от металното клише през годините повече от 100 Богородици със своя авторски подпис, за да радва ценителите на изкуството. Идеята му за експозицията за приятели се родила спонтанно и само за седмица успял да подреди графики с ликовете на Дева Мария, Христос, Св. Георги, символи от старите столици Плиска и Преслав… И нещо още по-съкровено – да покаже на приятелите си „кухнята“ на графиката. Затова подредил и клишетата, от които са произлезли творбите му, дори и непокадвани пробни отпечатъци, които е правил. Пред „Труд“ доц. Кулев издаде, че докато бързал и готвил подаръците за гостите си, успял да унищожи едно клише с Богородица. То се замърсило от мастилото, сложил го да се вари в канче /така се мие мастилото б.а./, но го забравил. Водата се изпарила и цинковата плоча се стопила… Изложбата между два светли празника, на финала на 2018-та година, е осмата му от планиран цикъл от 9 експозиции. Последната е догодина, когато доц. Кулев ще празнува 70-годишен юбилей. Зимисълът бил тя да съвпадне и с избора на Шумен за европейска столица на културата, но спечелил Пловдив.", "date": "2018.12.28", "title": " Художник раздаде над 100 Богородици"}
{"url": "https://trud.bg/%d0%b1%d0%b5%d0%b7-%d0%b2%d0%b8%d0%bd%d0%b5%d1%82%d0%ba%d0%b0-%d0%bf%d0%be-%d0%be%d0%ba%d0%be%d0%bb%d0%be%d0%b2%d1%80%d1%8a%d1%81%d1%82%d0%bd%d0%be%d1%82%d0%be-%d0%be%d0%b1%d0%b7%d0%be%d1%80/", "text": "Обмислят месец без проверки по тангентата  За шофиране през Околовръстния път на София няма да се изискват винетки. Това съобщи заместник-кметът на София Данчо Барбалов, след среща с представители на Агенция “Пътна инфраструктура”. Двете институции обаче не се разбраха дали да отпадне стикерът за ползването на Северната скоростна тангента, която е свързваща пътна артерия за транзитния трафик от магистралите “Хемус”, “Тракия”, “Струма” и Калотина. Разговорите по тази тема ще продължат на 2 януари. Търсим начин до всяко населено място на територията на Столична община да има път, по който хората на пътуват без да е необходимо да се закупуват винетки, коментира Барбалов. През 2019 г. ще продължим да търсим законово решение Северната скоростна тангента да се освободи от винетка, коментира от своя страна Антон Антонов, директор на Националното ТОЛ управление в АПИ. И изрази надежда решението да бъде взето до края на януари. Той уточни, че жителите от софийските села трябва да си купят винетка за 1 януари 2019 г., за да могат да минават по Северната скоростна тангента, ако нямат такава, ще бъдат глобявани. От АПИ обявиха още, че обмислят да бъде въведен гратисен период до края на януари, при който да няма проверки за винетки на тангентата. Кметът на район “Нови Искър” Даниела Райчева допълни, че хората, които тръгват от Нови Искър за София могат да ползват други пътища, които осигуряват достъп до София без да се минава през Северна скоростна тангента. Междувременно от Агенция по заетостта обявиха, че от януари започва приемът на заявления за безплатни електронни винетки за хората с трайни увреждания. До 1 април 2019 г. нужните документи са копие от ТЕЛК и оригинал за справка, както и копие и оригинал на свидетелството за регистрация на автомобила. От 1 април двата документа отпадат, като проверката им ще се извършва по служебен път. Пътища  Пускат електронна уикенд винетка  Пускат електронна уикенд винетка от 1 януари, която ще струва 10 лева, съобщиха от АПИ. Тя ще важи от 12 часа в петък до 23:59 часа в неделя. Така за леките автомобили ще може да се купуват уикенд, седмична, месечна, тримесечна и годишна, а за тежкотоварните – дневна, седмична и месечна. Цените на всички видове винетки остават същите. От 1 януари 2019 г. се въвежда и компенсаторна такса за шофьорите, които не са платили за придвижване по платената пътна мрежа. За водачите на леки автомобили тя ще е 70 лв. За шофьорите на камиони от 3,5 до 12 тона – 125 лева, а за тировете с тегло над 12 тона – 175 лева. Компесаторната такса ще може да се плаща или на място при тол контрола с карта, или до 14 дни от установяване на нарушението по банков път. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Без винетка по Околовръстното (обзор)\t\t\t"}
{"url": "https://trud.bg/%d0%bd%d0%b0%d0%b9-%d1%87%d0%b5%d1%81%d1%82%d0%be-%d0%bb%d0%b5%d1%82%d0%b8%d0%bc-%d0%b4%d0%be-%d0%bb%d0%be%d0%bd%d0%b4%d0%be%d0%bd-%d0%b7%d0%b0-%d0%bd%d0%be%d0%b2%d0%b0-%d0%b3%d0%be%d0%b4%d0%b8%d0%bd/", "text": "Празнуваме и в Рим, Франкфурт и Берлин  Много българи посрещат Новата година зад граница, а други се връщат в родината за да бъдат с близките си. И тази година се запазва тенденцията най-много закупени самолетни билети от българи за коледните и новогодишни празници да са за Лондон, Великобритания. При пътуванията от чужбина до България в периода от 21 до 31 декември Лондон отново е фаворит с най-много закупени билети. Това се дължи на големия брой български емигранти в Англия, които си идват за празниците. На второ място по посещение със самолет за празниците е столицата на Италия – Рим, следвана от германските градове Франкфурт и Берлин, отчитат експерти по продажба на самолетни билети. Около 110 хил. са българите, които ще посрещнат Нова година зад граница. Сред предпочитаните дестинации за празника са Париж, Брюксел и Мадрид. Турция е една от страните, която ще посрещне повече българи тази година, заради спада на курса на турската лира. Но най-предпочитаните места за посрещане на Новата година остават Гърция и Сърбия. По-малко българи са избрали Албания и Македония за посещение в новогодишната нощ. Не са малко и българите (около 3000), които ще посрещнат по-екзотично Новата година. Те ще пътуват до Дубай, Малдивите, Тайланд, Египет и Бали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Най-често летим до Лондон за Нова година"}
{"url": "https://trud.bg/%d0%b8%d0%bf%d0%be%d1%82%d0%b5%d1%87%d0%bd%d0%b8%d1%82%d0%b5-%d0%ba%d1%80%d0%b5%d0%b4%d0%b8%d1%82%d0%b8-%d1%81%d0%b0-%d1%80%d0%b5%d0%ba%d0%be%d1%80%d0%b4%d0%bd%d0%be-%d0%b5%d0%b2%d1%82%d0%b8%d0%bd/", "text": "Лихвите по депозити на граждани нарастват Ипотечните кредити са рекордно евтини, сочат данните на БНБ. През ноември средният годишен процент на разходите (ГПР), който включва лихвите и всички такси и комисионни, по жилищните заеми в евро намаля до 4,22%, при 4,30% през октомври. Левовите ипотечни кредити за домакинствата са още по-евтини като средният ГПР e 3,59%. През ноември се понижават лихвите и таксите и по потребителските заеми за граждани в евро като ГПР е 4,38%, при 4,50% за октомври. При потребителските заеми в левове обаче има леко поскъпване като ГПР нараства от 10,65% през октомври на 10,78% през ноември. Заемите за бизнеса в размер под 1 млн. евро също поевтиняват като средната лихва по тези, договорени в левове, през ноември е 3,76%, а по тези в евро – 2,62%. Лихвите по левовите бизнес заеми в размер над 1 млн. евро за първи път се понижават под 3% и през ноември са средно 2,97%. При големите корпоративни заеми в евро обаче лихвите нарастват до 2,96%. Лихвите по новите депозитите на домакинствата също леко се покачват. За тези в евро нарастват до 0,29%, а за левовите – до 0,19%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Ипотечните кредити са рекордно евтини"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b0%d1%82%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0%d0%bf%d0%be%d1%87%d0%b2%d0%b0-%d0%bd%d0%b0-10-%d1%8f%d0%bd%d1%83%d0%b0%d1%80%d0%b8/", "text": "Образците на данъчни декларации за облагане на доходите на физическите лица и за облагане с корпоративни данъци са публикувани на сайта на НАП, след обнародването им в „Държавен вестник“. Данъчната кампания 2019 г. обаче ще започне на 10 януари, заради промени в законодателството, съобщават от приходната агенция. Декларациите за доходите на физическите лица могат да бъдат подадени най-рано на тази дата – както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година е 31 януари, напомнят от приходната администрация. Годишното приключване на данъчно-осигурителните сметки на фирми и граждани ще бъде извършено от НАП в периода 1-10 януари, като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2018 г. Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.", "date": "2018.12.28", "title": " Данъчната кампания започва на 10 януари\t\t\t"}
{"url": "https://trud.bg/%d0%bf%d0%be%d1%81%d1%82%d1%8a%d0%bf%d0%b8%d0%bb%d0%b8-%d1%81%d0%b0-%d0%bf%d0%be%d0%b2%d0%b5%d1%87%d0%b5-%d0%b1%d0%be%d0%b9%d1%86%d0%b8-%d0%be%d1%82%d0%ba%d0%be%d0%bb%d0%ba%d0%be%d1%82%d0%be-%d1%81/", "text": "Заплатите ще се изчисляват по нов, по-справедлив модел От шест години за първи път през 2018 г. броят на постъпващите военнослужещи надвишава броя на напускащите. Това съобщи днес пресцентърът на МО. През 2012 г., например, 1503 редници са свалили униформата, като на техните места са постъпили едва 176 младежи. Две години по-късно – през 2014-а броят на напускащите войници достига 1707, като само 221 нови мераклии са постъпили тогава на военна служба. Както “Труд” съобщи наскоро вакантните места в системата на отбраната за войници,сержанти и офицери са общо 5700. В същото време от армейското ведомство уточняват, че недостигът на личен състав се запазва в диапазона 15-20%. В рамките на НАТО няма единен норматив в това отношение, но се счита, че некомплект от 10% на личен състав за дадена армия не е фатален и не оказва влияние върху нейната боеспособност. От ведомството констатират още, че значително е намалял отрицателният ръст на незаетите щатове в сержантския състав. А това се дължало на преназначаване на войници, завършили курсове за повишаване на квалификацията, на свободни сержантски места. Един от факторите, способствал за спиране на тази негативна тенденция във войската е, че през тази година правителството увеличи заплатите на военните средно с 10%. През 2019 г. възнагражденията в отбраната ще бъдат увеличени с още толкова. Като успех се отчита и приемането на нов, по-справедлив модел, по който ще се изчисляват месечните възнаграждения на униформените, който влиза в сила от 1 януари 2019 г. Той ще се прилага на принципа заплатата на военния вече да се определя от заеманата длъжност и притежаваното звание. Новият модел е всъщност отреченият стар, който бе премахнат, след като ни приеха в Алианса през 2004 г. Тогава бе възприет механизъм на заплащане, който се прилага в армии на пакта -парите да се определят само от броя на звездичките на пагона. Практиката обаче показа, че у нас този модел е трудно приложим и възпроизвежда известни несправедливости. Например танкист, чиято служба се счита за една от най-тежките във войската, и свързочник получават една и съща заплата. Или лейтенант, командир на боен взвод, и негов колега на административна длъжност също са с еднакви месечни възнаграждения. Затова Народното събание промени военния закон в края на годината и върна стария механизъм за изчисляване на заплатите в отбраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Постъпили са повече бойци, отколкото са напуснали\t\t\t"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b4%d0%b2%d0%b5-%d0%bd%d0%be%d0%b2%d0%b8-%d1%81%d0%bc%d0%b5%d1%82%d0%ba%d0%b8-%d0%b7%d0%b0-%d0%b3%d0%bb%d0%be%d0%b1%d0%b8%d1%82%d0%b5-%d0%be%d1%82-%d0%ba%d0%b0/", "text": "Главна дирекция “Национална полиция” (ГДНП) напомни днес, че от 1 януари 2019 г. плащането на глоби по наказателни постановления и фишове, съставени за нарушения, установени на място, се извършва по сметка BG 22 UBBS 8888 3122 9441 01,BIC код: UBBSBGSF. Сметката е в “Обединена българска банка” и се администрира от ГДНП. Също от 1 януари догодина глобите по електронни фишове серия “Г” и по наказателни постановления, издадени за нарушения на Кодекса за застраховането, се плащат по сметка BG 04 UBBS 8888 1000 9137 40, BIC код: UBBSBGSF. Средствата се превеждат в Гаранционен фонд и сметката също е в ОББ. Глобите по електронни фишове серия “К” продължават да се плащат по досегашната сметка в БНБ и влизат във Фонд за пътна безопасност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Пускат две нови сметки за глобите от КАТ"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d1%81%d1%80%d0%b5%d1%89%d0%b0-2019-%d0%b3%d0%be%d0%b4%d0%b8%d0%bd%d0%b0-%d1%81-%d0%b1%d0%be%d0%b3%d0%b0%d1%82%d0%b0/", "text": "Жители и гости на Благоевград ще посрещнат Новата 2019 година на площад „Георги Измирлиев“ с богата музикално-танцова програма. По традиция ще бъде построена специална сцена пред зала „22 септември“, а на нея ще се качат едни от най-известните изпълнители на народна музика от Пиринския край, съобщиха от общината. Предварителната програма започва в 23.00 часа с фолкор. Точно в 00.00 часа ще прозвучи речта на президента на Р България Румен Радев и българския химн. След това, за доброто настроение на площад „Георги Измирлиев” ще пеят Стоян Джельов, Надя Андонова, Милена Пищолска, Елена Валеова,Павлина Теова, Иван Гоцев, Захари Костов, Иван Радев, Димана, Стойка Германова, Малин Домозетски и др. Танцовата програма ще бъде изпълнена от фолклорен състав „Накит“ .", "date": "2018.12.28", "title": " Благоевград посреща 2019 година с богата програма на площад „Георги Измирлиев“"}
{"url": "https://trud.bg/%d0%ba%d0%be%d1%81%d0%be%d0%b2%d0%be-%d0%b7%d0%b0%d1%82%d0%b5%d0%b3%d0%bd%d0%b0-%d0%be%d1%89%d0%b5-%d0%bf%d0%be%d0%b2%d0%b5%d1%87%d0%b5-%d0%bc%d0%b8%d1%82%d0%b0%d1%82%d0%b0-%d0%b7%d0%b0-%d0%b2%d0%bd/", "text": "Правителството на Косово въведе 100-процентни мита за вноса на стоки на чуждестранни компании, които имат собствени производствени предприятия в Сърбия. Така на практика властите в Прищина блокираха целия внос в страната от сръбска територия, независимо от страната на произхода на стоките. Миналия месец правителството на Рамуш Харадинай наложи 100-процентни мита върху вноса на стоки, произведени в Сърбия и Босна и Херцеговина. Мярката обаче не обхвана продукцията на чуждестранните компании, опериращи в страната. С последното решение на Прищина под ударите на новите мита попаднаха девет чуждестранни компании, които имат заводи в западната ни съседка. Ресорният министър Енрихт Шаля поясни, че на правителството на Косово е предложено от „приятели партньори“ всички компании от Сърбия да бъдат третирани по еднакъв начин. Министър-председателят Рамуш Харадинай подчерта, че последното, както и предходното решение за увеличаване на митата за вноса от Сърбия и Босна и Херцеговина е отговор на агресивната и враждебна политика на Белград към страната. Харадинай подчерта, че  митата ще останат в сила до признаването на Република Косово от Сърбия.    ", "date": "2018.12.28", "title": " Косово затегна още повече митата за вноса от Сърбия\t\t\t"}
{"url": "https://trud.bg/%d0%bd%d0%be%d0%b2-%d1%81%d0%bb%d1%83%d1%87%d0%b0%d0%b9-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%bf%d1%80%d0%b8-%d0%b4%d0%b8%d0%b2%d0%b0/", "text": "Българската агенция по безопасност на храните (БАБХ) констатира нов случай на Африканска чума при дива свиня в община Алфатар, област Силистра. Животното е отстреляно в ловно поле, част от Държавно горско стопанство – Силистра, дивечовъден участък – Алеково, отдаден на концесия. Изпитването на взетите проби потвърди наличие на вируса на Африканска чума по свинете (АЧС). Поредният случай на Африканска чума по дива свиня е установен в инфектираната зона, обявена през месец октомври тази година на територията на област Силистра, съобщиха от БАБХ. БАБХ ще извършва постоянни клинични прегледи за Африканска чума при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта в България. Мерките при домашни свине са насочени към стриктна биосигурност с цел прекъсването на възможността за прехвърляне на заразата между дивата и питомната популация  свине в страната. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени най-вече към дивата популация. С цел контрол и ликвидиране на заболяването, БАБХ започна прилагането на всички мерки още при констатирания първи случай в област Силистра, в съответствие с действащото законодателство. Българската агенция по безопасност на храните апелира гражданите да сигнализират за мъртви животни или животни с нетипично поведение в съответните ветеринарномедицински служби и областните структури на БАБХ по места.      ", "date": "2018.12.28", "title": " Нов случай на Африканска чума при дива свиня\t\t\t"}
{"url": "https://trud.bg/%d1%83%d0%b4%d1%8a%d0%bb%d0%b6%d0%b8%d1%85%d0%b0-%d0%b2%d0%b0%d0%ba%d0%b0%d0%bd%d1%86%d0%b8%d1%8f%d1%82%d0%b0-%d0%bd%d0%b0-%d1%83%d1%87%d0%b5%d0%bd%d0%b8%d1%86%d0%b8%d1%82%d0%b5-%d0%b2-%d0%bf%d0%bb/", "text": "Със своя заповед кметът на Пловдив инж. Иван Тотев разпореди удължаване на зимната ваканция в училищата на територията на града, съобщщиха от общината. Неучебни за пловдивските ученици ще бъдат 3 и 4 януари /четвъртък и петък/ 2019 г. Първият учебен ден е на 7 януари 2019 г. /понеделник/. Причината е подготовката за откриващото събитие на домакинството на Пловдив като Европейска столица на културата, което ще се проведе на 12.01.2019 г. В момента на булевард „Цар Борис III Обединител“ са в ход строително-монтажните дейности по изграждане на сцената. Очакват се над 30 тира, които да доставят елементите на сцената и цялата техника, необходима за обезпечаване на мероприятието. В тази връзка  е създадена и временна организация на движението в Пловдив.", "date": "2018.12.28", "title": " Удължиха ваканцията на учениците в Пловдив"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%ba%d0%be%d0%b9-%d0%b4%d1%8a%d1%80%d0%b6%d0%b8-%d0%bc%d0%b0%d0%b3%d0%b0%d0%b7%d0%b8%d0%bd%d0%b8-%d0%b1%d0%b5%d0%b7-%d0%bf%d0%b5%d1%87/", "text": "Запечатват за месец обектите на нарушителите Данъчните ще проверяват собствениците и управителите на магазини и заведения в зимните курорти, които декларират, че работят на загуба, научи “Труд”. Има случаи, при които фирми с търговски обекти в курортите години наред официално работят на загуба и не плащат данък печалба. В същото време собственикът на фирмата за пет години си е купил два апартамента и е сменил колата без да има официални доходи. Над 15 хил. проверки ще направи НАП в зимните курорти до края на сезона. Стотици инспектори ще извършват скрити и явни наблюдения, инвентаризации на наличните стоки и проверки за отчитане на оборотите. Ще следят движението на стоки към хотели и ресторанти, ще наблюдават борси и тържища край курортите. Ще следят дистанционната връзка на всеки касов апарат с НАП, като софтуерът ще посочва обекти, чиито обороти се различават от средните за съответния регион. Специално внимание ще бъде обърнато на отчетения оборот в новогодишната нощ. Неиздаване на касова бележка освен глоба, води и до запечатване на обекта за срок до един месец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Проверяват кой държи магазини без печалба\t\t\t"}
{"url": "https://trud.bg/%d0%b0%d0%bf%d0%b8-%d1%81%d1%82%d0%b0%d1%80%d1%82%d0%b8%d1%80%d0%b0-%d1%82%d1%8a%d1%80%d0%b3-%d0%b7%d0%b0-%d0%bf%d1%80%d0%be%d0%b5%d0%ba%d1%82%d0%b8-%d0%b7%d0%b0-%d1%80%d0%b5%d0%bc%d0%be%d0%bd%d1%82/", "text": "Агенция „Пътна инфраструктура“ стартира тръжна процедура за изработването на технически проекти при основния ремонт на 107 км републикански пътища. Въз основа на проектите, които ще бъдат направени, след това ще се рехабилитират близо 78 км от пътя Севлиево – Омуртаг, над 11 км от пътя Генерал Тошево – с. Лозница и близо 18 км от пътя с. Захари Стояново – с. Дуранкулак, съобщиха от пресцентъра на АПИ. Общата индикативна стойност на поръчката за изработването на техническите проекти е над 1,3 млн. лв. без ДДС и средствата са от бюджета на АПИ. Обществената поръчка е в 5 обособени позиции: Обособена позиция № 1: път I-4 Севлиево – Велико Търново-Омуртаг от км 101+550 до км 126+667, обща дължина 25,117 км. Индикативната стойност е 350 хил. лв. без ДДС;  Обособена позиция № 2: път Път I-4 Севлиево-Велико Търново-Омуртаг от км 129+667 до км 134+000 и от км 137+967 до км 157+697, обща дължина 24,063 км. Индикативната стойност е 320 хил. лв. без ДДС;  Обособена позиция № 3: път I-4 Севлиево-Велико Търново-Омуртаг от км 157+697 до км 186+100, обща дължина 28,403 км. Индикативната стойност е 375 хил. лв. без ДДС;  Обособена позиция № 4: път III-2903 „гр. Генерал Тошево – с. Къпиново – с. Изворово – с. Красен – с. Росица – с. Лозница“ от км 0 +000 до км 11 +770, обща дължина 11,7 км. Индикативната стойност е 105 хил. лв. без ДДС;  Обособена позиция № 5: път III-2904 „с. Захари Стояново- с. Дуранкулак“ от 0+000 до км 17+772, обща дължина 17,772 км. Индикативната стойност е 160 хил. лв. без ДДС.  Бъдещите изпълнители ще извършат инженерно-геоложки проучвания и геодезически замервания, конструктивно обследване на съоръженията и ще изготвят технически проекти за основен ремонт на пътните отсечки. С изработените проекти ще бъдат уточнени необходимите ремонтни дейности и тяхната индикативна стойност.", "date": "2018.12.28", "title": " АПИ стартира търг за проекти за ремонти на пътища на стойност 1,3 млн. лв."}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%be%d1%82-%d0%bc%d0%b0%d1%8f%d0%bc%d0%b8-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "След турбулентния декември Христо Стоичков празнува в тесен семеен кръг коледните празници в Маями. Веднага след Нова година отново стартира „на пета“ работата си в телевизионния гигант „Унивижън“, но спомените от тура с неговата биография „Историята“, написана заедно с Владимир Памуков, не избледняват. „ Искам чрез „Труд“ да отправя дълбок поклон пред всички българи, които чакаха с часове, за да ме уважат – каза Стоичков от Маями. – Щастлив човек съм, че имам толкова много приятели. Горд съм от всяка снимка, която си направих. От всеки автограф, който подписах. „Златната топка“ не е само на Христо Стоичков. Тя е на всички хора, които са ме подкрепяли през годините и са били до мен. През декември разбрах, че армията от мои приятели е огромна. Сега наблегнахме на южна България, но не съм забравил и северна. Толкова спомени имам от терените във Велико Търново, Русе, Плевен, Враца… Обещавам, че ще направя всичко възможно да не остане човек, с когото да не съм се снимал и който да не е пипнал „Златната топка“. Искам да пожелая на всички българи една много по-успешна и здрава 2019 година. Следвайте мечтите си! Когато много искаш и се бориш, те се случват. Аз ги изпълних.“ И вторият тираж от „Историята“ на Стоичков вече е напълно изчерпан. Издателите от „Софтпрес“ вече са организирали отпечатването на трети, който ще излезе в началото на януари. С него общият брой книги в името на рекорда за България ще удари кота 50 000. Първата спирка от тура на Стоичков ще бъде в Лондон. Британската столица е един от градовете в чужбина, където живеят най-много българи. Плановете са „Историята“ да стигне до Барселона и Чикаго. Но след Лондон желанието на Стоичков е отново да стъпи на българска земя. А първите градове, в които да гостува, по план трябва да са Плевен и Враца. „ Историята“ досега обиколи София, Варна, Бургас, Ямбол и Стара Загора, като от нея са продадени малко над 30 000 екземпляра. Стотици фенове чакаха часове наред, за да имат 30-ина секунди редом до най-известния българин по света.", "date": "2018.12.28", "title": " Христо Стоичков от Маями пред „Труд“:  Поклон пред огромната армия мои приятели"}
{"url": "https://trud.bg/%d0%be%d1%82-%d0%b4%d0%bd%d0%b5%d1%81-%d0%b2%d0%bb%d0%b8%d0%b7%d0%b0%d1%82-%d0%b2-%d1%81%d0%b8%d0%bb%d0%b0-%d0%bd%d0%be%d0%b2%d0%b8-%d0%bf%d1%80%d0%b0%d0%b2%d0%b8%d0%bb%d0%b0-%d0%b7%d0%b0-%d1%80%d0%b0/", "text": "Новите правила за укрепване на Шенгенската информационна система (ШИС), които ще допринесат за борбата срещу тероризма, премахването на трансграничната престъпност и нелегалната миграция, влизат в сила от днес. От днес държавите-членки са задължени да споделят предупрежденията си относно решенията за връщане на чужди граждани и да обменят информация за терористични актове с други страни от ЕС. Нови превантивни предупреждения ще се и прилагат за деца, които са заплашени от насилие, за принудителен брак или отвличане. Ще се отправят и предупреждения за идентифициране на престъпници и за по-широко използване на биометрични данни. Забраните за влизане на граждани на трети държави ще трябва да бъдат въведени в системата, което ще попречи на някой, който например има забрана за влизане в Португалия, да влезе в шенгенското пространство през друга държава, съобщава  . „Днес затваряме най-критичната дупка в сигурността за Европейския съюз. Държавите-членки са задължени да въвеждат предупреждения за терористична заплаха според засилената ШИС. Всеки, който представлява заплаха, не трябва да влиза незабелязано: интермобилността на ШИС с другите ни информационни системи за сигурност, граници и миграция в близко бъдеще ще гарантира, че всички точки на нашите радарни монитори са свързани“, каза еврокомисарят по вътрешните работи Димитрис Аврамопулос.  ", "date": "2018.12.28", "title": " От днес влизат в сила нови правила за работата на Шенгенската информационна система"}
{"url": "https://trud.bg/%d1%81-1-%d0%bc%d0%bb%d0%bd-%d0%bb%d0%b2-%d0%be%d0%b1%d0%be%d1%80%d1%83%d0%b4%d0%b2%d0%b0%d1%82-%d1%83%d1%87%d0%b8%d0%bb%d0%b8%d1%89%d0%b0-%d0%b2-%d1%81%d0%be%d1%84%d0%b8%d1%8f/", "text": "Столичната община има намерение да оборудва училища и детски градини в 5 района на София за около 1 млн. лв. без ДДС. Инициативата обхваща над 20 учебни заведения в районите „Илинден“, „Връбница“, „Надежда“, „Красна поляна“ и „Средец“. Пусната е обществена поръчка от столичният зам.-кмет по образованието доц. д-р Тодор Чобанов. Оферти се подават до 24 януари 2019г.", "date": "2018.12.28", "title": " С 1 млн. лв. оборудват училища в София"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d0%b5%d1%86-%d0%bf%d1%80%d0%b5%d0%ba%d0%be%d1%81%d0%b8-%d1%81%d0%b0%d0%bc-%d0%b0%d0%bd%d1%82%d0%b0%d1%80%d0%ba%d1%82%d0%b8%d0%b4%d0%b0/", "text": "Американецът Колин О’Брейди стана първият човек, прекосил Антарктида без чужда помощ. За 54 дни той преодоля 1500 километра и прекоси ледения континент от север на юг. Тръгна от ледения шелф Рон, намиращ се на ръба на континента. Премина 911 километра до Южния полюс и продължи на юг. След още 578 километра стигна до ледника Леверет на противоположния край на Антарктида. „Подготвях ума, тялото и духа си за нещо, което хората казваха, че е невъзможно. За да ви покажа, че няма невъзможни неща”, казва О’Брейди. 33-годишният американец премина ледения континент на ски. През целия път от север на юг той тегли шейни със запасите си, които тежат около 180 килограма. На 55-ия ден, след успешния край на изпитанието, приключенецът  написа: „За първи път заспах тази сутрин. Разпънах лагера на крайната точка. Това беше най-дълбокият и най-задоволителен сън в живота ми”.", "date": "2018.12.28", "title": " Американец прекоси сам Антарктида"}
{"url": "https://trud.bg/%d0%b0%d0%bd%d0%b4%d0%b6%d0%b5%d0%bb%d0%b8%d0%bd%d0%b0-%d0%b4%d0%b6%d0%be%d0%bb%d0%b8-%d0%b3%d0%bb%d0%b5%d0%b4%d0%b0-%d0%ba%d1%8a%d0%bc-%d0%bf%d0%be%d0%bb%d0%b8%d1%82%d0%b8%d0%ba%d0%b0%d1%82%d0%b0/", "text": "Холивудската звезда Анджелина Джоли намекна, че не изключва в бъдеще да влезе в политиката. В интервю за Би Би Си тя каза, че преди 20 г. би отхърлила подобна възможност, но сега би отишла там, където имат нужда от нея. “Аз съм способна да работя с правителства, както и с военни, така че мога да направя много. Но за момента запазвам мълчание”, каза 43-годишната актриса. А на коментара на водещия Джъстин Уеб, че тези думи означават, че тя би могла да бъде сред кандидатите за номинация на Демократическата партия за президент на САЩ, Джоли не отрече, а само отвърна с “Благодаря”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Анджелина Джоли гледа към политиката"}
{"url": "https://trud.bg/%d1%81%d0%bb%d0%b0%d0%b1%d0%b0%d1%82%d0%b0-%d1%82%d1%83%d1%80%d1%81%d0%ba%d0%b0-%d0%bb%d0%b8%d1%80%d0%b0-%d1%81%d0%b2%d0%b8-%d0%b8%d0%b7%d0%bd%d0%be%d1%81%d0%b0/", "text": "Експортът спада с 3,2% Слабата турска лира е допринесла за спада на износа на България, тъй като е оскъпила експорта ни, коментира икономическият анализатор на Райфайзенбанк Емил Калчев. По-слабият растеж на други основни наши търговски партньори също е оказал влияние върху намаляването на износа ни, допълни той. По данни на НСИ през третото тримесечие на тази година експортът спадна с 3,2% в реално изражение, а вносът се увеличи с 3,8%. Анализаторите на банката отбелязват, че през третото тримесечие на 2018 г. реалният ръст на БВП достигна 2,7% на годишна база – отново по-ниско от очакваното. От компонентите на БВП потреблението се увеличава със 7,5%, а инвестициите с 3%. “Ръстът на потреблението бе стимулиран от ниските лихви по депозитите и потребителските кредити, както и от ръста на заплатите, докато за ръста на инвестициите повлияха ниските лихви по корпоративните кредити.”, коментира Калчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.28", "title": " Слабата турска лира сви износа"}
{"url": "https://trud.bg/%d1%81%d0%b0%d1%89-%d1%81%d0%bf%d1%8a%d0%b2%d0%b0%d1%82-%d1%81%d0%b4%d0%b5%d0%bb%d0%ba%d0%b0-%d0%b7%d0%b0-%d1%84-16/", "text": "Вашингтон не одобрявал модернизацията на машините Напускащият поста шеф на Пентагона Джеймс Матис отхвърлил молба на израелския премиер Бенямин Нетаняху за смекчаване на US условията по продажба на изтребители Ф-16 на Хърватия и така на практика е сложил край на сделката между Тел Авив и Загреб, съобщи израелският “Канал 10”. През май Хърватия обяви, че е постигнала предварително споразумение за покупка на 12 модернизирани израелски Ф-16 на стойност 500 млн. долара. Но Тел Авив, който ги е купил от американския им производител “Локхийд Мартин”, се нуждае от разрешението на Вашингтон за сделката. САЩ от своя страна настояват преди продажбата модернизацията на стойност $135 млн. да бъде премахната от машините, срещу което се обявява Загреб. Преди около 2 седмици, преди да обяви оставката си, Матис отказал на Нетаняху да промени позицията на САЩ по сделката и тя на практика е мъртва, заявил неназован представител на израелските власти пред “Канал 10” и пред сайта “Аксиос”. Премиерът обмислял да потърси помощ от шефа на “Локхийд Мартин”, но се отказал, смятайки каузата за изгубена. “Не ни остава друго, освен да се извиним на Хърватия за провала на сделката и да продължим напред”, казал анонимният източник. След новината опозицията в Хърватия призова за оставката на министъра на отбраната Дамир Кръстевич.  Според “Аксиос” в Белия дом били бесни, че Израел модернизира със свои системи американски изтребители и краде клиенти от САЩ в пряка конкуренция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " САЩ спъват сделка за Ф-16\t\t\t"}
{"url": "https://trud.bg/%d0%b3%d0%bb%d0%be%d0%b1%d0%b0-%d0%b8%d0%bb%d0%b8-%d0%b0%d1%80%d0%b5%d1%81%d1%82-%d0%b7%d0%b0-%d0%b4%d0%b5%d1%86%d0%b0-%d0%bd%d0%b0-%d0%bc%d0%b8%d1%82%d0%b8%d0%bd%d0%b3%d0%b8-%d0%b2-%d1%80%d1%83%d1%81/", "text": "Антиправителствени протести доведоха до поправки в закона  Руският президент Владимир Путин подписа днес закон за административната отговорност при въвличане на непълнолетни в несанкционирани от властите протести и митинги, предаде “Нюз.ру”. За нарушението на новите правила се предвижда глоба от 30 000 до 50 000 рубли (377-630 евро), полагане на обществено полезен труд до 100 часа или 15 денонощия арест. Под отговорност ще бъдат подвеждани организаторите на подобни мероприятия, като заплашени от още по-големи глоби при неспазване на разпоредбите са длъжностни и юридически лица. В закона обаче не е посочено, че не може да бъде приложен към родители на непълнолетни участници в неразрешени митинги. Освен това депутати по-рано са повдигали въпроса за лишаване от родителски права гражданите, чиито деца посещават непозволени опозиционни акции. До поправките в кодекса за административните правонарушения се стигна след участието на деца в акции на опозиционера Алексей Навални през май 2018 г, когато в цялата страна бяха задържани над 1500 души, включително много непълнолетни младежи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.28", "title": " Глоба или арест за деца на митинги в Русия\t\t\t"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%b5%d0%bd-%d0%b4%d0%bd%d0%b5%d0%b2%d0%b5%d0%bd-%d1%80%d0%b5%d0%b4-2019-%d0%b8%d0%bd%d1%84%d0%be%d0%b3%d1%80%d0%b0%d1%84%d0%b8%d0%ba%d0%b0/", "text": "АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.28", "title": " Световен дневен ред 2019 (ИНФОГРАФИКА)"}
{"url": "https://trud.bg/%d0%b8%d0%bd%d0%b4%d0%b8%d0%b9%d1%81%d0%ba%d0%b8-%d0%bc%d0%b8%d0%bb%d0%b8%d0%be%d0%bd%d0%b5%d1%80-%d0%bf%d0%bb%d0%b0%d1%82%d0%b8-%d1%81%d0%b2%d0%b0%d1%82%d0%b1%d0%b8%d1%82%d0%b5-%d0%bd%d0%b0-261/", "text": "Индийски милионер плати сватбите на 261 момичета, останали без бащи. Богаташът организирал масова венчавка. Според индийските традиции бащата е този, който трябва да плати сватбата на дъщеря си и да предложи зестра на младоженеца. Ако родителят се е споминал, тази отговорност ляга на плещите на братята на булката. Но когато и тях ги няма, много индийки се обричат на самота, особено ако не са от заможни семейства.", "date": "2018.12.28", "title": " Индийски милионер плати сватбите на 261 бедни булки"}
{"url": "https://trud.bg/%d0%bd%d0%b0%d0%b4-15-000-%d0%bf%d1%80%d0%be%d0%b2%d0%b5%d1%80%d0%ba%d0%b8-%d1%89%d0%b5-%d0%bd%d0%b0%d0%bf%d1%80%d0%b0%d0%b2%d0%b8-%d0%bd%d0%b0%d0%bf-%d0%b2-%d0%b7%d0%b8%d0%bc%d0%bd%d0%b8%d1%82%d0%b5/", "text": "Масов данъчен контрол започва в зимните курорти в началото на годината. Стотици инспектори на НАП ще извършват скрити и явни наблюдения, инвентаризации на наличните стоки и проверки за отчитане на оборотите. Ще се следи и движението на стоки към хотели, ресторанти и други търговски обекти, съобщиха от приходната агенция. На постоянно наблюдение са подложени също борси и тържища в близост до курортите. По време на кампанията инспекторите от „Фискален контрол“ ще използват и дистанционната връзка на всеки касов апарат със сървърите на НАП, като софтуерът ще посочва обекти, чиито обороти се различават значително от средните за съответния регион. В кампанията отново ще бъде използван и подходът на т.нар. открито наблюдение, при който в рамките на дни или седмици в обекта присъства явно проверяващ екип на НАП, като оборотите, отчетени по време на наблюдението, се сравняват с минали периоди и при значима разлика, приходната агенция може да започне ревизия. По време на зимната кампания от НАП ще изследват и имущественото състояние на физически лица собственици или управители на фирми с обекти в зимните курорти, допълват от приходната агенция. Зимната кампания на НАП е продължение на утвърдената през лятото практика по Черноморието. „ Главният ни фокус през тази зимна кампания е отчитането на приходите от продажби на стоки и услуги. Важно е да напомня, че неиздаване на касова бележка дори за малка сума освен глоба, води и до запечатване на обекта за срок до един месец. Опитът от последните 2 години показва, че броят на нарушенията намалява, т.е степента на спазване на правилата расте. Очаквам и през този сезон тенденцията не само да се запази, но и да продължи в посока доброволното спазване на задълженията от страна на икономическите оператори“, каза по повод началото на зимната кампания Спас Шишков, главен директор на „Фискален контрол“ в НАП.", "date": "2018.12.28", "title": " Над 15 000 проверки ще направи НАП в зимните курорти до края на сезона\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%bd%d1%8f%d0%bc%d0%b0-%d0%b4%d0%b0-%d0%bc%d0%b5%d1%81%d1%82%d0%b8%d0%bc-%d0%bd%d0%b8%d1%82%d0%be-%d0%bc%d0%b0/", "text": "Общинският съвет-Благоевград прие план-програма за преминаване на едносменен режим на обучение в училищата на територията на община Благоевград. Ще бъдат изпълнени всички критерии, заложени в Закона, увери кметът д-р Атанас Камбитов. В няколко учебни заведения ще се наложи извършването на строителни дейности за разширяване на базата. В случай, че се наложи в някои училища ще бъдат с намален прием с по една паралелка. Всички необходими действия са съгласувани на срещи между ръководството на общината и училищните директори, подчерта кметът Камбитов, съобщиха от пресцентъра на общината. Той поясни, че е постигнато съгласие и затова няма да има проблем с изпълнението на законовите изисквания за преминаване на едносменен режим на обучение. „Искам да уточня нещо много важно, за да няма повече спекулации. Няма да местим в крайните квартали нито Математическа гимназия, нито Езикова гимназия. Гимназиите ще останат в сградата, която ползват и в момента. Ще изградим обаче нови 33 класни стаи, за да осигурим едносменен режим на обучение в двете учебни заведения. Постройката ще бъде вдигната в съществуващия терен. Уверихме се, че има такава възможност, след като направихме оглед на място”, каза още кметът Камбитов. Той допълни, че строителните дейности не само в тези две гизназии, но и в другите училища, където това се налага, няма да са голяма тежест за общинския бюджет, защото голяма част от разходите ще се покрият от Министерството на образованието и науката.", "date": "2018.12.28", "title": " Кметът Камбитов: Няма да местим нито математическата гимназия, нито езиковата, строим нови 33 класни стаи"}
