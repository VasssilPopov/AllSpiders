{"url": "https://trud.bg/%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d0%b4%d0%b0%d0%b2%d0%b0-741-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b7%d0%b0-%d1%81%d1%82%d1%80%d1%83%d0%bc%d0%b0/", "text": "С част от парите ще се ремонтира и съществуващия път  Правителството ще осигури до 741 073 600 лева от държавния бюджет за изграждането на лявото платно на участъка от Крупник до Кресна на автомагистрала “Струма”. Средствата ще бъдат използвани и за дофинансиране на строителството на обходния път на град Кресна, за който ще се използва и европейски пари от Оперативна програма “Транспорт и транспортна инфраструктура” 2014-2020. Освен това отпуснатите от Кабинета средства ще послужат и за рехабилитацията на 2 километра от съществуващия към момента път или дясното платно на бъдещата магистрална отсечка. Новото трасе ще осигури по-безопасни условия на пътуване и ще намали времето за предвижване на хора и товари по направлението север – юг на българска територия, обосновават решението си от правителството. Магистрала “Струма” осигурява пряк маршрут от страната ни към Егейско море и ще подобри значително транспортната свързаност в Югоизточна Европа, се казва още в решението. Тя е част от Ориент/Източно-средиземноморски транспортен трансевропейски коридор. На вчерашното заседание на Министерския съвет премиерът Бойко Борисов съобщи още, че се отпускат и 100 000 лв. за археологическо проучване на терен на “Хераклея Синтика” в местността Рупите край Петрич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Кабинетът дава 741 млн. лева за “Струма” (обзор)\t"}
{"url": "https://trud.bg/%d0%bc%d0%b0%d1%8f-%d0%bf%d1%80%d0%b0%d0%b2%d0%b5%d0%bb%d0%b0-%d0%bd%d0%b5%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0-%d0%ba/", "text": "Специален коментар за ситуацията направи за „Труд” експерт – оператор на въртяща се врата По данни на вестник “24 часа” Мая Манолова, без официално да е в кампания, реално правела такава като омбудсман. Срещала се с протестиращи, събирала граждански комитети и се ангажирала с проблемите на столицата. Цитирани са отлично запознати анонимни източници, според които Манолова със сигурност ще се включела в кметската надпревара в София. Самата Мая го увърта по въпроса и твърди, че работела по сценарии, които пише с гражданите. Тя категорично отказва да отговори на информацията на “Труд”, че дава заден за своята кандидатура. Вместо това обяснява, че страхът от нея бил огромен, а на другата сутрин по телевизорите се оплаква, че тя била заплашвана. От екипа й пък наричат съобщението на “Труд” фейк новина с аргумента, че Манолова още не била обявила решението си дали ще се кандидатира или не. От “24 часа” обаче са категорични по въпроса, съобщавайки, че Слави Трифонов щял да бъде най-силният гръб на Манолова. Той щял и да бъде моста между Манолова и десните. След като се запозна с казаното и написаното от Мая и “24 часа”, колективът на “Труд” единодушно реши, че няма интелектуален капацитет да го анализира и вземе отношение, поради което се обърна за коментар към бай Спиро, оператор на въртяща се врата в столичен хотел. “Симптоматиката, наблюдавана в казаното и написаното, ясно говори за раздвоение на личността, обусловено най-вероятно от смесване на ценности в миналото и продължаващо днес – категоричен бе бай Спиро. Прогнозата при подобно състояние е неблагоприятна. Обикновено то ескалира и ако не бъде контролирано медикаментозно, естествено завършва с личностна катастрофа” – допълни експертът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Мая правела неофициално кампания за кмет като омбудсман\t"}
{"url": "https://trud.bg/%d0%b0%d1%82%d0%b0%d0%ba%d1%83%d0%b2%d0%b0%d1%85%d0%b0-%d0%b4%d0%b2%d0%b0-%d0%b1%d0%b0%d0%bd%d0%ba%d0%be%d0%bc%d0%b0%d1%82%d0%b0-%d0%b2-%d1%80%d1%83%d1%81%d0%b5/", "text": "Нови два случая на опит за обир на банкомат чрез хакване бяха регистрирани в Русе. За случаите е сигнализирано в полицията на 6 август. Двете устройства на бул. “Цар Освободител” и ул. “Борисова” са на една и съща банка. Огледите показали, че има щети по корпуса, но няма липса на пари. Оказало се, че банкоматите били свързани със СОТ, но не били регистрирани сигнали към охранителната фирма. Само преди ден стана ясно, че подобни атаки е имало във Варна и София. Апашите вече не взривяват банкоматите, а пробиват с винтоверт малка дупка в пластмасовата им част над екрана. После с кабел опитвали да хакнат софтуера и така устройството да пусне парите. Според разследващи този метод бил известен като Руския, тъй като там бил много популярен преди време. Предполага се, че неуспешните обири били дело на двама мъже, които обикаляли страната и опитвали късмета си.", "date": "2019.08.07", "title": " Атакуваха два банкомата в Русе"}
{"url": "https://trud.bg/%d1%8f%d0%b4%d0%b5%d0%bc-%d0%bf%d0%be-%d1%81%d0%ba%d1%8a%d0%bf%d0%be-%d0%b8%d1%81%d0%bf%d0%b0%d0%bd%d1%81%d0%ba%d0%be-%d0%bc%d0%b5%d1%81%d0%be/", "text": "Две трети от свинското у нас е чуждо Намалява търсенето на колбаси  Българите ядат свинско месо от Испания, Франция, Германия и Полша, показват данните на статистиката и Министерството на земеделието, храните и горите. През миналата година у нас са внесени 146 263 тона свинско месо, докато родното производство е било 82 316 тона. Спрямо 2017 година вносът е нараснал с 5 00 тона, а българската продукция с около 7 000 тона. Въпреки това две трети от месото у нас е вносно, потвърди пред “Труд” председателят на Асоциацията на индустриалното свиневъдство Румен Андреев. Според д-р Румен Караманов от асоциацията в момента цената на вносното месо се вдига заради намалените количество родно производство. Българското живо тегло беше с 20 евро цента по-евтино от чуждото и така държахме ниски цените за българския потребител. Сега, заради чумата по прасетата, промишленият сектор е свил с 30% обема си, което означава повече внос и по-високи цени, обясни Караманов. По думите му заради дефицита нагоре ще вървят и цените на мръвката в магазините. Там вече има спад в търсенето на свинско, което обаче ще се промени, след като премине пикът на заболяването, категоричен е Караманов. Според него хората в момента са излишно стресирани, защото заболяването е само по прасетата и не засяга хората, нито други животни.  Преработвателните предприятия също са констатирали намалено търсене на колбаси от свински месо. Членове на Асоциацията на месопреработвателите от района на Русе са сигнализирали, че исканите им доставки намаляват. От там обаче са категорични, че цените на месото и на колбасите не зависят от България, а от ситуацията на международните пазари. Според прогнози на Центъра за икономически анализи в селското стопанство потребностите на вътрешния пазар ще продължат да превишават повече от двукратно възможностите на производителите. Прогнозните оценки са за ръст в консумацията на свинско с 14% на база 2016 г. В същото време страната ни изнася символични количества свинско месо. Основната част е предназначен за Гърция, като последните данни сочат, че за там сме експортирали 2,2 хил. тона през 2016 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Ядем по-скъпо испанско месо\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-455/", "text": "3 години без прасета в задните дворове Плащат обезщетения на фермерите до месец след умъртвяване на животните.             Средната заплата в София надмина 1700 лева В столицата възнагражденията са със 70% по-високи от останалата част на страната.             Данъци за сделки с имоти между свързани лица Данъчен консулт на „Труд“.           На крив туризъм рекламата му пречи Без добра услуга, бързо и лесно издавани визи и повече полети, бизнесът е обречен на неуспех. Българите спасиха сезона, но догодина може и да не е така – коментар на Наталия Малчева.           Прекалено много деца се вкарват в съдебните зали Въпросът „Кого обичаш повече, мама или татко?“ е недопустим в съда, казва Боянка Корнажева, психотерапевт и съдебен експерт, в интервю за „Труд“.           И САЩ подвиха знамената в Афганистан След 18 години война, единственият резултат е връщането на талибаните на власт чрез мирни преговори с Вашингтон – анализ на Емил Спахийски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Вижте акцентите в броя на вестник „Труд“ в четвъртък, 8 август 2019"}
{"url": "https://trud.bg/%d0%bf%d1%80%d0%be%d1%81%d0%b8%d1%8f-%d1%81%d0%b0%d0%bc%d0%be-%d1%81-%d1%80%d0%b0%d0%b7%d1%80%d0%b5%d1%88%d0%b8%d1%82%d0%b5%d0%bb%d0%bd%d0%be/", "text": "Няколко града в Швеция криминализираха просията след решение на Върховния административен съд да вдигне забраната върху нея. Шведският град Ескилстюна стана първият в страната, въвел задължително разрешително за просия, съобщи „И Ю обзървър”. То се издава за три месеца и струва 250 шведски крони (23 евро). Молбата се подава онлайн, а самият документ се получава в полицейска станция, като притежателят му трябва да представи валидна лична карта. Заловените да просят милостиня без разрешително ще бъдат глобявани с 4000 крони или 372 евро. Инициаторите на идеята смятат, че тя ще доведе до контрол над просията. Критиците є пък недоволстват, че тя няма да спре експлоатацията на просяци от престъпни банди.", "date": "2019.08.07", "title": " Просия – само с разрешително"}
{"url": "https://trud.bg/700-%d0%bc%d1%8a%d0%b6%d0%b5-%d0%b3%d0%bb%d0%be%d0%b1%d0%b5%d0%bd%d0%b8-%d0%b7%d0%b0-%d1%81%d0%b5%d0%ba%d1%81-%d1%82%d0%be%d1%80%d0%bc%d0%be%d0%b7/", "text": "Френските власти са глобили за година над 700 мъже за секс тормоз над жени на публични места, съобщава Ройтерс. „Вече не е разрешено и не бива да бъде приемано жените да бъдат обиждани, следени и унижавани”, написа в туитър министърката по половото равенство Марлен Шиапа. Законът срещу тормоза влезе в сила, след като французите се възмутиха от конкретен случай – мъж удари жена, която търпяла обидите му седмици наред и накрая му казала да спре. Нарушителите са заплашени от глоби до 750 евро. Те могат да стигнат 1500 евро при утежняващи обстоятелства – например ако пострадалата е под 15 години.", "date": "2019.08.07", "title": " 700 мъже глобени за секс тормоз"}
{"url": "https://trud.bg/%d0%b2-30-%d0%bd%d0%b0%d1%81%d0%b5%d0%bb%d0%b5%d0%bd%d0%b8-%d0%bc%d0%b5%d1%81%d1%82%d0%b0-%d0%ba%d1%80%d0%b0%d0%b9-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be/", "text": "В 30 от общо 36 кметства и кметски наместничества, попадащи в рамките на община Велико Търново, ще бъдат ремонтирани улици и тротоари. Инвестициите в благоустройството са обезпечени със средства, осигурени по общинската програма „Местни инициативи“. Строителните дейности в населените места тепърва ще навлизат в своя пик, а срокът за завършване на работата е до края на следващия месец. В останалите шест села също ще бъдат реализирани благоустройствени проекти. В с. Шемшево са решили средствата по „Местни инициативи“ да бъдат вложени в разширяване на парка и изграждането на нова детска площадка. В Никюп ще инвестират в облагородяване на футболното игрище. В Леденик ще има ново улично осветление, а в Ново село ще бъдат ремонтирани площадът и тротоарите. В Русаля и Хотница проектите са за подмяна на дограмата на читалищните сгради. За трета поредна година програма „Местни инициативи“ е с рекорден фонд от 450 000 лева, осигурени в годишния бюджет на Община Велико Търново. С инициативата Велико Търново дава пример в цяла България за реални политики в населените места извън общинския център и за финансов механизъм за обезпечаването на ремонтите. Проектите са кметовете и кметските наместници, които набелязват приоритетни обекти и дейности. По инициатива на кмета на Старата столица Даниел Панов през последните четири години фондът на програмата е увеличен трайно, а осигурените за този период средства възлизат на 1,7 милиона лева.", "date": "2019.08.07", "title": " В 30 населени места край Велико Търново ремонтират улици и тротоари\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b8-%d1%81%d0%b0%d1%89-%d1%81%d0%b0-%d1%81%d0%b5-%d0%b4%d0%be%d0%b3%d0%be%d0%b2%d0%be%d1%80%d0%b8%d0%bb%d0%b8-%d0%b7%d0%b0-%d0%b1%d0%b5%d0%b7%d0%be%d0%bf%d0%b0/", "text": "Турски и американски военни служители се споразумяха, че сигурната зона в северна Сирия ще представлява „мирен коридор“ за разселените сирийци, които искат да се завърнат в родината си, съобщават от министерството на националната отбрана в Анкара. Преговарящите финализираха договарянето на ключови точки за зоната за сигурност в северна Сирия на среща в Анкара, се казва в съобщение на министерството. Непосредственото изпълнение на мерките за справяне със загрижеността за сигурността на Турция е било обсъдено подробно, става ясно още от разпространения текст. Планирано е също създаването на Съвместен оперативен център в Турция, който да координира и управлява създаването на буферната зона. Посолството на САЩ в Анкара също потвърди в изявление, че страните са се договорили за бързо прилагане на „първоначални мерки“ за справяне с проблемите на сигурността на Турция и създаване на Съвместен оперативен център, който да координира създаването на зоната за сигурност. В изявлението се добавя, че въпросната зона ще се превърне в „мирен коридор“ за разселените сирийци, които искат да се върнат в страната си.", "date": "2019.08.07", "title": " Турция и САЩ са се договорили за безопасна зона в Сирия"}
{"url": "https://trud.bg/%d0%bc%d0%b8%d0%bb%d0%b8%d0%be%d0%bd%d0%b5%d1%80%d0%b8-%d1%82%d0%b5%d0%b3%d0%bb%d1%8f%d1%82-%d0%be%d1%82-%d1%81%d0%bf%d0%b5%d1%81%d1%82%d1%8f%d0%b2%d0%b0%d0%bd%d0%b8%d1%8f%d1%82%d0%b0-%d1%81%d0%b8/", "text": "Депозитите на граждани с над 1 млн. лв. в тях намаляха от април до юни Закриват малки влогове Mилионери теглят пари от спестяванията си в банките. През второто тримесечие на годината депозитите на граждани със суми над 1 млн. лв. в тях намаляват с 8 броя. Така от рекордните 924 броя в края на март, стават 916 в края на юни, сочат данните на БНБ. Общата сума на средствата в милионерските депозити е намаляла през тримесечието с 80,7 млн. лв. и в края на юни е 2,26 млрд. лв. Милионерите са изтеглили значителна сума от влоговете си, която едва ли е отишла само за покупка на луксозни къщи и автомобили. Вероятно част от парите са вложени в бизнеса им, а част от влоговете може да са разделени на няколко депозита с по-малки суми в тях. Спрямо месец юни миналата година обаче милионерските депозити са нараснали с 90 броя, а натрупаната сума в тях е увеличена с 217 млн. лв., или с 10,6%. Но най-голям ръст в рамките на година има при влоговете със суми между 500 хил. и 1 млн. лв. Те нарастват с 19,1%, или с 275 броя и достигат 1717 броя. На следващо място са депозитите на граждани със суми между 200 хил. и 500 хил. лв. Те се увеличават с 1628 броя, или с 18,3% до 10 273 броя. Оказва се, че най-голям ръст има при влоговете на най-заможните българи. За сравнение при влоговете със суми между 10 хил. и 20 хил. лв. също има увеличение, но то е само с около 5%. При депозитите на граждани със суми между 2500 лв. и 5000 лв. ръстът е под 1%. А при по-малките влогове има дори спад. Явно хората с най-малки депозити теглят пари от спестяванията си, или ги обединяват в един по-голям влог. В резултат депозитите на граждани намалява с 148 хил. броя за година до 9,59 млн. броя. Но общата сума на спестяванията в тях се увеличава с 4 млрд. лв. и надминава 53 млрд. лв. Фирмените депозити с над 1 млн. лв. в тях нарастват с 287 броя за година и достигат 3402 броя. Общата сума в тях е 12,4 млрд. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Милионери теглят от спестяванията си\t"}
{"url": "https://trud.bg/%d0%bc%d0%b8%d0%ba-%d1%88%d1%83%d0%bc%d0%b0%d1%85%d0%b5%d1%80-%d0%bf%d0%be-%d1%81%d1%82%d1%8a%d0%bf%d0%ba%d0%b8%d1%82%d0%b5-%d0%bd%d0%b0-%d0%b8%d0%bc%d0%b5%d0%bd%d0%b8%d1%82%d0%b8%d1%8f-%d1%81%d0%b8/", "text": "През август 2004 година Михаел Шумахер в любимия си доминиращ стил триумфира на „Хунгароринг“. Тогава никой не успя да се конкурира с германеца в Унгария. Петнайсет години по-късно постижението му на същата писта успя да повтори неговият син, който прави уверени крачки към „Формула 1“. През уикенда Мик записа първата си победа в дебютния си сезон във „Формула 2”, само едно стъпало преди Кралската надпревара в автомобилния спорт. И подобно на баща си го направи много убедително, като на финала изпревари с 1,4 сек японеца Нобухару Мацушита (“Карлин“).  Все още е рано да се каже дали 20-годишният талант на „Према“ ще достигне до успехите на именития си баща. А и сравненията със седемкратния световен шампион доста му тежат. Семейството му пък сякаш вече го вижда като съотборник на Себастиан Фетел и Шарл Льоклер във „Ферари“. Но Мик гледа да не се впечатлява особено от вниманието към него, а да си свърши работата на пистата. През 2018-а той спечели от втория опит европейския шампионат във „Формула 3“. Направи го благодарение на силната си втора половина от сезона. А победата на пистата „Спа-Франкоршам“ обърна мнението на обществото за Шумахер-младши. След триумфа в Белгия, на практика, Мик спечели всичките си гонки, самото първенство, а после го поканиха и в академията на „Ферари“.  Кариерата му във „Формула 2“ обаче не започна така триумфално, както мнозина си го представяха. Тръгна с десети места в Бахрейн и Баку, последваха несполуките – аварии, пилотски грешки, които не му позволиха да се бори за точки. В Австрия ситуацията бе обнадеждаваща – успя да пробие и в двете гонки. И, ако в първата не стигна до точките, то във втората финишира на 4-то място. На „Силвърстоун“ германецът задържа успех си само в неделната гонка, като завърши шести. А в Унгария вече записа първия си триумф. В събота на „Хунгаронинг“ талантът приключи осми, което му позволи на следващия ден на тръгне от първа позиция (б.р. стартовете са два, а класирането от първия ден обръща осмицата и последният потегля първи в неделя). И в стил Шумахер-старши Мик не даде лидерството през цялата гонка, уверено прекосявайки финала като истински водач. В последните метри младокът доста бе пресиран от японеца Мацушита, но в този ден Шуми дори не си и помисли да завърши втори. А след като подмина карирания флаг бе безумно щастлив, защото спечели пред очите на майка си Корина. През този сезон Шумахер е състезател на „Према“, филиал на „Ферари“, и сяда в болида, с който Шарл Льоклер бе без конкуренция през 2017-а. Всъщност Хамилтън, Льоклер, Нико Хюлкенберг, Пиер Гасли, Джордж Ръсел…, все водещи пилоти във „Формула 1“, попадат в сегашните си автомобили именно от „Формула 2“.  Мик има и още една безценна подкрепа. Седмица преди първия си успех той за пореден път накара мнозина да си спомнят с носталгия за величието на Шумахер и неговото „Ферари“. Синът подкара шампионския болид на татко си от 2004-а по „Хокенхайм“ преди Гран при на Германия. По трибуните зрителите ревяха от възторг. В онзи уикенд Фетел, Хюлкенберг та дори и „Мерцедес“ завидяха на такава подкрепа от цялата немска публика. И отсега е сигурно, че Шумахер ще има солидна фенска аудитория, когато премине във „Формула 1“.", "date": "2019.08.07", "title": " Мик Шумахер по стъпките на именития си баща"}
{"url": "https://trud.bg/%d0%b7%d0%b0-%d0%ba%d1%80%d0%b8%d0%b2%d0%be%d1%82%d0%be-%d0%be%d0%b3%d0%bb%d0%b5%d0%b4%d0%b0%d0%bb%d0%be-%d0%bd%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b0%d1%82%d0%b0-%d0%b4/", "text": "Преди да пише „анализи“ и възвания, дори „чукча“ трябва да чете  Две теми напоследък илюстрираха размиването на границите между доброто и злото във все по-кривото огледало на обществената дискусия. Едната е атаката срещу НАП, а втората – номинацията за главен прокурор. Киберпрестъпността е едно от най-сериозните предизвикателства, пред които е изправен съвременният свят. Според световни експерти към 2021 г. тя ще нанася щети и ще генерира престъпни приходи в размер на шест трилиона долара годишно. Жертви са стотици милиони граждани, корпорации и публични институции. Ето само няколко примера. Данните от кредитните карти на 50 милиона клиенти на американската верига Home Depot бяха откраднати през 2014 г. Пак тогава от банковия гигант JPMorgan Chase бяха източени данните на 76 милиона домакинства и 7 милиона малки фирми. През следващите две години бяха атакувани американската данъчна агенция и още една правителствена служба в САЩ. В резултат бяха откраднати номерата на социалните осигуровки и много друга лична информация на повече от 222 милиона американци. С подкрепата на китайските спецслужби хакери правят опити за престъпно проникване в системите на Европа и на САЩ. През май тази година Израел бомбардира териториите, контролирани от „Хамас“, заради хакерска атака. Това са само малки парченца от гигантската мозайка на киберпрестъпността днес. И навсякъде, тази престъпна дейност е обект на еднозначна отрицателна оценка от обществото. Киберпрестъпниците са „лошите“. Те са от „тъмната страна“, а романтичните увлечения по тях, които някои питаят по подобие на симпатиите към някой „Робин Худ“ от италианската мафия или към „борците“ и „мутрите“ у нас, не ги поставя от „светлата страна“. Вместо с ножове и пистолети, киберпрестъпниците крадат и посягат на правата и законните интереси на хората, бизнеса и държавите. Виртуалното пространство днес е арената, на която се извършват голяма част от „конвенционалните“ престъпления – от финансови измами, изнудване и рекет, до кражба на виртуална самоличност, нарушаване авторски права, порнография, расова и религиозна омраза. Факт е, че органите за борба с престъпността по цял свят имат солиден капацитет. У нас също е така – специализираният отдел „Киберпрестъпност“ при ГДБОП-МВР, който функционира от 1998 г., се ползва с авторитет сред сродните европейски и американски служби. Проблемът у нас, поне според мен, е в липсата на адекватна култура на киберсигурност в държавния сектор. Няма стратегическо планиране и достатъчно ресурси за обезпечаване и непрекъснато усъвършенстване на системите за киберсигурност. Това е в едно изречение хроничният управленски проблем, от който страда България. Имаме експерти на световно ниво в тази сфера, но нишката се къса на нивото на управленските решения и администрацията. Вероятно това е и една от причините за твърде рехавата гражданска нетърпимост към киберпрестъпността, особено когато тя е насочена срещу държавата. Типичен пример са част от реакциите на активното обществено мнение по повод престъпното източване на данните на пет милиона граждани от НАП. Някои гледат на това подценително – „хакнаха НАП“ – все едно става дума за електронна игра. Други оправдават престъпното деяние на извършителите с това, че данъчните сами са си виновни, че нямат ефикасна защита. А трети дори оправдават престъпниците заради махленския манталитет, че трябвало с цената на всичко да бъде свалена „тази власт“. Няма демократично общество, което интерпретира подобни посегателства по такъв начин. Защото истината е, че няма просто „хакване“, а престъпен удар срещу държавата и нацията. НАП носи своята отговорност, че не са взети всички необходими мерки за защита. Ако за това има виновни длъжностни лица, те трябва да бъдат санкционирани. Но нищо от това не подменя големият въпрос, а именно – че преките извършители, съучастници и подбудители, които и да са те, трябва да бъдат разкрити и сурово наказани. Казано на „аналогов“ език – това, че някой небрежно е оставил вратата открехната, не оневинява крадците, които са влезли през нея и са ограбили апартамента. Не става дума за някакви опозиционни активисти, които се борят срещу „лошото правителство“. Налице е престъпление, следователно извършителите са престъпници, независимо от мотивите им. Симптоми на кривото огледало се наблюдават и в завихрилата се на жълтите павета полемика около избора на главен прокурор. Без съмнение в една демократична обществена дискусия има място за всякакви мнения. Друг обаче е въпросът за меродавността и легитимността на онези мнения, които претендират да влияят върху крайното решение, което трябва да вземат институциите. Дотук се очерта една негативна тенденция. Опит не просто да задават тон, а да диктуват решения на институциите, правят няколко заинтересовани групи. Едни са в кориците на делото за „грабежа на века“ КТБ. Други са част от обръчите от грантови НПО-та, хранени люде, сайтове и клики, наричани популярно „соросоиди“, които са зависими от частните интереси на група лица със статус на подсъдими и обвиняеми по дела за крупни приватизационни грабежи и данъчни измами. Очаквано, както и при предния избор на главен прокурор, всички те се втурнаха „по ведомост“ да обругават кандидата, зад който застана с впечатляващо единство цялата колегия на прокурорите и следователите, както и много професионалисти. Тези заинтересовани групи имат ясен интерес – чрез вмешателство в съдебната власт да бъде наложен удобен за тях главен прокурор, а не този който досега е разследвал деянията на техните корпоративни тартори. И това е разбираемо. Всеки обвиняем и подсъдим има свещеното право на защита, включително чрез обществено застъпничество и лобизъм в свой интерес. Проблемът не е, че имат реакция, а в това, че замърсяват обществената и професионална дискусия, по недопустим начин я политизират и профанизират. Така заглушават онези добросъвестни мнения, които имат свои аргументи и критики към прокуратурата и Иван Гешев. Отговорност на институциите е да покажат, че имат ясна координатна система за добро и зло. Посочените заинтересовани групи са от „тъмната страна“ и трябва да бъдат изолирани от обществената дискусия по избора на главен прокурор. Да сте чули защитниците и обкръжението на крупния американски измамник Бърни Мадоф да имат глас в дебатите за главен прокурор на САЩ? Или пък адвокатите на „Коза ностра“? Тяхно право е да изразяват мнение, но институциите трябва да подчиняват държавническите решения единствено на обществения и държавния интерес, а не на частните, лобистки интереси. В този смисъл трябва да бъдат поздравени министър-председателят Бойко Борисов и лидерът на опозицията Корнелия Нинова. Премиерът – защото не се изкуши да прави политическа номинация чрез правосъдния министър, въпреки че по процедура имаше такава възможност. А г-жа Нинова – защото пресече опитите БСП да бъде ангажирана в партийна намеса в избора на главен прокурор. Видимо, лобистките групи се опитват да въвлекат в свой интерес и президента Радев. Чест му прави, че както винаги досега, остана стриктно в рамките на своя конституционен мандат. А той не предвижда участие и позиция на държавния глава в този етап от процедурата. Тук е мястото обаче да кажа няколко думи за онези, които побързаха да пришият на президента моята професионална позиция в експертната дискусия. Заливам се от смях като ми разказват какъв хаос е настанал в постните размисли и махленски интриги, тиражирани от някои анти-Гешев лобисти. За да им спестя още по-голяма паника вбъдеще и да ги върна в реалността, ще им припомня, че членовете на Правния съвет на президента, сред които съм и аз, не са нито говорители, нито служители в президентската администрация, а свободни хора с различни професионални и политически възгледи, които при нужда подпомагат институцията без да получават стотинка за това. Подобна безкористна ангажираност към държавността е непонятна за онези, за които гражданска позиция е синоним на хонорар и грант от Сорос или от норвежкия механизъм, или поредна спонсорска инжекция от някой подсъдим олигарх. Но е хубаво щом искат да „анализират“, да притежават поне базисна институционална култура и функционална грамотност. Защото иначе рискуват да изпаднат в още по-комични ситуации, като например да пришият на омбудсмана Мая Манолова активната „анти-Гешев“ позиция на пловдивската адвокатка Емилия Надева, която участва и в Консултативния съвет по констититуционни въпроси при омбудсмана. Направо се чудя как не са стигнали до такъв знаменателен извод. Или са объркани, защото и аз съм член на същото консултативно тяло в омбудсманската институция? Шегата настрана. Добре е, преди да пише „анализи“ и възвания, дори „чукча“ да чете.", "date": "2019.08.07", "title": " За кривото огледало на обществената дискусия\t"}
{"url": "https://trud.bg/%d0%ba%d0%b0%d0%ba-%d1%81%d0%b5-%d0%b8%d0%b7%d0%b1%d0%b8%d1%80%d0%b0%d1%82-%d0%b3%d0%bb%d0%b0%d0%b2%d0%bd%d0%b8%d1%82%d0%b5-%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%b2-%d0%b5%d0%b2/", "text": "Не пипайте продължителността на мандата на главния прокурор Сравнителноправно изследване, изготвено от българския клон на „Отворено общество“ на милиардера Джордж Сорос, показва, че в 22 от 28-те държави членки на Европейския съюз действащите главни прокурори са дошли от прокуратурата, като единодушно номинирания от Прокурорската колегия на българския съдебен съвет за следващ „обвинител №1“ Иван Гешев. Мащабният анализ е изготвен от екип от трима души, с ръководител Иванка Иванова, която от дълги години ръководи Правната програма на „Отворено общество“ у нас. За разлика от други експерти от либералния неправителствен сектор, Иванова е далеч по-умерена в оценките си за българските институции, което прави анализите u обективни и конструктивни. Конкретното проучване е финансирано от Министерството на външните работи на Холандия, като в него се прави преглед на различните модели при избора на главен прокурор във всяка от държавите в ЕС, цитирани са множество експертни мнения, а голяма част от направените заключения се базират на препоръки на Европейската комисия за демокрация чрез право, известна повече като Венецианската комисия. Макар сравнителноправното проучване да е представено в няколко публикации още в началото на годината, данните от него са непознати за широката общественост. Причините за това неглижиране на документа вероятно се крият в самото му съдържание, което изглежда се е сторило „неудобно“ на противниците на българската прокуратура и в частност на кандидатурата на Иван Гешев. Изводите в проучването опровергават голяма част от внушенията, с които активисти от партията на провалилия се като правосъден министър Христо Иванов, медиите, собственост и свързани с подсъдимите Иво Прокопиев и Цветан Василев, както и някои „граждански организации“, атакуват процедурата по избор на следващия главен прокурор, а и професионалните и личностни качества на самия номиниран. Фактите показват, че най-разпространена в ЕС е практиката за поста на главен прокурор да се назначават действащи прокурори. Както вече отбелязахме, че при 22-ма от 28-те главни прокурори в държавите от ЕС, това не само е така, но дори 19 от тях са и „прокурори от кариерата“, т.е. кариерата им се е развила преобладаващо в прокуратурата и са израствали постепенно в йерархията, какъвто е случаят и с Иван Гешев. Нещо повече, средният стаж на главните обвинители в ЕС е 21 години. Към момента на номинирането си Гешев има юридически стаж от над 23 години, преминал през следствието и прокуратурата. И още факти, които със сигурност няма да допаднат на кръговете, дирижиращи протестите срещу номинацията за следващия български главен прокурор: десет от 28-те главни прокурори в ЕС са били избрани, докато са заемали поста на заместник-главен обвинител. „Двама от главните прокурори на държавите членки на ЕС – Ян Рекендорф (главен прокурор на Дания) и Евалдас Пашилис (главен прокурор на Литва) имат и професионална подготовка на полицаи и са работили като такива“, пишат от „Отворено общество“. Иван Гешев завършва юридическото си образование във Висшия институт за подготовка на офицери и научноизследователска дейност към МВР и за кратко работи в структурите на вътрешното ведомство. „Както се вижда, за позицията главен прокурор са предпочитани прокурори от кариерата, които познават системата отвътре и за които може да се предположи, че ще се ползват с доверието на колегите си. Този избор е в пряка връзка с йерархичната структура на прокуратурата: в случаите, в които указанията произтичат от главен прокурор, който е компетентен и се ползва с доверие, има по-голяма вероятност те да бъдат изпълнявани от по-нискостоящите нива“, пише авторът на проучването Иванка Иванова. Обстоятелството, че този извод е публикуван още през януари 2019 г., прави още по-несъстоятелни и без това немотивираните нападки срещу номинацията на Гешев. И това далеч не е всичко, защото на база промените в Закона за съдебната власт от 2016 г., предложени от Христо Иванов докато бе министър и подкрепяни от кръговете около него, от „Отворено общество“, правилно са прогнозирали, че членовете на Прокурорската колегия на Висшия съдебен съвет, които имат право да издигат кандидатури, ще се ограничат до такава на професионалист – прокурор от системата. „С това България ще се приближи до най-разпространения модел в ЕС за утвърждаването на поста главен прокурор на прокурори от кариерата“, констатират от българския клон на основаната от Сорос неправителствена организация. Вероятно без да предполагат, че страхуващите се от номинацията на Иван Гешев ще атакуват и иронизират изразената от колегите му от следствието, прокуратурата и съдебни служители подкрепа, авторите на проучването пишат, че в много държави е прието да се приемат становища от по-широката юридическа общност. Сравнителният анализ по безапелационен начин опровергава внушенията, че у нас изборът на „обвинител №1“ зависи от управляващите. Оказва се, че България е сред държавите от ЕС, в които политическата намеса при избора на главен прокурор е сведена до минимум. В Белгия, България и Словения излъчването на кандидат за главен прокурор става от кадрови органи, съставени от магистрати. Проучването на „Отворено общество“ цитира доклад на Венецианската комисия за Европейските стандарти за независимост на съдебната система, в частта му за прокуратурата, в който се разглеждат двата възможни модела за назначаване/избор на главен прокурор: в страните, в които прокуратурата е подчинена на правителството, то назначава и главния прокурор, а в страните, в които прокуратурата е независим орган, назначението е или от президента, или от висшия съдебен орган. У нас държавното обвинение е част от съдебната власт, което прави възможността номинацията да дойде от министъра на правосъдието изключение, чието прилагане може да се изтълкува и като опит за натиск. Точно заради това премиерът Бойко Борисов коментира, че по-добре би било, ако тази опция изобщо отпадне от съдебния закон. Венецианската комисия разглежда и двата модела за утвърждаване на главен прокурор като еднакво приемливи от гледна точка на гарантиране на независимостта на службата, като поставя само две условия: да е ясно от кого произтича номинацията и да се отчете становището на професионалните среди относно качествата на кандидатите, заключават още авторите на сравнителноправното проучване. Би било комично, ако все още някой у нас си позволи да твърди, че настоящата процедура не е публична, с оглед на проведените консултации от президента Румен Радев или на фона на цели четири заседания на Пленума на ВСС, на които ангажираните по закон направиха и мотивираха единодушната си номинация. Що се отнася до това кандидатурата да бъде съобразена със становища на професионалите среди, трябва да припомним, че двете съсловни организации на прокурори и следователи – Асоциацията на прокурорите и Камарата на следователи, бяха не просто първите, които подкрепиха Гешев, а те всъщност бяха тези, които настояха номинираният да е от техните среди. И тук отново идваме до широката подкрепа, която вече като издигнат кандидат Иван Гешев получи от разследващи, обвинители и служители на съдебната система от цялата страна.  Подробният анализ на „Отворено общество“ е дал отговор в аванс и на напразните копнежи, защото бяха абсурдни и напълно невъзможни откъм законова гледна точка, по издигане на т.нар. „гражданска кандидатура“ за главен прокурор. Подобен акт би бил равносилен на желанието на правителството на Отечествения фронт на НРБ, което през 1947 година е предлагало избирането на първия сред прокурорите да става от Народното събрание. Значително място в проучването е отделено на йерархията на прокуратурите на Стария континент и функциите на техните ръководители. И тук истината не е на страната на противниците на независимостта на българското държавно обвинение, които от години се опитват да внушат, че само у нас прокурорите се съобразяват с горестоящия обвинител. Ето и конкретния цитат от проучването на „Отворено общество“: „Навсякъде прокурорите, без значение дали са част от изпълнителната власт или са при съдилищата, се ползват с относителна самостоятелност при вземането на решение дали да образуват или не наказателно производство. При организацията на всички прокурорски служби се спазват принципите на единство (решенията на един прокурор обвързват цялата служба) и йерархия (по-ниските нива в структурата получават указания от по-високите). Проучването изобличава и друга прищявка на противниците на българската прокуратура: позабравеното искане за съкращаване на продължителността на мандата на главния прокурор. Оказва се, че има препоръка на Венецианската комисия, според която е добре главният прокурор или да няма мандат, т.е. да е безсрочен (до навършване на пенсионна възраст), или той да бъде с максимално дълга продължителност. Мандатът на главния прокурор в България е 7 години и това е сравнимо с продължителността на заемане на поста в другите държави членки на ЕС, констатират авторите на изследването „Какво (не) знаем за главните прокурори на държавите членки на ЕС“. И още една констатация, която със сигурност ще предизвика кошмари сред професионалните протестиращи и техните ментори. Оказва се, че в повечето страни от ЕС въпросът за това каква длъжност трябва да заема след приключването на мандата си един главен прокурор е намерил законова регламентация. В тази връзка България изглежда трябва да навакса пропуснатото, защото отново според Венецианската комисия, след като напусне държавното обвинение, неговият ръководител би било добре да стане съдия във Върховния съд, както и да няма ограничения вече бивш главен прокурор да може да кандидатства за друга държавна длъжност. Това са фактите в едно проучване, чието съдържание всъщност показва, че с кандидатурата на Иван Гешев за главен прокурор България в голяма степен отговаря и дори надхвърля европейските правила. В повечето държави членки на ЕС изборът на ръководители на прокуратурите едва ли среща такава организирана съпротива, какъвто е случаят у нас. Това, разбира се, се дължи основно на значителния материален ресурс, който определени групировки са успели да натрупат при трансформирането на икономиката от планова в пазарна. В този смисъл, на фона на интереса на прокуратурата към възобновяване на разследванията на криминални приватизационни сделки, засилване на работата срещу злоупотребите с публични финанси и борбата с корупцията по високите етажи, напълно закономерно изглежда организирането на партийни протести и медийни кампании. На ход са отговорните по избора на главен прокурор институции – ВСС и президент, които и на базата на подобни обективни сравнителноправни проучвания могат да аргументират своите решения.", "date": "2019.08.07", "title": " Как се избират главните прокурори в Евросъюза\t"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bb%d1%8e%d0%b1%d0%b5%d0%bd%d0%be%d0%b2-%d1%80%d0%b0%d0%b7%d0%bf%d0%bb%d0%b0%d0%ba%d0%b0%d0%bb-%d0%bb%d0%b8%d0%bb%d0%b8-%d0%b8%d0%b2%d0%b0%d0%bd%d0%be%d0%b2/", "text": "Телевизионният журналист Георги Любенов помни как в предаването „Полет над нощта“ през 2005 г. му гостувала примата на българската естрада Лили Иванова. Когато по по телефона в ефир се обаждали зрители, те успели да разплачат от умиление голямата певица. Докато Любенов се чудел как да реагира и да я успокои, Хачо Бояджиев му наредил в слушалките: „Остави я да си поплаче, нищо не прави“. Тази случка разказа Георги Любенов в телевизионно предаване по Нова телевизия. На една служебна среща пък, депутатът Крум Зарков се обърнал към него с „господине“, защото се сетил, че във Френската гимназия в 9-ти клас, Георги Любенов му преподавал по български език и литература. В друг случай по време на интервю с депутат, политикът му казал: „Много ви харесвам, с вас израснах“, което доста смутило младия тогава водещ. Най-далечната точка, на която е бил като журналист е Норвегия, където направил няколко документални филми от северната страна Дългогодишният водещ в БНТ Георги Любенов сега е в лятна ваканция до 15 септември, която прекарва на нашето море, а след това ще се разходи из Париж.", "date": "2019.08.07", "title": " Георги Любенов разплакал Лили Иванова"}
{"url": "https://trud.bg/%d1%81%d0%b0%d1%89-%d1%89%d0%b5-%d0%b7%d0%b0%d0%b1%d1%80%d0%b0%d0%bd%d1%8f%d1%82-%d0%bd%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%82%d0%b5-%d0%b0%d0%b3%d0%b5%d0%bd%d1%86%d0%b8%d0%b8/", "text": "Администрацията на президента на САЩ Доналд Тръмп ще забрани на правителствените агенции да правят бизнес с определени китайски компании, включително технологичния гигант „Huawei“, съобщи служител на администрацията на Белия дом. Освен „Huawei“, новото постановление ще важи и за китайските компании „ZTE“ и „Hikvision“, както и за някои други фирми. „Администрацията има силен ангажимент да защитава нацията ни от чужди противници и ще се съобрази изцяло с Конгреса относно прилагането на забрана на китайско оборудване за телекомуникации и видеонаблюдение, включително оборудване на „Huawei“, посочи Джейкъб Ууд, говорител на Службата за управление и бюджет. Правилото, което бе упълномощено от Конгреса на САЩ като част от законопроекта за отбрана от миналата година, ще влезе в сила от 13-ти август. Въпреки това, на официалните изпълнители на различни проекти ще бъде разрешено да искат получаването на отстъпки от съответните федерални агенции по отношение на новото постановление, ако те могат да докажат, че не би възникнала заплаха за сигурността от евентуалното им сътрудничество с китайските компании. Подобно постановление на администрацията на Белия дом може да допринесе за допълнителна ескалация на търговското напрежение между САЩ и Китай.", "date": "2019.08.07", "title": " САЩ ще забранят на държавните агенции да работят с „Huawei“"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b0%d1%80%d0%bd%d0%b0-%d0%bf%d0%be%d0%b4%d0%bf%d0%be%d0%bc%d0%b0%d0%b3%d0%b0-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%be-%d0%bd%d0%b0%d1%86/", "text": "Община Варна  ще подпомогне финансово провеждането на олимпийската волейболна квалификация  за мъже – едно от топ събитията в спортния календар на Варна за тази година. Съветниците от постоянната комисия „Младежки дейности и спорт“ дадоха положително становище за отпускането на 60 000 лв. от местната хазна. „Организацията на турнира от най-високо ниво струва над 2 млн. лв. На този фон нашето участие е символично, с което показваме съпричастността си към събитието“, каза пред съветниците Кристиан Димитров,  директор на дирекция „Спорт“ в община Варна. Спортното събитие ще се състои от 9 до 11 август в зала „Конгресна“ на Двореца на културата и спорта, която отговаря на най-високите изисквания за провеждане на международни състезания по волейбол. „Лъвовете“ ще се изправят в първия мач в петък срещу националите на Египет, в събота -срещу отбора на Пуерто Рико и в неделя срещу Бразилия. Победителят ще отиде на Олимпийските игри в Токио догодина. Билетите за мачовете, особено срещу Бразилия са почти разпродадени. Зала „Конгресна“ е с места за 5000 зрители. Открай време Варна е столица на волейбола, а варненската публика е най-предана на националите и дава най-мощна подкрепа за тях. Волейболистите на треньора Силвано Пранди тренират на пълни обороти. Състезателите и на трите отбора са настанени при прекрасни условия в „Грифид Енканто Бийч“-от престижната верига“Грифид хотели“ в Златни пясъци, научи „Труд“. Министърът на спорта Красен Кралев, който почива в родния си град, пусна във ФБ профила си снимка с волейболистите по време на тренировката им във фитнес центъра на ДКС и  написа:  Изключително приятна среща. Преди минути се срещнахме с националите по волейбол във фитнеса в Двореца на културата и спорта. Момчетата се готвят здраво за предстоящата олимпийска квалификация във Варна, където ще срещнем изключително силния тим на Бразилия. Атмосферата в отбора е прекрасна. Волейболистите ни са оптимисти, че можем да се преборим за първото място, което да ни изпрати на Игрите в Токио. Пожелавам успех на отбора в предстоящите срещи и нека напълним залата за битките на нашите момчета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Община Варна подпомага финансово националите по волейбол"}
{"url": "https://trud.bg/%d1%81%d1%80%d0%b5%d0%b4%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f-%d0%bd%d0%b0%d0%b4%d0%bc%d0%b8%d0%bd%d0%b0-1700-%d0%bb%d0%b5%d0%b2/", "text": "Най-ниски са доходитe в Благоевград В София средната заплата е 1724 лв. Столичани взимат с около 480 лв. повече от средното възнаграждение за страната, което е в размер на 1247 лв., сочат последните официални данни на Националния статистически институт за месец март. Но ако от данните на НСИ се извадят възнагражденията в столицата, се оказва че средната заплата за останалата територия на страната е малко над 1000 лв., а столичани взимат със 70% повече. Само в девет области заплатите са средно над 1000 лв., сочат още данните на НСИ. Веднага след столицата по доходи се нареждат жителите на Стара Загора със средна заплата от 1179 лв. Основната причина за това са заводите за производство на части за автомобили в града. На трето място с 1145 лв. е София-област. Това се дължи на факта, че много хора работят в столицата, но живеят в съседните градове. Четвъртата позиция е за Враца, където взимат средно по 1129 лв. Челната група се допълва от Варна, Пловдив, Габрово, Разград и Русе. Заплатите в Пловдив, Габрово и Разград за първи път през септември 2018 г. преминават границата от 1000 лв. Заплатите в област Видин нарастват с близо 12% за година и изпреварват тези в Благоевград. В резултат Благоевград остава на последно място по възнаграждения със 787 лв. на месец, а Видин се изкачва с една позиция напред с 809 лв. На следващите места по най-ниски възнаграждения са областите Кюстендил с 876 лв., Смолян с 877 лв. и Хасково с 882 лв. За година заплатите в страната са нараснали с 11,8%. Но между отделните градове има огромна разлика в темпа на увеличение на възнагражденията. Сред основните причини за това са инвестициите, които се правят в отделните райони на страната. Най-много са се увеличили възнагражденията в област Пазарджик – с над 17,5% до 985 лв. На второ място с ръст от 16,8% се нареждат заплатите в Силистра, където взимат средно по 910 лв. На трето място с увеличение от 15,1% е област Добрич, където жителите взимат следно по 933 лв. Четвъртото място се поделя между София-столица и Габрово, където възнагражденията нарастват с 14,5%. Заплатите в Габрово обаче са само 1094 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Средната заплата в София надмина 1700 лева\t"}
{"url": "https://trud.bg/%d0%b4%d0%b0%d0%bd%d1%8a%d1%86%d0%b8-%d0%b7%d0%b0-%d1%81%d0%b4%d0%b5%d0%bb%d0%ba%d0%b8-%d1%81-%d0%b8%d0%bc%d0%be%d1%82%d0%b8-%d0%bc%d0%b5%d0%b6%d0%b4%d1%83-%d1%81%d0%b2%d1%8a%d1%80%d0%b7%d0%b0%d0%bd/", "text": "Много хора и фирми купуват имоти с цел отдаването им под наем. Затова в рубриката на „Труд” „Данъчна консултация” представяме позицията на НАП за това какво е облагането при сделки с имоти между свързани лица и при предоставянето на право на ползване. Димитрина Захаринова е управляващ съдружник в одиторско дружество „Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Фирмата „Т” осъществява дейност, свързана с посредничество при покупко-продажби и отдаване под наем на недвижими имоти. Дружеството възнамерява да закупи имот, който към настоящия момент е съпружеска имуществена общност на управителката на дружеството А.В. и нейния съпруг С.Д. В нотариалния акт за сделката ще бъде посочено, че имотът се придобива от „Т”, а ползвател на същия ще бъде С.Д. Освен това, в нотариалния акт ще бъде посочено, че дружеството се задължава да извърши ремонтни дейности на придобития имот. Поставени са следните въпроси: 1. Какво е данъчното третиране на сделката като се има предвид, че лицата са свързани? 2. Дружеството може ли да отдава под наем придобития имот и да генерира приходи от него и какво е данъчното третиране на извършените строително ремонтни разходи от фирмата? Отговорите четете в броя на вестник „Труд“ в четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Данъци за сделки с имоти между свързани лица"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%82%d0%bb%d0%be%d0%b6%d0%b8-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d1%86%d0%b0%d1%80%d1%81%d0%ba%d0%b8%d1%82%d0%b5-%d0%ba/", "text": "Пореден фалстарт на делото за продажбата на държавната земя под сградата на „Царските конюшни“ в София. Причината – адвокатите на бившия областен управител са в отпуск и не са се явили в съдебната зала, съобщи  . Това е пети опит процесът да тръгне по същество. Основният обвиняем по делото е Веселин Пенев, бивш областен управител на София. Той е подведен под наказателна отговорност заради безстопанственост и сключване на неизгодна сделка. Според разследващите имотът, който е с големина малко над седем декара и се намира в центъра на София, е бил продаден за 90 лв. на квадратен метър. Реалната му пазарна цена обаче възлиза на почти 11 млн. лв. Обвиняема по случая е и Юлия Цекова, която е изготвила оценката на имота. Съдът обяви сделката за нищожна заради изключително занижената цена, а в края на юли миналата година сградите върху имота бяха опожарени.", "date": "2019.08.07", "title": " Спецсъдът отложи делото за Царските конюшни\t"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d1%85%d0%b0%d1%81%d0%ba%d0%be%d0%b2%d0%be-%d0%be%d1%82%d0%ba/", "text": "Кражба е извършена от къщата на кмета на Хасково Добри Беливанов, намираща се на улица „Стара планина“, съобщава  . За случая потвърди лично градоначалникът. Сигналът за кражбата е подаден вчера, съобщават от полицията. В жилището е проникнато след разбиване патрона на входната врата посред бял ден – между 8:30 и 12:30 часа във вторник. Задигнати са 3 златни пендара. Кметът Беливанов заяви, че снощи до късно е подреждал вещи в жилището си, тъй като всичко било разпиляно. Намерил разхвърлени включително и дрешките на внучката си. По случая е образувано досъдебно производство.", "date": "2019.08.07", "title": " Разбиха къщата на кмета на Хасково, откраднати са 3 златни пендара"}
{"url": "https://trud.bg/%d0%bd%d0%b0-27-%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%bc%d1%84%d1%84-%d0%bb%d1%8e%d0%b1%d0%be%d0%b2%d1%82%d0%b0-%d0%b5-%d0%bb%d1%83%d0%b4%d0%be%d1%81%d1%82/", "text": "Емблематичният за Варна и голям български актьор Михаил Мутафов ще получи  наградата за цялостно творчество при откриване на 27-то издание на Международния филмов фестивал „Любовта е лудост“. Това съобщи артистичният директор проф. Александър Грозев. По традиция досега призьорът получаваше и картина на световноизвестния наш художник Никола Манев. Михаил Мутафов ще бъде дарен с картина на брат му- актьора Добромир Ганев, който също рисува. На церемонията наградата ще получи съпругата на Мутафов-актрисата Дафинка Данаилова, защото той е зает със снимки в белгийски сериал и български филм. Актьорът има роли в над 40 филма, играл е в над 100 театрални представления. Той беше удостоен тази година с наградата за чест и достойнство на СБА и „Труд“ публикува голямо интервю с него, което той  не си позволява често да дава за медиите. 27-ят МФФ“Любовта е лудост“, за който казват, че е превърнал Варна в българския Кан, се открива на 23 август с филма „Двойствен живот“, френска комедия с участието на Жулиет Бинош. Лентата, отредена за официалното закриване на 1 септември, за сега остава загадка, но ще е от тазгодишния фестивал в Кан. В конкурсната програма по традиция се надпреварват 12 филма, като българското участие е „Пътуващо кино“ на режисьора Илия Костов, с  Катерина Евро, Любен Чаталов и Юри Ангелов. В конкурса за дебютни филми се съревноваме с филма „Обичам те, Бойдин“ на режисьора Борис Михайловски с актьора Деян Донков. В конкурсната програма има включени филми от Канада, Финландия, Германия, Португалия и чак от Аржентина и Индонезия. Председател на петчленното жури е известният режисьор Виктор Чучков, а членовете са от Англия, Русия, Турция и Румъния в съотношение 75% : 25% жени-мъже. Тази година за първи път има документална програма, в която публиката ще открои сензационен филм за най-известния български полицай Никола Гешев на режисьора Васил Барков. В рубриката „Блясък от световните фестивали“ ще се завъртят филми от Иран, Румъния, Англия, Испания и Китай. Ще бъдат показани любими руски филми за 100-годишнината на „Ленфилм“. Изненадата за киноманите ще е не само финалният филм, но и изцяло обновената зала“Европа“ във Фестивалния и конгресен център, домакин на най-голямото киносъбитие всяко лято край морето.", "date": "2019.08.07", "title": " На 27-то издание на МФФ „Любовта е лудост“\t"}
{"url": "https://trud.bg/%d0%b8%d1%81%d0%bf%d0%b0%d0%bd%d1%86%d0%b8%d1%82%d0%b5-%d0%bb%d1%83%d0%b4%d0%bd%d0%b0%d1%85%d0%b0-%d0%bf%d0%be-%d1%85%d0%b0%d0%b7%d0%b0%d0%bb-%d0%ba%d0%b0%d1%8f/", "text": "В момента в Испания с огромен успех се въртят два телевизионни сериала с участието на Хазал Кая – „Огледален свят“ и „Забраненият плод“. Испанците са се влюбили в героинята й Фериа, която като рейтинг е значително по-напред от образа й на Нихал в „Забраненият плод“. Испански журналисти долетяха специално в Турция, за да интервюират актрисата, която им разказва за работата си и за бъдещите си планове. Хазал призна, че е много щастлива, че поредицата с нейно участие „Огледален свят“ е получила такова признание в Испания. „Невероятно е чувство, че историята на едно турско момиче е докоснало сърцата на зрители във всички краища на земното кълбо“, казва актрисата и изтъква надежда, че в кариерата й ще има и други роли, които да й дадат същия силен тласък като актриса. Тя напомня, че нейната Нихал в „Забраненият плод“ беше дете, което нямаше любов, но имаше много пари. И Хазал с обич развива този образ, в който имаше много болка и желание за обич. „В случая с Фериа всичко беше още по-сложно: тя беше силна, но се беше заплела в лъжите си. Тя се бореше с чувствата си и със семейството си. Всъщност историята на Фериа е проста, но дълбока, защото се основава на такова силно чувство като любов. Следователно тази история е универсална. Международният успех на поредицата има едно обяснение: историята на човешкия конфликт е реална и искрена. Беше трудна любов, защото героите принадлежаха към различни светове. А главният конфликт в отношенията им е въпрос на доверие един към друг“, споделя актрисата пред испанските журналисти. Най-лошият момент от снимките на „Огледален свят“ за Хазал бил полета на хеликоптер. Оказва се, че тя много се страхува от височините, а влизането в хеликоптер за полет над Истанбул бил много труден за нея.  На въпроса как се работи с артисти като Чаатай Улусой и Берен Саат, Хазал Кая отговаря, че и двамата са големи професионалисти и тя високо оценява работата си с тях. Най-важното за нея, когато решава дали да се съгласи да участва в нов сериал, е характерът на героинята й. Хазал се опитва да разбере образа, за да прецени дали може да съчетае усещанията си към него. След това се интересува кои ще са режисьора, продуцента, и сценариста. На въпроса дали би искала да работи извън Турция, Хазал казва, че това е нейната мечта и тя работи по този въпрос с нейния мениджър. В края на интервюто Хазал Кая признава, че много харесва Испания, обича да пътува и да посещава различни места там. „Това е невероятна страна и особено харесвам хората, които я обитават. Те са толкова сходни с моите сънародници. И аз обичам всички!“, заявява актрисата.", "date": "2019.08.07", "title": " Испанците луднаха по Хазал Кая"}
{"url": "https://trud.bg/%d1%80%d1%83%d1%81%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d1%81%d1%82%d0%b0%d0%bd%d0%b5-%d0%b4%d0%be%d1%81%d1%82%d0%b0%d0%b2%d1%87%d0%b8%d0%ba-%d0%bd%d0%b0-%d1%81%d1%82%d0%be%d0%ba%d0%b8/", "text": "Русия и Китай водят преговори за сътрудничество в различни области, в това число снабдяването на китайските пазари с руски стоки, съобщава  . „За разлика от американските партньори, Китай смята Русия за надежден доставчик на различни видове производство. С китайските партньори водим активни преговори по въпросите на селското стопанство и други направления, с цел пренасочване на Китай към руския пазар”, зави руският министър на икономическото развитие Максим Орешкин. Той подчерта, че китайската икономика ще премине през не най-добрия си период, но се надява това да не се отрази негативно върху двустранните отношения с Русия. В края на 2018 г. стокообменът между Китай и Русия за първи път надхвърли предвидените показатели – той е достигнал 108,264 милиарда долара, което е ръст от 24,5%. През първата половина на тази година стокообменът е нараснал с 5,1% и възлиза на 51,77 милиарда долара.", "date": "2019.08.07", "title": " Русия може да стане доставчик на стоки за Китай вместо САЩ"}
{"url": "https://trud.bg/3-%d0%b3%d0%be%d0%b4%d0%b8%d0%bd%d0%b8-%d0%b1%d0%b5%d0%b7-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d0%b7%d0%b0%d0%b4%d0%bd%d0%b8%d1%82%d0%b5-%d0%b4%d0%b2%d0%be%d1%80%d0%be%d0%b2%d0%b5/", "text": "Плащат обезщетения на фермерите до месец след умъртвяване на животните  Променят закона за лова Ще са необходими 3 години без регистриран случай на африканска чума, за да може стопаните да започнат да отглеждат прасета, съобщи заместник-министърът на земеделието Янко Иванов. Той уточни, че за да е напълно сигурно, че стопанствата попадат в безопасна зона, трябва да минат 3 години, в които да няма нито една положителна проба за африканска чума в областта. По думите му липсата на информираност, както и непознаването на закона водят до ситуация, в която собствениците на лични стопанства са длъжни да умъртвят животните си. Според Иванов най-сигурният начин за разпространение на заразата са домашно отглежданите животни. Именно уязвимостта към зараза е причина страната да предприеме спешни мерки по евтаназия на личните стопанства. Зам.-министърът на земеделието обясни още, че регистрираните частни стопанства ще получат обезщетения до месец след умъртвяването на животните. Мнозина стопани обаче не са регистрирали животните си поради незнание или пренебрегване на законовите изисквания. „Обсъжда се финансово подпомагане на тези стопани, за да се подпомогне почистването на техните дворове”, поясни той. Като мярка срещу чумата се предвиждат и промени в Закона за лова и опазването на дивеча, които парламентът трябва да обсъди след ваканцията си. Те предвиждат министърът на земеделието със своя заповед да променя сроковете за ловуване на някои видове дивеч според конкретната обстановка. Предложението е това да става след съгласуване с министъра на околната среда и водите. Сега всяка промяна на сроковете за ловуване трябва да премине през гласуване в парламента. По данни на Националното ловно-рибарско сдружение „Съюз на ловците и риболовците в България” 104 ловно-стопански района ще бъдат засегнати от забраната за лов в инфектираните от африканска чума по свинете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " 3 години без прасета в задните дворове"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b5%d0%b4%d0%b8%d0%bd%d0%b8%d1%8f-%d0%be%d1%82-%d0%b8%d0%b7%d0%b3%d1%83%d0%b1%d0%b5%d0%bd%d0%b8%d1%82%d0%b5-%d0%b2-%d0%bf%d0%b8%d1%80%d0%b8%d0%bd-%d1%82/", "text": "Планински спасители откриха един от двамата туристи в Пирин, които   снощи в района на заслона „Спано поле“ и подадоха сигнал. Намереният турист е в добро състояние, продължава издирването на другия, предаде  . След като са се изгубили, двамата са се разделили по неизвестни засега причини. Акцията, в която са се включили 9 спасители от Сандански, е започнала късно снощи, когато туристите сами са подали сигнал, че са се изгубили. Служителите от Планинската спасителна служба правят опити да засекат местоположението му чрез мобилните мрежи.", "date": "2019.08.07", "title": " Откриха единия от изгубените в Пирин туристи"}
{"url": "https://trud.bg/%d0%ba%d1%80%d0%b8%d1%81-%d1%85%d0%b5%d0%bc%d1%81%d1%83%d1%8a%d1%80%d1%82-%d1%81%d0%b5-%d0%bc%d0%b5%d1%81%d1%82%d0%b8-%d0%b2-%d0%b8%d0%bc%d0%b5%d0%bd%d0%b8%d0%b5-%d0%b7%d0%b0-20-%d0%bc%d0%bb%d0%bd/", "text": "Строежът на имението на 35-годишния Крис Хемсуърт и 42-годишната Елза Патаки е към своя край. За три години актьорът построи къща за семейството си в родната си Австралия, близо до град Байрон Бей. Местни фотографи направиха кадри от въздуха на имота на холивудската звезда, а пресата съобщи, че двойката ще се премести в имението следващия месец. Докато строителството беше в ход, Хемсуърт и Патаки наеха квартира наблизо. Снимките показват, че огромната им къща е потопена в зеленината на крайбрежните тропически гори на природния резерват Broken Head Nature Reserve. Къщата разполага с 50-метров басейн, открити тераси, шест спални, фитнес зала, домашно кино, стаи за децата на двойката, седемгодишната им дъщеря Инди Роуз и петгодишните синове на Тристан и Саша.  Преди дни Крис сподели в Instagram кадри, направени вътре в къщата. Актьорът показа интериорни детайли, създадени от художника Отис Хоуп Кери. Хемсуърт и Патаки придобиха имота през 2014 г. за 7 милиона долара и започнаха ремонт в края на 2016 година. Съседите на холивудската двойка наричат дома им „търговски център“ и „крепоста Хемсуърт“. Те не крият недоволството си от тази конструкция. Миналият месец актьорът сподели, че възнамерява да удари спирачките на холивудската си кариера, за да прекара повече време със семейството си. 35-годишната звезда, която имаше доста ангажиран график през последните години, разкри, че ще спре да се снима поне до края на 2019 г. Хемсуърт иска да се отдаде на най-важната роля в живота си, а именно – да бъде баща на трите си деца. Почивката му ще бъде напълно заслужена, след като миналата година той участва в цели 4 продукции, сред които „Отмъстителите: Краят“ и новата част на „Мъже в черно“, чиято премиера предстои в кината. Основната причина за желанието му да се върне в родния си град и временно да остави киното зад гърба си, обаче, не е новото жилище, а наследниците му. Сбогуванията с дъщеря му Индия Роуз ставали все по-тежки и за двамата. „В момента децата ми са в много важна възраст. Все още са малки, но разбират, че ще отсъствам за по-дълго“, казва актьорът.", "date": "2019.08.07", "title": " Крис Хемсуърт се мести в имение за 20 млн. долара"}
{"url": "https://trud.bg/%d0%bf%d1%80%d0%b5%d0%b2%d0%b0%d0%bd%d1%82%d0%b8%d0%b2%d0%bd%d0%b8-%d0%bc%d0%b5%d1%80%d0%ba%d0%b8-%d1%81%d1%80%d0%b5%d1%89%d1%83-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87/", "text": "След разрастване на проблема с африканската чума по свинете в България, Министърът на Околната среда и Енергетиката в Гърция Костис Хадзидакис подписа решение за вземане на предпазни мерки за отблъскване на африканската чума в Гърция. Предвижда се сътрудничество между горските и ветеринарни служби за оценяване на опасността от пренасяне на вируса в страната и последствията за развитието на животновъдното производство.  С решението бяха определени следните неща: – Съставяне на екипи за преследване на нечистокръвните и диви свине, според горското законодателство (пар. 2а. на член 259 на Законовата Наредба 87/69 (ДВ 7). – Увеличават се мерките в райони с висока опасност като Македония-Тракия и Епир – Западна Македония, както и в  другите децентрализирани управления, където опасността е по-малка, но съществуват проблеми в селскостопанското производство поради свръхпопулацията на дивите прасета. – Регулират се въпроси за планиране и координиране на дейности свързани с оформяне на групи от ловци. Подробностите ще се определят от горските служби в сътрудничество с научни сътрудници и ловните организации след научна и техническа аргументация. – Определят се общи условия за регулиране на популациите, изключително чрез лов в низини, полупланински, селскостопански райони от специализирани екипи от опитни ловци. – Разрешава се покупко-продажбата на уловените нечистокръвни и неотглеждани прасета, както и на диви свине, като се дава възможността за безплатно предоставяне до 20% от теглото на месото, след съответни ветеринарни контролни изследвания, в обществени магазини и заведения на района. – Горските служби ще държат пълен архив за групите, които ще бъдат съставени във връзка с акциите, броя на уловените прасета и предоставените количества от теглото в района не техните действия. Също така ще бъдат описани животновъдните ферми на всеки район, както и на взетите мерки свързани с преследването в същия район. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Превантивни мерки срещу африканска чума по свинете в Гърция"}
{"url": "https://trud.bg/10-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%ba%d1%80%d0%b0%d0%b4%d0%b5%d1%86-%d0%bd%d0%b0-%d0%b4%d1%80%d0%b5%d1%85%d0%b8-%d0%b8-%d0%ba%d0%be%d0%b7/", "text": "24-годишен мъж ще лежи 10 месеца затвор при строг режим заради опит за кражба при условията на повторност, постанови Варненският районен съд. На 4 август Диян П. опитал да отмъкне дрехи и козметика за 80 лв. от обект на веригата \\“Лидл\\“ в морската столица. Охраната обаче го заловила. Оказало се, че е извършил набега в изпитателния срок на присъда, отново за кражба. Заради повторното провинение Диян ще търпи ефективно и първото наказание от 1 г. и половина лишаване от свобода, съобщиха от прокуратурата. Тъй като апашът си призна вината и сключи споразумение с прокуратурата, присъдата му влиза в сила веднага.", "date": "2019.08.07", "title": " 10 месеца затвор за крадец на дрехи и козметика"}
{"url": "https://trud.bg/%d0%b1%d0%b8%d0%b2%d1%88%d0%b5%d1%82%d0%be-%d0%b2%d0%be%d0%b5%d0%bd%d0%bd%d0%be-%d0%bb%d0%b5%d1%82%d0%b8%d1%89%d0%b5-%d0%b2-%d1%80%d0%b0%d0%b2%d0%bd%d0%b5%d1%86-%d1%81%d1%82%d0%b0%d0%b2%d0%b0-%d0%bb/", "text": "Бившето военно летище в Равнец, където е служил и президентът Румен Радев, става индустриален и логистичен парк. Той е съгласуван с експлоатационните дружества и с него се обособяват урегулирани поземлени имоти за чисти производства и високотехнологични обекти, съобщиха от общината. В територията е предвидена възможност за изграждане на общежития за работещите, детска градина, обслужваща зона с паркинг и търговски обекти, зона за спорт и отдих. Целта е да се осигури привлекателна среда за труд, бърз достъп от дома до работното място и социално обслужване. В планировката е осигурена възможност за транспортен достъп и захранване с мрежи и съоръжения на техническата инфраструктура. Зоната има потенциал да се оформи като съвременен индустриално-логистичен парк. Тя е с внушителния размер от над 3000 декара и осигурява перспектива за развитие с хоризонт двадесет и повече години напред във времето. Темата за превръщане на старото летище в индустриална зона повдигна пръв преди няколко години кметът Димитър Николов. След негово искане правителството на Република България прехвърли огромния имот на Община Бургас, за да може тя да изготви необходимата първична и трудоемка документална работа. Вече има проведени разговори между кмета и държавната власт за осигуряване на финансиране за изграждане на първоначална инфраструктура, за да може да започне усвояването на първите терени. В момента тече проверката на новия ПУП за оказване въздействие върху околната среда. След това той подлежи на одобрение от общинския съвет. Въпрос на следващи съвместни действия на местна и държавна власт е стартът за изграждане на инфраструктура и преговори с бъдещите инвеститори, които желаят да отворят там свои предприятия и да наемат служители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.07", "title": " Бившето военно летище в Равнец става логистичен парк"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%bf/", "text": "Условна присъда от 16 месеца лишаване от свобода с 3 години изпитателен срок и глоба от 800 лв. получи 35-годишен водач, опитал да даде подкуп от 460 лв. на катаджии в Разградско, хванали го да кара без книжка. Това стана ясно от съобщение на Окръжния съд в Разград. Както „Труд” съобщи, С.С. от село Старо Оряхово, област Варна, опитал да подкупи пътните полицаи от Исперих на 22 юли. Делото срещу него е гледано в началото на тази седмица в Окръжния съд в Разград. Парите, които водачът опитал да пробута като рушвет, се конфискуват в полза на държавата. Присъдата подлежи на обжалване пред Апелативния съд във Варна.", "date": "2019.08.07", "title": " Условна присъда за шофьор без книжка, пробвал да даде подкуп от 460 лв. на катаджии"}
{"url": "https://trud.bg/%d0%b8%d1%81%d0%ba%d0%b0%d1%82-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%b7%d0%b0-%d0%b4%d0%b2%d0%b0%d0%bc%d0%b0-%d0%be%d1%82/", "text": "41-годишният Сезгин З. и живеещата с него Сюзан С., от чиито имот в разградското село Ясеновец бяха конфискувани евро и левове, общо около 1 млн. лв., както и 2 кг злато, техника и 3 луксозни автомобила, са с наложена забрана да напускат страната. Междувременно Окръжната прокуратура в Разград, която ги задържа за 72 часа, внесе искания в Разградския окръжен съд за налагане на постоянна такава заради обвинение в пране на пари. Както   съобщи двойката, заедно с бащата на мъжа и сина му от първия брак, са арестувани във вторник след досъдебно започнало преди два месеца на база постъпил сигнал до окръжния прокурор на Разград Тихомир Тодоров. При извършени претърсвания на имоти на богатия род са намерени 400 000 евро, 150 000 лв. и злато. Установени са и ред имоти на фамилията в селото и в областния град. Данните към момента са, че няма легални източници за доходите, с които са натрупани, но това тепърва ще се установява. Без да влизат в подробности от Апелативна прокуратура във Варна заявяват, че средствата са придобити чрез тежко умишлено престъпление. Неофициално се коментира, че те са от т.нар. „алоджийство”, което беше, а може би и все още е, масов бизнес в региона. Жени от всякакви възрасти омайват мюсюлмани от различни страни, търсещи любов или други виртуални любовни занимания чрез сайтове. Нашенките се представят за девици с труден живот, а подмамените чужденци пращат парични преводи да ги спасяват и да им купуват билети до съответната страна. По този начин една жена върти десетки мъже в различни периоди. Доходите не се декларират, но начинът на живот издава схемата. В случая се предполага, че паричните преводи са изпращани в страни извън Европейския съюз и са ползвани различни хора, за да не се стигне до получателите. Все още няма данни дали и какво има в банкови сметки на фамилията, която живеела нашироко. От прокуратурата посочват, че членовете на семейството имали 4 къщи, 2 апартаменти, коли, търговско помещение и други. Стойността на имотите е над 400 000 лв.", "date": "2019.08.07", "title": " Искат задържане под стража за двама от милионерската фамилия от Ясеновец"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%bb%d0%b8%d0%b2-%d1%83%d1%81%d0%bf%d0%b5%d1%85-%d1%81%d1%80%d0%b5%d1%89%d1%83-%d1%83%d0%ba%d1%80%d0%b0%d0%b8%d0%bd%d1%86%d0%b8%d1%82%d0%b5-%d0%b2-%d0%b5%d0%b2/", "text": "Пет пъти български отбори са срещали украински след разпада на бившия Съветски съюз. И успехът на нашите е променлив. Най-голямата победа донесе ЦСКА през 2001 година. „Червените“ сразиха „Шахтьор“ с 3:0 в първия кръг на Купата на УЕФА и продължиха след 1:2 в реванша. През 1979-а най-успелият ни отбор отпада в същия турнир от „Динамо“ (Киев) след 1:1 и 1:2, но тогава съперникът играе под знамето на СССР. В групите на Купата на УЕФА и Лига Европа победи са постигали „Литекс“ и „Лудогорец“. През 2005-а „оранжевите“ спечелиха с 2:0 на терена на „Днипро“ с Любко Петрович като треньор. На стадиона на „Черноморец“ в Одеса пък „Лудогерец“ пък спечели с 1:0, а у дома направи 1:1. „ Литекс“ също се е изправял срещу „Динамо“ (Киев). През 2011 година „оранжевите“ загубиха и двата плейофа за влизане в групите на Лига Европа – 1:2 и 0:1. „ Динамо“ се оказа черна котка за „Левски“ по пътя към Шампионската лига. През 2003-а киевчани спечелиха и двата мача със „сините“ с по 1:0. В съветско време „Левски“ и „Локомотив“ (Сф) са отстранявали „Динамо“. През 1979-а „железничарите“ успяват на осминафинал след 1:0 и 1:2, а в първия кръг на турнира украинците се справиха с ЦСКА – 1:1 и 2:1. „Левски“ пък поваля „Динамо“ през 1984 година – 2:0 и 1:3.", "date": "2019.08.07", "title": " Променлив успех срещу украинците в Европа"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b8-%d1%81%d0%b0%d1%89-%d0%b2%d1%8a%d0%b7%d0%be%d0%b1%d0%bd%d0%be%d0%b2%d0%b8%d1%85%d0%b0-%d1%80%d0%b0%d0%b7%d0%b3%d0%be%d0%b2%d0%be%d1%80%d0%b8%d1%82%d0%b5/", "text": "Представители на Турция и САЩ възобновиха преговорите за създаване на зона за сигурност в северната част на Сирия, съобщава вестник Hurriyet, като се позовава на изявление на министъра на националната отбрана на южната ни съседка Хулуси Акар. Разговорите за създаване на буферната зона, които стартираха в Анкара на 5 август, продължават с участието на американска военна делегация, подчерта Акар пред репортери в турската столица. Очаква се разговорите да приключат до няколко часа. „Повдигнахме всички въпроси, свързани със сигурността на Турция и обменяхме мнения с нашите събеседници“, добави министърът. Подчертавайки, че срещите са „положителни и конструктивни“, Акар заяви: „С радост наблюдаваме, че нашите събеседници се приближават до нашите възгледи за зоната за сигурност в Сирия“. Той подчерта, че Турция се надява да действа заедно със своя съюзник на САЩ, като повтори, че ако усилията за намиране на обща позиция с Вашингтон претърпят провал, Анкара ще трябва сама да създаде буферна зона. „Нашите планове за зона за сигурност в Сирия и разполагането на наши войски в нея са финализирани“, добави Акар. Турция очаква създаването на 32-километрова зона за сигурност в Северна Сирия, свободна от „терористи“. Към настоящия момент обаче Анкара и Вашингтон не са постигнали съгласие за нея. Министерството на външните работи на Турция предупреди миналия петък, че Анкара има „ограничено“ търпение и че ако усилията за намиране на обща позиция със САЩ не успеят, ще трябва да създаде буферната зона в региона със собствени усилия.", "date": "2019.08.07", "title": " Турция и САЩ възобновиха разговорите за създаване на зона за сигурност в Сирия"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-%d0%b7%d0%bd%d0%b0%d0%ba%d0%be%d0%b2%d0%b0-%d1%81%d0%b3%d1%80%d0%b0%d0%b4%d0%b0-%d0%b2%d1%8a%d0%b2-%d0%b2%d0%b0%d1%80%d0%bd/", "text": "Архитектурно бижу от началото на 20 в. в центъра на Варна е съживено за нов живот. Бившият гранд-хотел „Мусала“, дело на великия архитект Дабко Дабков“, възвърна някогашния си блясък благодарение на проекта на арх. Боян Керемедчиев. Знаковата сграда край морето е била открита през 1927 г. и е била собственост на големия варненски  предприемач Методи Гандев, който е участвал и в строителството на пристанище Варна. Баровският за времето си хотел“Мусала“ е отговарял на всички изисквания за висока категория, бил с течаща топла вода на всеки етаж и с централно парно отопление, разказа краеведът и автор на книгите, посветени на арх.Дабко Дабков, Християн Облаков. В сградата се движи и най-старият асансьор на прочутата марка „Шиндлер“, внесен от Виена през 1925 г. Хотелът е носил името на централния някога варненски площад. В него е пребивал за известно време и поетът Никола Й.Вапцаров, за което има документални свидетелства и в стаята, в която е отседнал, ще има поставен плакет. Арх.Дабко Дабков е черпил опит за проекта си, като е отишъл в Америка. Една 6-етажна сграда за Варна в началото на 20 в. е била сериозно предизвикателство, коментира главният архитект на града Виктор Бузев. Сега  някогашният „Мусала“ е превърнат в  хостел -предимно за младежите с раница, които обикалят света и опознават нови дестинации, макар че и на варненци е им интересно да отсядат за малко в него. Пред  входа е наредена ценна експозиция за историята на сградата и нейните създатели.", "date": "2019.08.07", "title": " Възстановиха знакова сграда във Варна от началото на 20 в.\t"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d1%81%d1%82%d0%be%d0%bb%d0%b8%d1%87%d0%b5%d0%bd-%d0%bc%d0%be%d0%bb/", "text": "Евакуираха един от столичните молове за кратко. Не е ясно какви са причините, предизвикали тревогата. Малко след 14:00 ч. се задействат аварийните датчици в мола и хилядите посетители са принудени да напуснат сградата за около 10 минути. От търговския център обясниха за  , че предполагат две причини: при ремонт на някой от обектите силно запрашаване е активирало пожарните датчици или някой от посетителите без да иска е натиснал авариен бутон.", "date": "2019.08.07", "title": " Евакуираха столичен мол\t"}
{"url": "https://trud.bg/%d1%89%d0%b5-%d1%87%d0%b8%d1%81%d1%82%d1%8f%d1%82-%d0%ba%d0%b0%d0%bd%d0%b0%d0%bb%d0%b0-%d0%bc%d0%b5%d0%b6%d0%b4%d1%83-%d0%b5%d0%b7%d0%b5%d1%80%d0%be-%d0%b2%d0%b0%d1%8f-%d0%b8-%d0%bc%d0%be%d1%80%d0%b5/", "text": "20- годишният проблем с наводненията в района на канала, свързващ езерото „Вая” и Черно море ще бъде решен. Ежегодните наводнения на пътя Бургас-Созопол, залетите имоти, индустриални помещения и търговски складове, жалбите и сигнали от потърпевшите в този участък на Бургас ще останат окончателно в миналото. Това става възможно, след като областният управител на Бургас Вълчо Чолаков и каймаканина на Енез, Турция – Елиф Чанан положиха подписите си под проект, с който ще се финализира почистването на съоръжението. Проектът е на стойност 399 470, 42 евро, от тях 221 690,32 евро са предвидени за дейности, изпълнявани от бургаската администрация. В тези средства освен почистването на канала са включени и редица кампании насочени към почистване на отпадъци и подобряване на околната среда. Срокът за реализиране на проекта е 2 години, а към настоящия момент експерти от Областна администрация Бургас подготвят обществена поръчка за избор на изпълнител, който да се справи с голямото количество битови и растителни отпадъци, затлачвали с години съоръжението. От фирмата изпълнител ще се очаква да почисти близо 260 м., като територията е с голяма широчина, а водният поток образува водно огледало със значителна площ. Изграждане на обслужващ път също ще бъде част от изискванията към изпълнителя. Досега отново по проект бе почистен половината от канала Вая (375м.), което значително подобри проводимостта на водите и намали риска от наводнения. Областният управител търсеше финансиране, за да реализира втората част от проекта. Финансирането вече е факт, а дейностите стартират веднага щом бъде избрана фирмата – изпълнител. Областна администрация Бургас е сред малкото областни администрации в страната, които реализират проекти от такъв мащаб. В рамките на две години това е вторият строителен проект, който институцията ще реализира, с което показа, че независимо от липсата на собствено финансиране и достатъчен административен капацитет може успешно да управлява такива проекти. Сред близо 130 проекта от цялата страна за новия програмен период по Програмата за трансгранично сътрудничество Интеррег – ИПП България – Турция 2014 – 2020, проектът на бургаската областна администрация е бил класиран на 3 място, в своята област.", "date": "2019.08.07", "title": " Ще чистят канала между езеро Вая и морето"}
{"url": "https://trud.bg/%d1%81%d1%82%d0%be%d0%b5%d0%b2-%d1%81%d0%b8-%d0%bf%d0%be%d0%b6%d0%b5%d0%bb%d0%b0-4-%d0%b3%d0%be%d0%bb%d0%b0-%d0%b4%d0%be-%d0%bf%d0%be%d1%87%d0%b8%d0%b2%d0%ba%d0%b0%d1%82%d0%b0-%d1%81%d1%80%d0%b5%d1%89/", "text": "Стойчо Стоев, треньорът на „Лудогорец“, си пожела 3-4 гола във вратата на уелския ТНС до почивката. Двата тима се срещат в четвъртък в Разград. Двубоят е първи между отборите в третия квалификационен кръг на Лига Европа. „Най-доброто развитие е да вкараме 3 или 4 гола още през първото полувреме и да решим всичко – каза Стоев. – За съжаление не се получава така много често във футбола“. „Лудогорец“ ще съхрани част от титулярите си за предстоящия сблъсък с ЦСКА през уикенда. „Ще направя някои ротации в състава за мача с ТНС – добави Стоев. – Ще дам шанс на футболисти, които са взимали по-рядко участие в мачовете“. Треньорът каза, че това не означава, че ще подценят шампионът на Уелс. „В Европа това би било недопустимо, без значение класата на противника – каза Стоев. – Щом ТНС са стигнали до тази фаза на турнира, значи имат своите стойности. Те играят като типичния английски отбор от близкото минало. Обичат единоборствата и бързо се затварят в защита. Подобни тимове обаче са до първия гол в тяхната врата“. Скот Ръскоу, треньорът на уелския шампион, пък призова своите играчи да дадат всичко от себе си и да не се чувстват като обречени в двубоите срещу „Лудогорец“. 41-годишният специалист отчете доста по-високата класа на „орлите”, която ще наложи и промени в тактическата постройка на неговия тим. „Нашият съперник има голяма история в европейския футбол, така че това ще е добър тест за играчите – коментира Ръскоу пред „БиБиСи“. – Това е мач, на който те ще могат да се насладят, но също така трябва да стъпят здраво и да се опълчат. Нека видим дали така ще можем да постигнем позитивен резултат преди реванша у дома. Трябва да бъдем позитивно настроени, но е нужно да останем и реалисти. Не можем просто да отидем там и да си мислим, че е окей да покажем нашата обичайна игра и да очакваме да победим. Ще има определени неща, които ще правим по различен начин предвид подхода и постройката ни за мача“. ТНС пристигна в Разград още във вторник след полет до Букурещ и последвало пътуване с автобус.", "date": "2019.08.07", "title": " Стоев си пожела 4 гола до почивката срещу ТНС"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bc%d1%8a%d1%80%d1%82%d0%b2%d0%be-%d0%b4%d0%b8%d0%b2%d0%be-%d0%bf%d1%80%d0%b0%d1%81%d0%b5-%d0%ba%d1%80%d0%b0%d0%b9-%d0%b4%d0%b5%d0%b2%d0%b8%d0%bd/", "text": "Намерено е мъртво диво прасе, в землище край Девин, изследват го за африканска чума, съобщава „ . Информацията бе потвърдена от шефа на Областната дирекция по безопасност на храните в Смолян, д-р Сава Бозуков. Според него, животното е открито под мост, като служител на дирекцията е взел проба. „Вчера, колега е взел гръдна кост от намереното прасе, което е умряло доста отдавна. Има съмнение, че то е било ударено от кола“, коментира д-р Бозуков. „Пробата е изпратена в специализирана лаборатория и преди излизането на резултатите не може да се коментира повече по конкретния случай“, категорични са специалистите. Освен това в момента тече и подобрен лов на дивите прасета в региона, като от всяко застреляно диво животно се вземат проби. До този момент няма засечен случай на Африканска чума по свинете.", "date": "2019.08.07", "title": " Намериха мъртво диво прасе край Девин, изследват го за африканска чума"}
{"url": "https://trud.bg/%d0%bf%d0%bb%d0%be%d1%89%d1%82%d0%b0-%d0%bd%d0%b0-%d0%b3%d0%be%d1%80%d1%81%d0%ba%d0%b8%d1%82%d0%b5-%d0%bf%d0%be%d0%b6%d0%b0%d1%80%d0%b8-%d0%b2-%d1%81%d0%b8%d0%b1%d0%b8%d1%80-%d0%bd%d0%b0%d0%b4%d1%85/", "text": "Площта на горските пожари в Сибир надхвърля 1,5 милиона хектара по данни от тази сутрин. Това заяви говорителят на регионалния клон в Новосибирската област на руското министерство на извънредните ситуации, предаде ТАСС. По думите на говорителя Павел Винаков на територията на Сибир има 248 огнища на горски пожари. В Красноярския край огнищата са 111 с обща площ над 800 хил. хектара, в Иркутска област – 136 пожара с площ над 600 хил. хектара. Има още три пожара в Омска област, два в Томска област и един в Алтайския край. За погасяването на пожарите са мобилизирани силите на шест административни единици в Сибирския федерален окръг. На земя работят 505 човека и 29 единици техника, а от въздуха действат четири самолета Бе-200, три хеликоптера Ми-8, един хеликоптер Ми-26 и един самолет Ил-76, посочи ТАСС. Икономическите щети, нанесени от огнената стихия в Красноярския край, може да възлязат на не по-малко от 1,5-2 милиарда рубли (20 650 – 27 533 млн. евро). Това съобщи в Новосибирск министърът на горското стопанство на Красноярския край Дмитрий Маслодудов. Той уточни, че съществуващата методика оценява само икономическата стойност на дървесината, без да отчита щетите върху екосистемата и добави, че сега се разработва комплексна методика за оценка на щетите.", "date": "2019.08.07", "title": " Площта на горските пожари в Сибир надхвърля 1,5 милиона хектара"}
{"url": "https://trud.bg/%d1%82%d1%8a%d1%80%d0%b6%d0%b5%d1%81%d1%82%d0%b2%d0%b5%d0%bd%d0%b0%d1%82%d0%b0-%d1%81%d0%bc%d1%8f%d0%bd%d0%b0-%d0%bd%d0%b0-%d0%ba%d0%b0%d1%80%d0%b0%d1%83%d0%bb%d0%b0-%d0%bf%d1%80%d0%b5%d0%b4-%d0%bf/", "text": "Десетки столичани и гости на София наблюдаваха по обед тържествената смяна на почетния гвардейски караул пред Президентството. Снимки: Денислав Стойчев Националната гвардейска част извършва ритуала „Тържествена смяна на почетния караул пред Президентството“ за първи път на 5 ноември 2003 г. Тя се извършва всяка първа сряда в месеца, без месеците декември, януари и февруари. Тържествена смяна гвардейците извършват и на Националния празник- 3 март, в Деня на храбростта и празника на Българската армия, който е на 6 май, в Деня на Независимостта, в Деня на Съединението и др. Иначе, караулът пред Административната сграда на президента се сменя на всеки кръгъл час. Заради днешния ритуал от Столична община въведоха временна организация на движението. За един час – от 11.30 до 12.30 часа, влизането на пътни превозни средства по ул. „Леге” между бул. „Цар Освободител” и ул. „Съборна”, беше ограничено.", "date": "2019.08.07", "title": " Тържествената смяна на караула пред Президентството привлече десетки зрители (СНИМКИ)"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bd%d0%b0%d1%80%d0%b5%d0%b4%d0%b8-%d0%bf%d0%be%d0%bb%d0%b0%d0%b3%d0%b0%d0%bd/", "text": "Кметът на община Благоевград д-р Атанас Камбитов, реагира мигновено на сигнал на граждани за нужда от ремонт на две улици. Той разпореди веднага да се направи необходимото за полагането на трошен камък на улиците „Юрий Гагарин“ и „Трудолюбие“ в квартал „Струмско“, съобих от общината. Мерките се вземат незабавно, тъй като улиците не са в добро състояние. Към момента обаче те не могат да бъдат асфалтирани, тъй като се налага да се извършат отчуждителни мероприятия. Улица „Юрий Гагарин“ е заложена за проектиране през настоящата година. След приключване на всички законови процедури улиците ще предвидени за асфалтиране. През последните години в квартал „Струмско“ редица улици бяха благоустроени. Сред тях са улиците „Прогрес“, „Любен Каравелов‘, „Гемеджиите“( в частта от „Панайот Волов“ до „Освобождение“), „Панайот Волов“ „Солунските атентатори“, „Пеньо Пенев“, „Малешевска“, „Радецки, в частта от „Гемеджиите“ до Любен Каравелов“, „Райко Жензиков“, (в частта от “Панайот Волов“ до „Освобождение“). Община Благоевград работи последователно по изпълнение на обектите, заложени в Капиталовата програма за 2019 г.", "date": "2019.08.07", "title": " Кметът на Благоевград нареди полагането на трошен камък по две улици в „Струмско“"}
{"url": "https://trud.bg/40-%d1%85%d0%b8%d0%bb%d1%8f%d0%b4%d0%b8-%d0%bf%d1%80%d0%b8%d0%b2%d0%b5%d1%82%d1%81%d1%82%d0%b2%d0%b0%d1%85%d0%b0-%d0%b4%d0%b0%d0%bd%d0%b8-%d0%b0%d0%bb%d0%b2%d0%b5%d1%88/", "text": "Повече от 40 хиляди фенове се стекоха на официалното представяне на бразилския ветеран Дани Алвеш като футболист на любимия му отбор от детските години „Сао Пауло“. Бившият футболист на ПСЖ, „Ювентус“ и „Барселона“ заяви, че смята да даде най-доброто от себе си и гледа към Световното първенство в Катар през 2022-а, когато ще бъде на 39 години. Договорът на Алвеш с ПСЖ изтече в края на юни и той напусна със свободен трансфер. Бразилецът е най-титулувания футболист за всички времена. Той е вдигнал 40 купи в славната си кариера. „Мечтата ми е да играя на Мондиал 2022 и се нуждая от отбор, който да повярва в мен – каза Алвеш. – Дойдох в „Сао Пауло“, за да постигам резултати, а не да прекратя кариерата си“. Снимка: Twitter", "date": "2019.08.07", "title": " 40 хиляди приветстваха Дани Алвеш"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d1%81%d1%8a%d0%b1%d1%80%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5-%d0%b2%d0%b8%d0%bd%d0%b0-%d0%b2-%d0%be%d0%b1%d1%89/", "text": "Европейската комисия създаде обща електронна база, в който може да се провери автентичността на защитеното географско наименование на европейските вина. Наименованията на спиртните напитки вече са достъпни в централизирания регистър на географските наименования  , съобщават от ЕК. Регистърът е общодостъпен и всеки може да види производствената спецификация на вината. Досега в Европейския съюз съществуваха три отделни бази данни за географските наименования на вината, спиртните напитки и хранителните продукти: E-Bacchus, e-Spirit и DOOR. С цел улеснение и прозрачност е създадена публичната база eAmbrosia, в която ще бъдат вписани всички 3,2 хиляди защитени наименования в Европейския съюз. Очаква се до края на годината в нея да бъдат включени селскостопанските и хранителните стоки. Електронният каталог включва повече от 1,6 хиляди позиции с указани страна на произход, вид, защитено наименование, индивидуален номер, название и дата на регистрация на виното.", "date": "2019.08.07", "title": " Брюксел събра европейските вина в обща електронна база"}
{"url": "https://trud.bg/%d0%bf%d1%80%d0%b8%d0%bd%d1%83%d0%b4%d0%b8%d1%82%d0%b5%d0%bb%d0%bd%d0%b0-%d0%b5%d0%b2%d1%82%d0%b0%d0%bd%d0%b0%d0%b7%d0%b8%d1%8f-%d0%bd%d0%b0-150-%d1%81%d0%b2%d0%b8%d0%bd%d0%b5-%d0%b2-%d0%bd%d0%b5/", "text": "Екипи на Агенцията по храните и полицията започват евтаназия в нерегламентиран обект с над 150 прасета в Добрич. Принудителното им умъртвяване се наложи, след като собственикът отказа да ги заколи доброволно, съобщава  . На 5 август изтече срокът за доброволно умъртвяване на домашни прасета, указан в заповедта на областния управител, с която беше обявено и бедствено положение в Добричко. От понеделник инспекторите на Агенцията по храните извършват внезапни проверки. При една от тях са констатирани над 150 нерегистрирани прасета. Фермата съществува от години и има регистрация само за отглеждане на биволи, каквито там в момента няма. На собствениците са съставени вече 5 акта, но нито един от тях не е платен. След час и половина преговори семейството напусна фермата и инспекторите започнаха умъртвяване на прасетата.", "date": "2019.08.07", "title": " Принудителна евтаназия на 150 свине в незаконна ферма в Добрич"}
{"url": "https://trud.bg/%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d0%b1%d0%b5%d0%ba%d1%8a%d0%bc-%d0%bd%d0%b0-%d0%bf%d0%be%d1%87%d0%b8%d0%b2%d0%ba%d0%b0-%d0%b2-%d0%b8%d1%82%d0%b0%d0%bb%d0%b8%d1%8f-%d1%81%d0%bd/", "text": "Виктория, Дейвид и 4-те им деца избраха да почиват в Югоизточна Италия и по-точно на плажовете в околността на град Бари. И докато модната дизайнерка споделя снимки на децата и съпруга си, Дейвид използва Instagram, за да се похвали с вкусните италиански ястия, които дегустира. Родителите прекарват ваканцията си на плажа и карайки колело сред полята, докато синовете им карат сърф и се забавляват край басейна. За разлика от други семейни почивки и събития, на това половинката на Бруклин (най-големият син) – Хана Крос, не бе поканена.", "date": "2019.08.07", "title": " Семейство Бекъм на почивка в Италия (СНИМКИ)"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d1%82%d0%be%d0%bf%d0%bb%d0%b0%d1%82%d0%b0-%d0%b2%d0%be%d0%b4%d0%b0-%d0%b2-%d0%b4%d0%b2%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8-%d1%80%d0%b0%d0%b9/", "text": "Pоради извършване на профилактика и належащи ремонти на топлопреносната мрежа ще бъде спряно топлоподаването в кв. „Гео Милев“ и части от кв. „Яворов“. Tова ще стане от 00:00 ч. на 8 август до 24:00 ч. на 20 август, съоббщиха от пресцентъра на „Топлофикация София“. Топлоснабдяването на сградите в кв. „Цар Иван Асен II“, кв. „Яворов“ – блокове от 1 до 27, 77 и 78, както и кв. „Подуяне“ – Център и Редута ще се осъществява от ТЕЦ „София“. Списък на сградите, които няма да разполагат с топла вода може да откриете  Съгласно изискванията на Общите условия за продажба на топлинна енергия за битови нужди от “Топлофикация София” EАД на клиенти в град София дружеството следва да информира клиентите 15 дни по – рано за началото и продължителността на спиране на топлоподаването поради извършване на ремонтни работи, реконструкция или други подобни действия, които подлежат на планиране. Информацията за сроковете на спиране на топлата вода и засегнатите квартали е публикувана в сайта на дружеството – www.toplo.bg и във Фейсбук – www.facebook.com/www.toplo.bg. Повече подробности потребителите могат да получат на информационния телефон в Кол центъра на компанията – 0 700 11 111.", "date": "2019.08.07", "title": " Спират топлата вода в два столични района от утре"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%b7%d0%b0%d1%89%d0%b8%d1%82%d0%b8-%d0%b8%d0%b3%d1%80%d0%b0%d1%87%d0%b8%d1%82%d0%b5-%d0%bd%d0%b0-%d1%8e%d0%bd%d0%b0%d0%b9%d1%82%d0%b5%d0%b4/", "text": "Димитър Бербатов защити футболистите на „Манчестър Юнайтед“ в навечерието на новия сезон във Висшата лига. Бившият нападател на „червените дяволи“ се застъпи за играчите, използващи социалните мрежи.  „Някои фенове говорят само, защото изпитват нуждата да го направят и имат свободата да казват лоши неща, които не винаги са заслужени – обясни Бербатов в интервю за „Дейли Мейл“. – Младите футболисти имат нужда да опишат как виждат живота. Ако са щастливи, ще пренесат това и на терена. Играчи като Джеси Лингард и Пол Погба гледат по различен начин на нещата – по детски, по младежки, защото още са млади. Можете да прочетете много негативни коментари по отношение на социалните мрежи, но в крайна сметка всички сме хора. Това влияе на представянето им.“", "date": "2019.08.07", "title": " Бербатов защити играчите на „Юнайтед“"}
{"url": "https://trud.bg/%d1%83%d1%87%d0%b5%d0%bd%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%be%d1%81%d1%82%d0%b0%d0%bd%d0%ba%d0%b8-%d0%be%d1%82-%d0%b3%d0%b8%d0%b3%d0%b0%d0%bd%d1%82%d1%81%d0%ba%d0%b8-%d0%bf%d0%b0/", "text": "Учени са открили останки от папагал с внушителни размери, достигал на височина до един метър и обитавал Нова Зеландия преди около 19 милиона години, пише сп. „Байолъджи летърс“. „Нова Зеландия е прочута с огромните си птици – моа, гъски, орли. Досега обаче никой никъде не е откривал изчезнал гигантски папагал“, казва Тревър Уърти от университета „Флиндърс“ в Сидни, Австралия, предаде  . Палеонтолозите са нарекли древното пернато  Heracles inexpectatus  в чест на митологичния персонаж Херкулес, известен с осанката и силата си, и на неочакваната природа на находката. Останките от гигантския папагал са намерени в близост до бившия миньорски град Сейнт Батанс в централната част на Отаго, Нова Зеландия. Папагалът, кръстен на Херкулес, е достигал на височина до един метър. Теглото му е било около седем килограма. Създанието е имало масивна човка, с която е похапвало не само обичайни папагалски храни, но вероятно и други папагали. Пернатият Херкулес е бил двойно по-едър от критично застрашения Какапо – най-големият известен папагал.", "date": "2019.08.07", "title": " Учени откриха останки от гигантски папагал"}
{"url": "https://trud.bg/%d0%b1%d0%b5%d0%bb%d0%b3%d0%b8%d0%b5%d1%86-%d0%ba%d1%83%d0%bf%d0%b8%d0%bb-%d0%ba%d0%b0%d1%80%d1%82%d0%b8%d0%bd%d0%b0-%d0%bd%d0%b0-%d1%80%d0%b5%d0%bc%d0%b1%d1%80%d0%b0%d0%bd%d0%b4-%d0%b7%d0%b0-500/", "text": "Белгиец от град Лиеж, който случайно купил картина от Рембранд за 500 евро, я предлага на търг, от който може да спечели 30 милиона евро, съобщава в.  . Преди 10 години мъжът случайно срещнал в бара човек, затънал в дългове, и решил да му помогне финансово. Той купил от него невзрачна картина за 500 евро. След време по настояване на негови приятели, той я показал на експерти. Оказало се, че благородният му жест се е отплатил. Мъжът станал собственик на картината на Рембранд „Портрет на Исус“, който може да му донесе 60 хиляди пъти по-висока сума, от тази за която е закупил платното. Изданието отбелязва, че след продажбата на картината добрият самарянин възнамерява с част от парите да подпомогне любимия си футболен клуб.", "date": "2019.08.07", "title": " Белгиец купил картина на Рембранд за 500 евро, продава я за 30 милиона"}
{"url": "https://trud.bg/%d1%83%d1%87%d0%b5%d0%bd%d0%b8-%d0%bc%d0%be%d0%b6%d0%b5-%d0%b4%d0%b0-%d0%bf%d0%b8%d0%b5%d0%bc-%d0%ba%d0%b0%d1%84%d0%b5-%d0%b8-%d0%b2%d0%b5%d1%87%d0%b5%d1%80/", "text": "Американски учени изследваха влиянието на алкохола, кофеина и никотина върху съня. Резултатите са публикувани в научното списание „Sleep”, пише  . Заключенията на специалистите са, че употребата на кафе или чай четири часа преди сън не оказват негативно влияние върху организма. Никотинът, пък, повишава риска от безсъние. В изследването са участвали 785 души, чието състояние е наблюдавано в продължение на дълъг период от време. Участниците в експеримента си водели дневник, в който записвали количеството изпити кофеиносъдържащи напитки и алкохол, както и броя на изпушените преди сън цигари. Учените отбелязват, че при изследването не са отчетени индивидуалните особености на човека, които биха могли да въздействат на качеството на съня.", "date": "2019.08.07", "title": " Учени: Може да пием кафе и вечер"}
{"url": "https://trud.bg/%d1%80%d0%b8%d1%82%d0%b0-%d0%be%d1%80%d0%b0-%d0%bd%d0%b5-%d0%be%d1%81%d1%82%d0%b0%d0%b2%d0%b8-%d0%bd%d0%b8%d1%89%d0%be-%d0%bd%d0%b0-%d0%b2%d1%8a%d0%be%d0%b1%d1%80%d0%b0%d0%b6%d0%b5%d0%bd%d0%b8%d0%b5/", "text": "Пищната фигура на певицата с албански корени Рита Ора трудно може да остане незабелязана, особено когато тя я подчертава с миниатюрен бански, който едва прикрива бюста й. Изпълнителката, която спокойно позира пред папараците, реши да публикува и снимки с изрязания си черен бански в Instagram, като призна, че си изкарва повече от страхотно. 28-годишната блондинка събира летен загар на яхта в Ибиса, в компанията на близки и приятели.", "date": "2019.08.07", "title": " Рита Ора не остави нищо на въображението"}
{"url": "https://trud.bg/%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8-%d1%81%d0%bf%d0%b0%d1%81%d0%b8%d1%85%d0%b0-%d1%82%d1%80%d0%b8%d0%bc%d0%b0-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8/", "text": "Пожарникари спасиха трима работници, изпаднали в безпомощно състояние в трюма на катамаран в р. Дунав. Днес, към 10:50 часа, чрез тел. 112 в РДПБЗН–Русе е съобщено за трима пострадали работници в трюма на плавателен съд – катамаран, акостирал на Пристанище Русе-Изток, съобщиха от пресцентъра на МВР. Според първоначалната информация, пострадалите мъже извършвали почистване и лако-бояджийска дейност в трюма. Единият от тях отначало бил извън трюма, но като разбрал, че на  двамата му колеги им  е прилошало и не могат да излязат, слязъл при тях, за да се опита да ги спаси, но също загубил съзнание при вдишване на изпаренията. При пристигането на местопроизшествието пожарникарите установили в трюма на катамарана трима мъже в безсъзнание, със слабо дишане и без никакви реакции. Спасителната операция протекла в рамките на 10-тина минути. В първите минути приоритет за служителите било поставянето на спасителни качулки от въздушните дихателни апарати, след това, един по един, вързани със специални колани пострадалите да бъдат изтеглени на палубата. Последният от работниците, който е бил в най-вътрешната част на помещението и във видимо най-тежко състояние, след подаване на чист въздух, също е успял да възвърне жизнените си функции и с помощ от страна на служителите, да бъде изваден и спасен. Пострадалите мъже са били откарани от екипи на ЦСМП в УМБАЛ „Канев“ Русе, където им се оказва необходимата медицинска помощ.", "date": "2019.08.07", "title": " Пожарникари спасиха трима работници, припаднали в трюма на кораб по Дунав"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%bb%d0%b8%d0%b2-%d1%83%d1%81%d0%bf%d0%b5%d1%85-%d1%81%d1%80%d0%b5%d1%89%d1%83-%d1%83%d0%ba%d1%80%d0%b0%d0%b8%d0%bd%d1%86%d0%b8%d1%82%d0%b5-%d0%b2-%d0%b5%d0%b2-2/", "text": "Пет пъти български отбори са срещали украински след разпада на бившия Съветски съюз. И успехът на нашите е променлив. Най-голямата победа донесе ЦСКА през 2001 година. „Червените“ сразиха „Шахтьор“ с 3:0 в първия кръг на Купата на УЕФА и продължиха след 1:2 в реванша. През 1979-а най-успелият ни отбор отпада в същия турнир от „Динамо“ (Киев) след 1:1 и 1:2, но тогава съперникът играе под знамето на СССР. В групите на Купата на УЕФА и Лига Европа победи са постигали „Литекс“ и „Лудогорец“. През 2005-а „оранжевите“ спечелиха с 2:0 на терена на „Днипро“ с Любко Петрович като треньор. На стадиона на „Черноморец“ в Одеса пък „Лудогерец“ пък спечели с 1:0, а у дома направи 1:1. „ Литекс“ също се е изправял срещу „Динамо“ (Киев). През 2011 година „оранжевите“ загубиха и двата плейофа за влизане в групите на Лига Европа – 1:2 и 0:1. „ Динамо“ се оказа черна котка за „Левски“ по пътя към Шампионската лига. През 2003-а киевчани спечелиха и двата мача със „сините“ с по 1:0. В съветско време „Левски“ и „Локомотив“ (Сф) са отстранявали „Динамо“. През 1979-а „железничарите“ успяват на осминафинал след 1:0 и 1:2, а в първия кръг на турнира украинците се справиха с ЦСКА – 1:1 и 2:1. „Левски“ пък поваля „Динамо“ през 1984 година – 2:0 и 1:3.", "date": "2019.08.07", "title": " Променлив успех срещу украинците в Европа"}
{"url": "https://trud.bg/%d1%82%d1%83%d1%80%d0%b8%d1%81%d1%82-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8%d1%82%d0%b5-%d1%81%d0%b8-%d0%b2-%d0%bf%d0%b8%d1%80%d0%b8/", "text": "Планински спасители откриха един от двамата туристи в Пирин, които съобщиха, че са   снощи в района на заслона „Спано поле“, но след това той избягал от тях, за да не плаща. 75-годишният Лъчезар Забунов е намерен в района на Мозговишки чукар, а не около заслона „Спано поле”. „Не е за вярване, но спасеният мъж вместо да благодари на колегите, че са го намерили и спасили, се е държал изключително грубо с тях, наругал ги и избягал, за да не плаща за проведената спасителна акция. Вече е подаден сигнал в полицията за случая”, уточниха от ПСС-Банско. Добре е всеки, който се качва да прави преходи в планината, да си направи планинска застраховка, а не да става за смях, коментираха спасители. Намереният пенсионер бил в добро здравословно състояние. С него обаче не бил другият изгубен пенсионер. От разпита на Забунов се разбрало, че на другия мъж му станало лошо и той го изоставил и продължил да се движи напред. Според спасителите двамата туристи не знаели точно накъде се движат. До едно време те имали с тях мобилна връзка, но после я изгубили. Оказало се,че те били част от група, която е поела от хижа Синаница вчера и трябвало да стигнат до хижа Беговица. Двамата обаче изостанали и се отклонили, а след това са потърсили помощ по телефона. Продължава издирването на другия турист.", "date": "2019.08.07", "title": " Турист избяга от спасителите си в Пирин, за да не плаща\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%be%d1%82%d0%be-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%b8%d0%bc%d0%b0-%d0%bd%d0%be%d0%b2%d0%b8-%d0%b4%d0%be%d0%ba%d0%b0%d0%b7%d0%b0/", "text": "Държавното обвинение има нови доказателства срещу собственика на фирмата „ТАД Груп“ Иван Тодоров. Това се разбира от  , и.д. административен ръководител на Апелативната специализирана прокуратура до съда, който в четвъртък ще гледа делото по определяне на мярката за неотклонение на Тодоров. Специализираният наказателен съд в края на миналата седмица   уличения за подбудител на хакерската атака срещу НАП срещу парична гаранция в размер на 100 000 лв. Защитата на Тодоров настоява за по-лека мярка, а обвинителите за постоянен арест. До момента разследването установи с категоричност, че след като е източил данни от сървърите на НАП – служителят на „ТАД Груп“ Кристиян Бойков, първо е изпратил информацията на автора в сайта „Биволъ“ Атанас Чобанов. Това се потвърди и от публикуваните  , според които целта на незаконния достъп до информация е било всяването на паника и смут сред населението, дестабилизация на страната и сваляне на правителството. Началникът на Главната дирекция за борба с организираната престъпност (ГДБОП) Ивайло Спиридонов съобщи, че властите са установили и самите поръчители на хакерската атака. Обвиняеми по делото засега са трима – Тодоров, Бойков и Георги Янков, търговски директор на компанията, която твърдеше, че се занимава с информационна сигурност. Спиридонов не изключи възможността Кристиян Бойков да склони и да свидетелства срещу началниците си в „ТАД Груп“. Дали това се е случило ще се разбере в четвъртък. Тогава на вниманието на въззивния съдебен състав ще бъдат представени нови доказателства срещу Иван Тодоров, които включват „допълнителни разпити на лица в качеството им на свидетели, изготвени етапни експертни справки, документи и същевременно данни, които касаят множество търговски дружества и различни държавни институции“. В тази връзка прокурор Найденов иска от съдебния състав да вземе решение и заседанието по мярката за неотклонение на Тодоров да се проведе при закрити врата, тъй като информацията, която ще бъде огласена се отнася до „съществуващи взаимоотношения на клиенти със застрахователни и банкови дружества; на данъчно задължени лица и органите на приходите; междуфирмени търговски отношения, свързани с прякото развитие на икономика на страна както и защитата на личните данни на физически лица, намиращи се на територията на Република България“. „Не би било редно и правилно по отношение на тази информация, отнасяща се до физически и юридически лица и осъществяващи разнородна дейност подчинена на законовите изисквания в страна, да бъде изложена на показ и достояние на лица присъстващи в съдебната зала, защото те биха били застрашени по един или друг начин /икономически или психически/, както и със свои противоправни действия да застрашат националната сигурност на страната. Напротив, намирам за правилно това, че следва да бъде защитен общественият ред, интерес и спокойствие на българските граждани и успоредно с това, органите на държавна власт и местно самоуправление и техните администрации да имат необходимия комфорт с оглед полагане и осъществяване на необходимите действия за своевременното и качествено обслужване на населението и подобряване на техните комуникационни и информационни системи“, пише още в искането на и.д. ръководител на Апелативната спецпрокуратура. Държавното обвинение поиска мярката за неотклонение на Тодоров и пред първоинстанциония съдебен състав да се гледа при закрити врата, но искането не бе уважено.", "date": "2019.08.07", "title": " Държавното обвинение има нови доказателства срещу Иван Тодоров за кибератаката в НАП"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-160-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8-%d0%bf%d0%b0%d1%80%d0%ba%d0%be%d0%bc%d0%b5%d1%81%d1%82%d0%b0-%d0%b7%d0%b0-%d1%82%d1%80%d0%be%d1%82/", "text": "В широкия център на София ще бъдат създадени 158 места за безплатно паркиране на електрически тротинетки и велосипеди. Те ще бъдат равномерно разпределени в районите на синята и зелена зона за паркиране в града. През есента ще започне обособяването на допълнителни 70 места на тротоари, в градини и други публични пространства. До края на месец август ще е готова и велоалеята по булевард „Пушкин“. Това съобщи Елица Панайотова от проекта на Столична община „Зелена София“ по  . “Има заявен интерес от три компании, които да предлагат услугата “споделено ползване на електрически тротинетки“ – две чужди и една българска. Предполагаме, че също така, след като са вече маркирани и обособени тези места и я има тази инфраструктура, съвсем спокойно могат да навлязат на пазара и компании, които предлагат споделено ползване на велосипеди“, посочи Панайотова.", "date": "2019.08.07", "title": " Отварят 160 безплатни паркоместа за тротинетки и велосипеди в София (КАРТА)"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8-%d0%b8%d1%80%d0%b0%d0%bd-%d0%bf%d0%bb%d0%b0%d0%bd%d0%b8%d1%80%d0%b0%d1%82-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%b8-%d0%b2%d0%be%d0%b5%d0%bd%d0%bd/", "text": "Русия и Иран планират провеждането на съвместни военноморски учения край Ормузкия проток, съобщава британският вестник „Таймс“, като отбелязва, че маневрите повишават риска от опасна конфронтация със западните сили в Персийския залив. Москва и Техеран обещаха да проведат ученията до края на текущата година, макар Великобритания и САЩ да обявиха засилване на военното си присъствие в региона чрез стартирането на съвместна мисия за защита на търговското корабоплаване. Съобщението за планираните руско-ирански военни учения е крайъгълен камък в подобряването на отношенията между Москва и Техеран, подчертават от редакцията. Двете държави са бивши съперници, но намериха допирни точки в гражданската война в Сирия. Както руснаците, така и иранците подкрепят правителството на президента Башар Асад. Военните учения ще дадат възможност на Москва да разгърне своята сила на ново поле в Близкия изток, предупреждава изданието, като същевременно припомня, че Русия и Иран вече са провеждали съвместни маневри в Каспийско море. Напрежението в Ормузкия проток се повиши, след като САЩ се оттеглиха от споразумението за ядрена програма на Иран, подписано през 2015 г., и върнаха санкциите срещу Техеран. Иран бе уличен в серия нападения срещу танкери в Персийския залив. Миналия месец властите на Техеран задържаха танкер, плаващ под британски флаг. Действията им бяха в отговор на задържането на ирански танкер от Великобритания край Гибралтар. Продължаващата заплаха за корабоплаването накара Великобритания да изпрати два военни кораба в региона, където да се присъединят към плавателни съдове на Военноморския флот на САЩ. Израел заяви, че също ще се включи в мисията чрез оказване подкрепа в разузнаването и други области.", "date": "2019.08.07", "title": " Русия и Иран планират съвместни военноморски учения край Ормузкия проток"}
{"url": "https://trud.bg/%d0%bd%d0%b5%d0%ba%d1%80%d0%be%d0%bb%d0%be%d0%b7%d0%b8-%d0%bd%d0%b0-%d1%82%d0%be%d0%b4%d0%be%d1%80-%d0%b6%d0%b8%d0%b2%d0%ba%d0%be%d0%b2-%d1%81%d0%b0-%d1%80%d0%b0%d0%b7%d0%bb%d0%b5%d0%bf%d0%b5%d0%bd/", "text": "Некролози на Тодор Живков са разлепени из Смолян, с които се почита 21 години от смъртта на бившият първи в държавата, съобщи  . Освен датата на раждане и на кончината на Живков, на некролога са изписани и годините, през които е бил начело на ръководството на партията и на България. „В една безпристрастна история Живков ще бъде звезда, Защото за своята България, като Ботев докрай изгоря“, се казва още в жалейката. Тя е подписана от инж. Петко Коцев, който се е определил като „Човек от народа“ и от симпатизанти от Смолян. В началото на тази седмица се навършва годишнината от смъртта на Тодор Живков.", "date": "2019.08.07", "title": " Некролози на Тодор Живков са разлепени из Смолян"}
{"url": "https://trud.bg/%d0%bf%d0%be%d0%bd%d0%b5-20-000-%d1%84%d0%b5%d0%bd%d0%be%d0%b2%d0%b5-%d0%bf%d0%be%d0%b4%d0%ba%d1%80%d0%b5%d0%bf%d1%8f%d1%82-%d1%86%d1%81%d0%ba%d0%b0/", "text": "Най-малко 20 000 „червени гърла“ ще подкрепят ЦСКА в първия мач от третия предварителен кръг на Лига Европа срещу украинския „Зоря“ в четвъртък вечер. За първи път през сезона армейците ще играят на националния стадион „Васил Левски“, защото УЕФА не позволява на този етап двубои на „Българска армия“ в този вид на арената. Преди година над 25 000 души дойдоха заради ЦСКА да викат срещу „Копенхаген“, тогава тимът падна с 1:2. Настроението в отбора е повече от бойно. Откакто Любко Петрович официално пое ЦСКА отборът загуби единствено от „Осиек“ с 0:1, но това бе с цената на продължаване напред в Лига Европа. „Старата лисица“ едва ли ще изневери на тактиката си – дебнене до последно, суха мрежа е поне един гол в полза на ЦСКА. Голмайсторът през сезона Евандро вече е на линия и ще води атаката заедно с Али Соу. Все още е енигма англичанинът Вив Соломон-Отадор, който игра само като резерва срещу „Черно море“ и остави добри впечатления. Възможно е най-накрая Петрович да му гласува доверие, което обаче сигурно ще загуби шотландецът Тони Уот. Сръбският треньор няма да изневери на новата си тактика 3-5-2. В нея основно място заема привлеченият последно испанец Раул Албентоса, който окончателно „изяде“ мястото на Божидар Чорбажийски в центъра на отбраната. Бранителят дебютира в дуела с „Осиек“ миналата седмица, игра 120 минути. След това бе титуляр и при 1:0 срещу „Ботев“ (Враца). „Очаквам много борба – прогнозира Петрович. – „Зоря“ е абсолютно преодолим отбор. Съперникът прилича на „Осиек“, разчита основно на свои кадри. Вярвам, че Али Соу ще почне да вкарва.“", "date": "2019.08.07", "title": " Поне 20 000 фенове подкрепят ЦСКА"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d1%81-50-%d0%bb%d0%b2-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0/", "text": "България е рекордьор по ръста на минималната работна заплата, която от догодина ще стане 610 лв. “Проблемът обаче е, че тръгваме от много ниско ниво”, заяви социалният министър Бисер Петков. По данни на социалното министерство между 600 хил. и 800 хил. са т.нар. “работещи бедни” в България. Това са хора, които не могат да се издържат с доходите, които получават. Петков спомена и за съществуващото все още има голямо неравенство в доходите – най-тежко е положението в Северозападна България, докато в София, например, където има инвестиции, доходите растат. Социалният министър успокои, че в размера на новите помощи е отчетено повишението на цената на тока, както и индексацията на пенсиите, така че средствата да бъдат адекватни и да няма изключени.", "date": "2019.08.07", "title": " Вдигат с 50 лв. минималната заплата"}
{"url": "https://trud.bg/%d0%bc%d0%b8%d0%bb%d0%b0%d0%bd-%d0%b2%d0%b7%d0%b5-%d0%bf%d0%b5%d1%82%d0%b8-%d0%bd%d0%be%d0%b2/", "text": "Борещият се за своето възраждане тим на „Милан“ обяви привличането на пети нов футболист това лято. След Исмаел Бенасер („Емполи“), Тео Ернандес („Реал“), Рафаел Леао от „Лил“ и Раде Крунич („Емполи), сега на „Сан Сиро“ затвориха и сделката с „Фламенго“ за бранителя Лео Дуарте. Централният защитник бе взет за 11 млн. евро с договор за следващите пет години. 23-годишният футболист има 60 мача с екипа на бразилския колос, но все още няма мачове за своята родина.  Грандът от Милано все още не се е отказал от привличането на Анхел Кореа от „Атлетико“ (Мадрид). Нападателят си остава и голямата цел на „росонерите“.", "date": "2019.08.07", "title": " „Милан“ взе пети нов"}
{"url": "https://trud.bg/%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d1%81%d0%b5%d0%b4%d0%bc%d0%b8%d1%86%d0%b0%d1%82%d0%b0-%d0%bf%d1%80%d0%b8%d0%ba%d0%bb%d1%8e%d1%87%d0%b2%d0%b0-%d0%b7%d0%b0%d0%b3%d1%80%d0%be%d0%b1/", "text": "Умъртвяват по възможно най-бързия начин свинете от фермата в свищовското село Българско Сливово и се загробват съгласно всички изисквания. До края на седмицата окончателният протокол за загробването на всички животни ще е факт. След това ще се пристъпи към дезинфекция, за да не се позволи излизане на вируса извън комплекса. Срокът за ново населване с прасета е минимум след 6 месеца. Това стана ясно на седмичното заседание на Областната епизоотична комисия във Велико Търново. В срещата участваха представители на РЗИ, РДГ, ЛРД Сокол 1884, ОД МВР, ОД „Земеделие” и РД ПБЗН Велико Търново, ОПУ – Велико Търново, представител на пристанищна инфраструктура, представители на Летище – Горна Оряховица и други институции ангажирани с проблема. Всички представители на институциите участващи в срещата докладваха за постъпваща при тях информация и мерките, които се вземат ежедневно. Директорът на Областната дирекция по храните д-р Станимир Спасов благодари на Областно пътно управление в лицето на инж. Венцислав Ангелов за предоставените транспортни средства и съдействие, както и на кмета на Община Свищов Генчо Генчев за пълното съдействие. Д-р Спасов сподели, че на територията на селата Морава и Климентово са умъртвени всички животни, а позитивното е че през тази седмица няма изпратени проби за анализ, както и не са анализирани проби от диви свине. Областната комисия за борба с епизоотичните ситуации взе конкретни решения. Кметовете на общините от област Велико Търново трябва да изпратят в срок до 13 явгуст на Областния управител на област Велико Търново списъци с броя заклани свине от обекти тип „заден двор“, заверени от кметове, кметски наместници и официални лекари. Областната комисия за борба с епизоотичните ситуации – Велико Търново подкрепя искането на ТП „ДГС – Свищов“ за извършване на предвидените дейности за есента на 2019 г. при стриктно спазване на всички мерки за биосигурност.", "date": "2019.08.07", "title": " До края на седмицата приключва загробването на свинете с африканска чума в Свищовско\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b4%d0%b0%d0%b2%d0%b0-60-000-%d0%bb%d0%b2-%d0%b7%d0%b0-%d0%ba%d0%b2%d0%b0%d0%bb%d0%b8%d1%84%d0%b8%d0%ba%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b2%d0%be/", "text": "Варна ще подпомогне с 60 000 лв. олимпийската квалификация по волейбол в Морската столица (9-11 август). „Организацията на турнира от най-високо ниво струва над 2 милиона лева – заяви Кристиан Димитров, началник на дирекция „Спорт“ в общината. – На този фон нашето участие е символично, с което показваме съпричасността си към събитието.“ В първия си мач утре „лъвовете“ излизат срещу тима на Египет, в събота ще играят с Пуерто Рико, а в неделя с олимпийския шампион Бразилия. Победителят ще спечели квота за Токио 2020. Билетите вече са почти разпродадени. Зала „Конгресна“ е с капацитет 5000 места. Открай време Варна е столицата на волейбола, а местната публика е най-преданата на националите и дава най-мощна подкрепа за тях, на което отново ще разчитат „трикольорите“. Момчетата на Силвано Пранди тренират на пълни обороти, а във фитнеса бяха посетени и от министър Красен Кралев, който почива в родния си град. „Тренират здраво, атмосферата в тима е прекрасна – написа Кралев в социалната мрежа. – Волейболистите ни са оптимисти, че можем да се преборим за първото място.“  И трите тима са настанени при отлични условия в „Грифид Енканто Бийч“ в Златни пясъци.", "date": "2019.08.07", "title": " Варна дава 60 000 лв. за квалификацията на волейболистите"}
{"url": "https://trud.bg/%d1%82%d1%80%d1%8a%d0%bc%d0%bf-%d1%80%d0%b5%d1%82%d0%be%d1%80%d0%b8%d0%ba%d0%b0%d1%82%d0%b0-%d0%bc%d0%b8-%d0%be%d0%b1%d0%b5%d0%b4%d0%b8%d0%bd%d1%8f%d0%b2%d0%b0-%d1%85%d0%be%d1%80%d0%b0%d1%82%d0%b0/", "text": "Президентът на САЩ Доналд Тръмп отхвърли твърденията на критиците, според които реториката му срещу имигрантите подхранва екстремизма, заявявайки, че те търсят „политическа печалба“, съобщи AFP. „Моите критици са политици, те се опитват да правят точки. В много случаи се кандидатират за президентския пост“, подчерта Тръмп пред репортери в Белия дом. „Мисля, че моята реторика обединява хората“, продължи Тръмп в изявлението, направено преди отпътуването му към градовете, в които през последния уикенд при масови стрелби загинаха 31 души – Ел Пасо в Тексас и Дейтън, Охайо.", "date": "2019.08.07", "title": " Тръмп: Реториката ми обединява хората"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-41-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d1%82%d1%80%d0%b5%d1%81%d0%b5-%d1%80/", "text": "Трус от 4,1 по Рихтер е регистриран в Трансилвания в 17:46 часа, сочат данни на Европейския сеизмологичен център.  Епицентърът е бил на 130 километра северно от столицата Букурещ. Земетресението е било кратко, но осезаемо в населените места в близост до епицентъра. В столицата обаче почти не е усетено. Няма данни за поражения.", "date": "2019.08.07", "title": " Земетресение от 4,1 по Рихтер разтресе Румъния"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d1%82%d0%b0%d0%bd%d0%b5%d0%b2%d0%b0-%d0%b7%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0-%d1%87%d1%83%d0%bc/", "text": "15% от поголовието от свинете в България е засегнато до момента от вируса на африканската чума. Това съобщи министърът на земеделието, храните и горите Десислава Танева в Стара Загора. Тя и заместникът ѝ доц. Янко Иванов обсъдиха в Тракийския университет проект на Стратегия за ограничаване и ликвидиране на африканската чума по свинете с водещи специалисти в областта на ветеринарна медицина. Министър Танева уточни, че регистрираните огнища на африканска чума по свинете са 30, като 24 от тях са при прасета, отглеждани в т. нар. заден двор. Те са унищожени, а други в процес на евтаназия. „Имаме 126 000 засегнати свине в промишлени свинекомплекси и 535 от лични стопанства” – уточни Десислава Танева. Мерките, предвидени в Стратегията за ликвидиране на африканската чума по свинете, се приемат единодушно от водещите специалисти по ветеринарна медицина. „В случая става въпрос за немалък брой животни, които се отглеждат нерегламентирано, при условия на неспазване на елементарни правила за биосигурност. В стратегията е залегнало в ситуация на епидемия тази популация да бъде разредена. Паралелно с това да се извърши регистрация и идентификация на тези животни” – обясни проф. д-р Михни Люцканов, декан на Ветеринарномедицинския факултет в Тракийски университет. Той добави, че стопани, които отглеждат прасета в дворовете си, ще преминат специални обучения. Стратегията предвижда още проверка на системите за биосигурност в промишлените свинекомплекси, както и строг контрол върху популацията на дивата свиня и на източнобългарската свиня.", "date": "2019.08.07", "title": " Стратегия предвижда обучения за стопаните на домашни прасета"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%86%d0%b8-%d0%bd%d0%b0%d0%bf%d0%b8%d1%80%d0%b0%d1%82-%d0%b7%d0%b0-%d0%b2%d0%b8%d1%81%d1%88%d0%b5-%d1%83-%d0%bd%d0%b0%d1%81/", "text": "Студенти от Гърция и Великобритания са най-многобройните групи чужденци, завършили университет в България, сочи анализ на Евростат.  Оказва се, че чуждестранни студенти от близо 115 държави са се обучавали у нас учебната 2017/2018 г. Общият брой на чуждестранните студенти за посочения период е бил 14 000, а на българските – 207 000, като делът на чужденците в нашите вузове е бил около 6%, според Евростат. Най-голям е бил броят на чуждестранните студенти от Гърция – 26% или около 3600 души. Следват студентите от Великобритания – 14 на сто или около 2000, от Турция – 14 на сто или 1 400, от Германия – 8 на сто или 1 120 и от Украйна – 5 на сто или 700 студенти. Делът на чужденците, които се обучават в наши висши училища, се увеличава значително през годините, като спрямо учебната година 2015/2016 техният брой е нараснал с 10 на сто, а спрямо периода 2013/ 2014 г. – с 33%. По 1 студент има от екзотични дестинации като Сейшелските острови, Мексико, Куба, Ангола, Кения, Еритрея и Таджикистан.", "date": "2019.08.07", "title": " Британци напират за висше у нас\t"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%b0%d1%82%d0%b0-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%8e-%d0%b5%d1%81/", "text": "Централата на американския ежедневник „Ю Ес Ей тудей“ във Вирджиния беше евакуирана заради сигнал, че вътре може да има въоръжен мъж. От медията лично съобщиха за извънредната ситуация. В сградата, в която се намира редакцията, са се задействали аларми и полицията се отзовала на сигнала. Зоната е отцепена, а служителите са били изведени навън. Над сградата, намираща се в предградие на Вашингтон, прелитат и хеликоптери. Полицията проверява сградата. На гражданите се препоръчва да избягват района. По-късно от медията заявиха, че властите не са открили нищо тревожно и че сигналът е бил фалшив.", "date": "2019.08.07", "title": " Евакуираха централата на вестник „Ю Ес Ей тудей“ заради фалшив сигнал за стрелец"}
{"url": "https://trud.bg/%d1%85%d0%b8%d0%bb%d0%b0%d1%80%d0%b8-%d0%b8-%d1%87%d0%b5%d0%bb%d1%81%d0%b8-%d0%ba%d0%bb%d0%b8%d0%bd%d1%82%d1%8a%d0%bd-%d0%bd%d0%b0%d0%bf%d0%b8%d1%81%d0%b0%d1%85%d0%b0-%d0%ba%d0%bd%d0%b8%d0%b3%d0%b0/", "text": "Бившата първа дама на САЩ и бивш US държавен секретар Хилари Клинтън и дъщеря є Челси написаха в съавторство книга, посветена на изтъкнати жени, съобщи АП. От издателството „Саймън енд Шустър” посочиха, че „Книга за храбрите жени” ще излезе на пазара на 1 октомври. Тя ще е първа обща публикация на майка и дъщеря Клинтън. И двете имат предишни самостоятелни произведения – „Какво се случи?” и „Преживяна история” на Хилари и детската книга „13-те американки, променили света” на Челси. Издателят и авторките не разкриват финансовия аспект от договора за публикуване. „Книга за храбрите жени” включва портрети на над сто жени, сред които кандидатката за президент на САЩ Шърли Чизъм, саудитската активистка Манал Ал-Шариф, актрисата и тв звезда Елън Дедженерис и писателката Чимаманда Нгози Адичи. Според Хилари персонажите са жени „лидери, осмелили се да се изправят срещу статуквото, да задават неудобни въпроси и да вършат нещата докрай”.", "date": "2019.08.07", "title": " Хилари и Челси Клинтън написаха книга за жени\t"}
