{"url": "https://trud.bg/%d0%ba%d0%b0%d0%bd%d0%b0%d0%bb-%d0%b8%d1%81%d1%82%d0%b0%d0%bd%d0%b1%d1%83%d0%bb-%d1%89%d0%b5-%d0%b1%d1%8a%d0%b4%d0%b5-%d1%80%d0%b5%d1%88%d0%b5%d0%bd-%d0%bd%d0%b0-%d1%82%d1%8a%d1%80/", "text": "Над канала ще има мостове и жилищни зони Турция в най-скоро време ще започне изграждането на проекта „Канал Истанбул” с търг, който трябва да определи параметрите на новия изкуствен канал между Черно и Мраморно море, предоха световните агенции. Трасето трябва да е с дължина около 45 км и достатъчна ширина и дълбочина, така че по него да могат да преминават до 160 плавателни съда дневно, заяви турският президент Реджеп Тайип Ердоган в реч в Анкара, цитиран от БТА. Предвижда се над канала да бъдат построени мостове, а по бреговете му – жилищни зони, офиси и места за отдих, като екоактивисти се опасяват че това може да доведе до изсичането на милиони дървета и натравяне на сладководните водни източници на мегаполиса. Ердоган обяви намеренията на правителството си на церемония в турската столица, на която властите представиха също така нов проект за построяване на 100 000 социални жилища във всички 81 области на страна, предназначени за семейства с ниски доходи. Те ще могат да закупят жилищата на разсрочено плащане за 240 месеца (20 години). Строителството ще започне на Нова година и бъде завършено за период от 1 до 1,5 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\t„Канал Истанбул” ще бъде решен на търг\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82-%d0%b7%d0%b0-%d0%b4%d0%be%d1%81%d1%82%d0%be/", "text": "„Възможност за достоен и пълноценен живот – това дължим като държава и общество на хората с увреждания. Дългът ни не се изчерпва само с финансова подкрепа. Документите с добри пожелания за ефективни политики са много, но дали на практика работят за това хората с увреждания да се чувстват равноправни граждани?“ Това заяви вицепрезидентът Илияна Йотова, която бе гост на събранието по повод 30-годишнината на Съюза на инвалидите в България, съобщщиха от прессекретариатът на държавния глава. „По-страшно от диагнозата е обричането на живот между четири стени, на създаването на трайно усещане, че не само си безполезен, но си и в тежест. По-страшно е убийството на вярата, че можеш да покажеш възможностите си“, изтъкна Илияна Йотова и отбеляза големия брой на младежи с увреждания, които нито работят, нито учат. „На практика те стават невидими, а животът им се превръща в съществуване“, каза вицепрезидентът и емоционално се обърна към присъстващите: Не, вие не сте невидимите хора на България. В приветствието си Илияна Йотова акцентира върху децата с увреждания и необходимостта от индивидуален подход към тях. „Там, където природата е взела нещо, е дала много повече в друга посока и ние трябва да подпомагаме развитието на този потенциал, за да намери своята реализация в живота“, посочи вицепрезидентът. Илияна Йотова бе категорична, че хората с увреждания са неделима част от потенциала на българската държава и общество. Вицепрезидентът посочи, че в Западна Европа около 70 процента от хората с увреждания работят, а в България са само около 30 на сто. Илияна Йотова изтъкна липсата на подходящи условия за живот за хората с увреждания особено в големите градове на България. „Имаме още много работа, за да борим стереотипи, за да градим доверие помежду си. Ще сме успешни, когато всички обединим усилия – институции, неправителствени организации, бизнес. В лицето на президентската институция имате най-верните съюзници“, посочи вицепрезидентът Йотова. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВицепрезидентът: Възможност за достоен живот дължим на хората с увреждания\t\t\t"}
{"url": "https://trud.bg/%d1%81%d1%82%d0%b0%d1%87%d0%ba%d0%b0-%d1%81%d0%bf%d0%b8%d1%80%d0%b0-%d0%bc%d0%b5%d0%b6%d0%b4%d1%83%d0%b3%d1%80%d0%b0%d0%b4%d1%81%d0%ba%d0%b8%d1%82%d0%b5-%d0%b0%d0%b2%d1%82%d0%be%d0%b1%d1%83%d1%81/", "text": "От утре превозвачите протестират символично, а от 13 януари – ефективно  Искат нов контролен орган Автобусните превозвачи започват протестни действия от утре. Ако исканията ни не бъдат чути, от 13 януари започваме ефективни стачни действия и ще спрем междуградски линии, заяви председателят на Управителния съвет на Конфедерацията на автобусните превозвачи Магдалена Милтенова. Превозвачите ще излязат и на шествие с автобусите. Всички автобусни фирми, без общинските, в около 35 населени места, ще поставят на превозните средства протестни плакати, обясни Милтенова. От бранша настояват за криминализиране на нелегалните превози, изключването на автобусите по редовни линии от обхвата на тол системата и компенсации за превоза на хората, ползващи намаление. Превозвачите са недоволни и от предложената методика за системата бонус-малус в застраховката “Гражданска отговорност”. Частните автобусни превозвачи искат да имат и достъп до европейско финансиране, тъй като до момента има забрана да бъдат бенефициенти по програми на ЕС. По изчисления на конфедерацията нерегламентираните превози носят годишни загуби от над 300 милиона лева на държавата и са довели до фалита на 1500 транспортни фирми. “Имахме среща в началото на година с премиера и там бяха поети конкретни ангажименти, но към днешна дата нищо от тях не е свършено. Единствено Законът за автомобилните превози е на финалната права по съгласуване и до седмица би трябвало да бъде приет от Министерски съвет”, каза Милтенова. Според председателя на националния съюз на автобусните превозвачи Ивайло Константинов първата стъпка в правилната посока от страна на правителството може да се направи със Закона за автомобилните превози, който да регламентира платените пътувания. По думите му трябва да се създаде нов контролен орган, който да установява наличието на нерегламентиран превоз. Той би трябвало да има част от правомощията на “Пътна полиция”, данъчните и Изпълнителна агенция “Автомобилна администрация”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tСтачка спира междуградските автобуси\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d1%81%d1%8a%d0%b1%d1%80%d0%b0-%d0%b1%d0%b8%d0%b2%d1%88%d0%b8%d1%82%d0%b5-%d0%bf%d1%80%d0%b5%d0%b4%d1%81/", "text": "Председателят на Народното събрание Цвета Караянчева събра тази вечер бившите председатели на парламента. С инициативата си в годината, когато отбелязваме 140 години от Учредителното събрание и от приемането на Търновската конституция, тя иска да постави началото на традиция в навечерието на Коледа бившите председатели на законодателната институция да демонстрират приемственост и колегиалност, съобщиха от пресцентъра на НС. В срещата участваха Александър Йорданов, Благовест Сендов,  Огнян Герджиков, Борислав Великов, Георги Пирински, Цецка Цачева, Михаил Миков. Председателят на парламента Цвета Караянчева връчи на всеки почетен плакет „140 години Учредително народно събрание“. Надявам се 12.12. да бъде датата, на която и в бъдеще ще се събират председателите на парламента, отбеляза Цвета Караянчева. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЦвета Караянчева събра бившите председатели на парламента в навечерието на Коледа\t\t\t"}
{"url": "https://trud.bg/%d0%b1%d0%b5%d0%b7%d1%81%d0%bc%d0%b8%d1%81%d0%bb%d0%b5%d0%bd%d0%b0%d1%82%d0%b0-%d1%81%d1%80%d0%b5%d1%89%d0%b0-%d0%bd%d0%b0-%d0%bd4/", "text": "Цел на Путин е да преобърне настроенията на украинците Защо бе нужно на „Нормандската четворка“ (Н4) да се среща в Париж? И преди нея бе ясно, че диаметрално противоположните позиции на Украйна и Русия изключват възможността за постигане на дипломатически пробив. А останалите два участника във формата – Франция и Германия, са безпомощни да променят ситуацията: те нито имат силата да принудят Москва да направи значителни отстъпки, нито имат желанието да изискват от Киев буквално да изпълнява Минската мирна инициатива. Всъщност до голяма степен проблемът е точно в самата инициатива. Вместо да даде някакъв изход от кризисната ситуация, тя единствено доведе до локализирането на конфликта. И без да си го признават, Москва и Киев са удоволетворени от тази ситуация. И отдавна са се концентрирали да търсят дивиденти от украинската криза, не като изпълняват, а като заобикалят съглашението. Украйна смята че е постигнала възможните позитиви от участието си в Минския формат, след като е съумяла с негова помощ да локализира разпространението на сепаратизма в югоизточните си райони. Сега тя се е концентрирала в намерението си да задуши двете сепаратиски формирования – ЛНР и ДНР. А това няма как да се случи, ако Киев реализира точки 4 и 11 от споразумението, които изискват предоставянето на пълна вътрешна автономия за Донецк и Луганск. От друга страна, за Кремъл е важно да държи Украйна под постоянно напрежение. Това не просто изхабява силите на страната, но в дългосрочен план поставя под въпрос самото u съществуване. И за Путин е добре дошъл всеки повод, който води до ескалация на вътрешните противоречия в Украйна. В подписаното комюнике се препотвърждават ключовите положения от Минск, което означава, че конфликтът е обречен да тлее в дългосрочен аспект. Което идеално съвпада с охотата на руския президент да чертае дългосрочни стратегии. Неговата голяма цел не е да завземе Украйна, а да преобърне настроенията на самите украинци. И в този си подход той печели малките си победи. Все повече украинци отказват да разглеждат Русия като враг… (Със съкращения) \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tБезсмислената среща на Н4\t\t\t"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f%d1%82-%d1%81%d0%b5%d0%bd%d0%b0%d1%82-%d0%bf%d1%80%d0%b8%d0%b5-%d1%81-%d0%b5%d0%b4%d0%b8%d0%bd%d0%be%d0%b4%d1%83%d1%88%d0%b8/", "text": "Американският Сенат прие днес с единодушие резолюция, признаваща арменския геноцид, след като Камарата на представителите я прие с голямо мнозинство в края на октомври, предаде БТА. Рецолюцията беше блокирана няколко пъти в Сената от републикански съюзници на президента Доналд Тръмп. Днес текстът, предложен от демократа Боб Менендес, беше приет единодушно. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tАмериканският Сенат прие с единодушие резолюция, признаваща арменския геноцид\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b5%d0%b7%d0%b8%d0%ba%d1%8a/", "text": "В 21 век в Европа правото на самоопределение и самоизразяване е безспорно, написа във фейсбук външният министър на РС Македония Никола Димитров във връзка с позицията на БАН за македонския език. Отношенията между двете страни, за да бъдат приятелски и близки, предполагат зачитане на това право и достойнството на другата, допълва Димитров. „Македонският език е един от южнославянските езици. Стандартният македонски език е официално кодифициран през май 1945 г. въз основа на централните говорими форми в тогавашна Македония. Той беше един от трите официални езика в бивша Югославия и присъства в ООН от 70-те години на миналия век. Македонският език има свое историческо развитие и е признат от международната общност от лингвисти“, казва Димитров. „Приемане на периода на споделена и преплетена история, която свързва българския и македонския народ, но и настоящето – македонски народ, който говори македонски език. За да успее този процес и двете страни се нуждаят от мъдрост и деликатност, величие в разбирането и зачитането на грижите и достойнството на другия. Лесно е да се разваля, трудно е да се гради“, казва Димитров. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВъншният министър на Македония: Езикът ни има свое историческо развитие и е признат от лингвистите\t\t\t"}
{"url": "https://trud.bg/%d0%bd%d1%81%d0%be-%d0%b7%d0%b0-%d0%b1%d0%bb%d1%8a%d1%81%d0%bd%d0%b0%d1%82%d0%be%d1%82%d0%be-%d0%b4%d0%b5%d1%82%d0%b5-%d0%bf%d1%80%d0%b8-%d0%b2%d0%b8%d0%bd%d0%b0-%d0%bd%d0%b0-%d1%81%d0%bb%d1%83%d0%b6/", "text": "На 12 декември, четвъртък, около 20.00 часа на столичния бул. „Драган Цанков“ (в района на КАТ-София) при инцидент с автомобил на Националната служба за охрана е пострадало 14-годишно дете, което незабавно е транспортирано в болнично заведение. Tова съобщиха от пресцентъра на НСО във връзка с   тази вечер. Мястото на инцидента е обезопасено, информирани са компетентните органи на МВР и на Военна прокуратура. В ход е досъдебно производство за установяване на обстоятелствата по инцидента, допълват от НСО. Националната служба за охрана изразява дълбоко съжаление за пострадалото дете и уверява, че при установяване на виновно поведение на служителя на НСО ще бъдат предприети всички изискуеми от закона мерки. Междувременно от УМБАЛ „Св.Анна“ в София, където е настанено пострадалото дете, информираха, че то е в тежко, увредено \nсъстояние, с опасност за живота. Хоспитализирано е Клиника по анестезиология, реанимация и интензивно лечение. Подробности ще дадат утре рано сутринта на брифинг в болницата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tНСО за блъснатото дете: При вина на служителя ни ще бъдат предприети всички законови мерки\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82-%d0%b2%d1%8a%d1%80%d1%85%d0%be%d0%b2%d0%b5%d0%bd%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b7%d0%b0%d0%ba%d0%be-2/", "text": "Най-важното за нашето бъдеще е да имаме силен, компетентен и независим български съд, защото върховенството на правото е в основата на демократичната държава. Това каза президентът Румен Радев в словото си на церемонията по тържественото отбелязване на 60-годишнината на Софийския градски съд, съобщиха от прессекретариата на президентската администрация. „От върховенството на закона зависи да имаме свободна обществена среда, която да гарантира прогресивното развитие на всички останали сектори. От върховенството на закона зависи българите да вярват в държавата си и да работят всеотдайно за нейното бъдеще“, посочи президентът Румен Радев. Държавният глава подчерта и че осъзнава колко е трудно в днешното динамично и противоречиво време „да бъдеш съдия и да взимаш решение в случаи, когато безкомпромисното придържане към закона и отстояването на правдата изисква лична смелост и гражданска отговорност“. „Българите имаме остра нужда от справедливост. Имаме нужда от вашата всеотдайност, компетентност и мъдрост и най-вече – от вашата човешка съвест и гражданска смелост“, каза още президентът Румен Радев. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tРумен Радев: От върховенството на закона зависи българите да вярват в държавата си\t\t\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d0%b0-%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba/", "text": "Евродепутатът Ангел Джамбазки е бил заловен да шофира с алкохол в кръвта. Случаят е от 7 декември. Кръвната проба е показала по-малко от дрегера – 1.08 промила, което е под прага за наказателна отговорност. „Срамувам се от постъпката си, беше безотговорно от моя страна“, коментира Джамбазки по БТВ. „Дрегерът показа показания, по-високи от разрешеното за шофиране. Кръвна проба ще покаже точно, защото може да се правят много спекулации. Затова се прави кръвна проба, има контролна, втора, има си холограми, всичко. Не е постъпка, от която да не се срамувам. Напротив, срамувам се. Беше безотговорно от моя страна и съжалявам, за което. Малкият дявол е, че това завърши с проверка и наказание, каквото ще последва“, заяви Ангел Джамбазки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tХванаха евродепутата Ангел Джамбазки да шофира с алкохол в кръвта\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b5%d0%ba%d1%83%d0%bb%d1%82%d0%b8%d0%b2%d0%b8%d1%80%d0%b0%d0%bd%d0%b5-%d0%bd%d0%b0-%d1%81%d0%bc%d0%b5%d1%82%d0%b8%d1%89%d0%b5%d1%82%d0%be-%d0%bd/", "text": "Днес бе даден старт на изпълнението на проекта за закриване и рекултивация на съществуващото старо депо за отпадъци на община Пазарджик, което се намира в землището на село Алеко Константиново. В официалната церемония по първа копка участваха директорът на РИОСВ – Пазарджик Костадин Гешев, кметът на общината Тодор Попов и областният управител Стефан Мирев. Молебен за здраве и благоденствие на хората от селото и строителите, които ще се справят с реализацията на проекта, отслужи отец Борис, съобиха от МОСВ. Проектът е на стойност над 4,7 млн. лв. и се финансира със средства от ПУДООС. Площта за оформяне на рекултивационната повърхност е 95 336 кв. метра. Ще бъде изградена и система за улавяне и събиране на филтрационни води от тялото на депото. То е било в експлоатация от 1962 г. до ноември 2017 г. Целта на проекта е да се допринесе за постигането на националните цели за намаляване отрицателното въздействие върху околната среда от дейностите по третиране и обезвреждане на отпадъците. В съседство вече се изгражда компостиращата и сепариращата инсталация към новото сметище, а със завършването на Пречиствателна станция цикълът ще бъде напълно затворен. Кметът на Пазарджик Тодор Попов благодари на всички партньори на общината и си постави за цел изграждане на втора клетка на депото. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЗапочна рекултивиране на сметището на Пазарджик\t\t\t"}
{"url": "https://trud.bg/%d0%b1%d0%b5%d0%b7%d1%83%d0%bc%d0%bd%d0%b0%d1%82%d0%b0-%d0%b3%d1%80%d0%b5%d1%82%d0%b0-%d0%ba%d0%b0%d1%82%d0%be-%d0%be%d1%80%d1%8a%d0%b4%d0%b8%d0%b5-%d0%bd%d0%b0-%d0%b4%d1%8f%d0%b2/", "text": "В горните етажи на властта знаещите са заменени с назнайващи, мислещите с вярващи Обозначената като знаменосец на екологичния активизъм Грета Тунберг вече е с международната награда „За достоен начин на живот” за 2019 г. Съвсем спря да ходи на училище, обикаля по белия свят за участие в протести срещу климатичните промени. Между две пътувания клечи пред шведския парламент и ръчка за същото. В САЩ зелената и ЛГБТ-йската лудости са с по-дълга традиция, истерията е с няколко октави нагоре, организира се от кандидатката за президентка на демократите Aлeкcaндрия Oкacиo-Кoртec в „Нов зелен курс”. Лудетините не протестират само срещу нивото на СО2 и затоплянето с повече от 1,5 градуса, сърби ги нетърпимо и на други места. Нахъсани са да спасяват планетата от всичко, от крави и въглеводороди, например. И от хетеросексуални бели мъже, и от мнозинства различни. Хората им пречат да ощастливят човечеството. За политика иде реч, вече не го и крият. Спасението от всички злини си го представят като унищожение на наличните политическа и икономическа системи. Двете боркини със здравия разум и последователките им не знаят, че са в схемата на ранния комунизъм, троцкизма, болшевизма и маоизма: световна революция; унищожаване на частната собственост и нейните притежатели; отричане и срутване на „стария свят”; който е бил нищо, да стане всичко; мир на колибите, война на дворците; свобода, братство, равенство и тям подобни разрушителни заблуди измами, щуротии и налудности. Това им е Манифестът: „Климатичната криза е криза и на човешките права и политическата воля… захранвана от кoлoниaлнaтa, рacиcткa и пaтриaрхaлнa cиcтeмa нa угнeтявaнe… трябвa дa я дeмoнтирaмe…” Предвиждат забрана на говеждото месо и авиацията, 100-прoцeнтoвa зeлeнa eнeргeтикa, гaрaнтирaн дocтaтъчeн зa живoт дoхoд зa тeзи, кoитo „нe мoгaт или нe иcкaт дa рaбoтят”?! Звучи идиотско, но обединената общност от малобройни групички еко-право-джендър-и прочие защитници се надява на технологията, известна като „Прозореца на Овертон”. Коварна и доста ефективна в ерата на телевизията и интернет манипулативна техника. Ползва се особено активно в търговията за налагане на продукти на пазара и особено в политиката за целеви промени на настроенията и нагласите в обществото. Нещо напълно неприемливо за хората в началото на операцията на няколко стъпки се завъртва в медиите и мрежата, докато отначало се приеме за все пак възможно в някаква степен, после за приемливо донякъде, накрая да стане дори силно желателно. Както се стигна до масовата употреба на наркотици и медикаменти с опиати, само с плацебо ефект или направо вредни;до операции за щяло и нещяло; безполезни хранителни добавки, всякакви Е-та в храните, напитки с огромни количества захар или сол и т. н. Чрез този „прозорец” се формират „образи на врага”, налагат се нефелни персони и цели типажи в управлението, прокарват се или обезсилват политики, закони и правила. Колкото всичко това да е невярно, измамно, вредно и дори налудничаво в началото, се инсталира в главите на хората като нужно. Например крайно опасното за християнска Европа нахлуване на емигранти под формата на „бежанци”, после на остро необходима квалифицирана работна ръка, накрая като златна възможност за европейците с чувство за вина да обгрижват горките малцинства независимо от наличната сред тях неблагодарност, враждебност и криминална настройка. По тази схема се провеждат импийчмънтът на Доналд Тръмп, руската и китайска опасности, Ония ценности. Както и образите на светици и праведници като Тунберг и подобни. При цялата очевидност, че тя е напълно неграмотна във всяка област на знанието, не само в екологията и климатологията. За хората в средна и нагоре възраст това е ясно, за по-младите не е. Вижда се и при модела на ЛГБТ пропагандата. Според британската YouGov през 2015 г. само 46% от младежите в групата 18-24 г. се определят като хетеросексуални, а сред възрастните британци те са 88%. Така изглежда промяната на възгледите на социума и на индивидите чрез „прозореца на Овертон”. Разумът заспива, идва часът на демоните. По горните етажи на властта в големите и малките като нас „демокрации” знаещите са заменени с назнайващи, мислещите с вярващи, будните със сънуващи. Гретите се презентират чрез срещи с висши политици, поучават в ООН и други представителни форуми, получават престижни награди, издават книги, на ръце ги внасят в политиката. Т. нар. нестандартна ориентация се представя за стандартна, женоподобни мъжлета превземат киното и телевизиите, нагли женички ръмжат заплашително срещу всичко мъжко. По данни от САЩ склонните към хомосексуализъм и други форми на маргинално поведение са много повече сред децата, възпитавани от еднополови двойки или само от майка. Натискът върху най-уязвимите – децата – е всестранен, организираните малцинства ги атакуват безмилостно чрез разноцветни клипчета и книжици, населени с изроди холивудщини, гейпаради, с минали „под дъгата” певци, спортисти и актьори. В млада възраст психиката по-лесно се гъне и чупи. Особено извън здраво семейство или с родители 1 и 2. Унищожаване на семейството им е главната цел. През 1562 г. фламандският живописец Питер Брьогел Селски рисува няколко стряскащи картини, показващи ужаса да живееш в Ниската земя и въобще в Европа. Безкрайни войни – колониални, граждански, религиозни -, съпроводени от масови убийства на мирно население, грабежи, палежи, отчайваща мизерия. Епидемии и глад косят измъчени люде, неспирно горят клади, хора ядат корени и жълъди, потънали в неопределеност за бъдещето и сковаващ страх. В „Триумфът на Смъртта” армия от скелети щурмува Земята на фона на безплоден пейзаж с преобладаващ червено-кафява палитра. Безносата върху кльощав червен кон коси наред млади и стари, бедни и богати. Повечето са се смирили със съдбата, някои се съпротивляват, само двама влюбени не забелязват предстоящото и за тях. И днес имаме война, хибридна в Европа, гореща в страни от Азия и Африка. Според официалната информация, в британския Ростерхем за 16 години пакистанци са изнасилили 1400 малолетни момичета. В Телфорд, където в продължение на десет години са изнасилени 1000 момичета, като предпочитанията на престъпниците били към 11-годишни симпатични англичанки. Медиите настояват да не се споменава „неполиткоректно” националната принадлежност на престъпниците. В съда те обвиняват жертвите си в „бял расизъм”. Във Франция мълчат зачестите нападения на лица от едни малцинства върху катедрали и синагоги. Брьогел в размисъл за трагичната съдба на съвременниците рисува и фантасмагоричната”Безумната Грета”, преди една година изложена във Виена. Символично название, така през 15 в. фламандците нарекли огромно стенобитно оръдие, а другаде – „големият червен дявал”. На втори план е изобразена вещица с женско тяло и мъжка глава, от ануса на двуполовото същество излизат материи, които безумни нещастници взимат за жълтици, тъпчат се и трепят за тях. Сюрреалистичната картина се допълва от човекоядни чудовища и адски изчадия, излизащи от зиналата паст на Дявола. Символизиращи хорските пороци, хаоса и жестокостта на времето. Централният образ, Грета, във Фландрия наричана още „Лудата Мег”, се е устремила към пъкъла с шпага в ръка, за да придобие оттам съдинки, черпаци и преди всичко един от тиганите, на които там пържат грешниците. Не я плаши преизподнята, тя отива в нея от адския живот отгоре. Чрез художествения синтез на големия майстор фантастичното носи остро усещане за реалност. През XX в. Смъртта коси десетки милиони невинни люде в Европа, Азия и Африка по времето на военния комунизъм, национал-социализма и маоистката „Културна революция”. Американецът Джон Голдберг в „Либералният фашизъм. История на левите сили от Мусолини до Обама”. през 2012 г. пише:„американският либерализъм, фактически се гради върху фундамента на фашизма и всъщност е една от неговите прояви. Грета Тунберг здраво е наложена през „прозореца” за предводителка на „зелената лудост”, но и като символ на разните други малцинствени групи за натиск – защитници на всевъзможни права, политкоректници, джендъристи и глобалисти. Знакови са и установените u диагнози: „аутистична психопатия” по Аспергер, обсесивно-компулсивно разстройство. Толерантността в тяхното разбиране е сигурен път към тоталитаризъм, ясно прозира в публичните им изяви и прилаганите методи за действие. ЛГБТ-йщината им е своеобразен бунт срещу Бога и Природата. Откриваме това и в изявите на нашенската колективна Грета. Не търпят опоненти и критични позиции, бягат от публични спорове и открити обсъждания. Общуват основно със себеподобни соросоиди и грантаджии, събират за аудитория само либерално вярващи и истерично подкрепящи. Тропат с крака и юмручета, крещят при случай и чакат външни сили да им набутат цялата власт в страната, за да се разгърнат по тоталитарна рецепта. Всепозволеността винаги се следва от преследвания, забрани и наказания. И пържене на грешници. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\t“Безумната Грета” като оръдие на Дявола\t\t\t"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b8%d1%82%d0%b5-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d0%b8%d0%bc%d0%b0%d1%82-%d0%bf%d1%80%d0%be%d0%b1/", "text": "По-бавно се износват, въпреки високата мощност и въртящ момент Собственици на електрически коли се натъкват на проблеми със зимните гуми в началото на студения сезон. В момента на пазара липсват зимни гуми (с едно изключение), които са предназначени специално за електромобили. Производителите разработват усилено подходящи гуми, но тяхната поява се очаква най-рано след година. По тази причина водачите на електрически коли са принудени да слагат стандартни зимни гуми за конвенционални автомобили, ако открият подходящите размери. Гумите за електромобили са много специфични. Те трябва да осигурят не само безопасност и комфорт, но и по-дълъг пробег. Необходимо е и да са издръжливи със силни странични бордове, тъй като електрическите коли са по-тежки заради батериите. Здравината също е много важна, тъй като електромобилите обикновено не са оборудвани с резервна гума поради причината, че батерията изяжда необходимото пространство в багажника. В тестове е установено, че когато са „обути“ със специално предназначени за тях гуми, колите на ток изминават поне с 6% по-дълга дистанция с едно и също количество енергия в батерията. В някои ситуации при изчерпване на батерията тези проценти повече могат да бъдат решителни, за да се стигне до точка за зареждане. Шестте процента се равняват на 15 км за електромобил с пробег 250 км. Автомобилите на ток обикновено са конструирани и оборудвани от завода с по-тесни и високи летни гуми, за да срещат по-ниско съпротивление при търкаляне. Колкото по-ниско е съпротивлението, толкова по-малко енергия от батерията се изразходва при движение. Този принцип важи и за моделите с дизелови и бензинови двигатели. При тях обаче пробегът не е от толкова голямо значение, както при електромобилите, които в студеното време още по-бързо изразходват ресурса на батерията си. По-голямото съпротивление при търкаляне на гумата означава по-добро сцепление, т. е. автомобилът стои по-стабилно на пътя – послушно завива, спира и потегля. Солидното сцепление е особено важно върху хлъзгавите настилки през зимата. Задачата пред производителите е да открият подходяща смес, която да осигури оптимален компромис от ниско съпротивление и добро сцепление през зимата при по-малката контактна площ с пътя на тесните гуми за електромобили. Досега само един доставчик на гуми има решение на този ребус. Това е японската компания „Бриджстоун“, която предлага зимната гума Blizzak LM500 за един определен електромобил – BMW i3. Тази гума е с рядко срещаните размери 155/70/19, изработена е от мека смес с високо съдържание на силициев диоксид, а ламелите са с широк профил и специален дизайн за по-добро сцепление в зимни условия и по-ниско съпротивление от триенето с настилката. Не всички търговски центрове предлагат този модел гуми, защото търсенето все още не е голямо, а и в България броят на електромобилите засега е сравнително нисък. Цената на една такава гума варира в широк диапазон от 300 до 440 лева. Други световни гиганти в бранша като „Мишлен“ и „Гудиър“ разработват усилено зимни гуми за електромобили и вероятно ще ги пуснат за следващия студен сезон. Предизвикателството и конкуренцията са огромни, защото производителите на електрически коли се борят за всеки километър пробег, а гумите се оказват един от определящите фактори. Наред с всичко гумите трябва да бъдат и тихи, за да не развалят звуковия комфорт при пътуване с безшумните електромобили. Бързите промени в автоиндустрията засягат не само задвижването на колите, но и техните компоненти като гумите. Докато на пазара се появят новите продукти, собствениците на коли на ток трябва да се задоволят с това, което се предлага в момента – стандартни зимни гуми. Те са съвместими с размера на джантите на някои модели електромобили, като „Тесла“ например. Хубавата новина за любителите на електрическата мобилност е тази, че колите на ток по-бавно износват гумите си, въпреки високата мощност и въртящ момент. Това се дължи на модерните електронни системи, които по-бързо напасват спирачното усилие и тягата на електрическия мотор към колелата. В тестове е установено, че при спокойно шофиране „Тесла“ изяжда само 1 милиметър от протектора на зимни гуми за 12 000 км. Трудно е обаче да се шофира спокойно автомобил, който разполага с мощност от стотици конски сили и ускорява светкавично като стрела, тъй като не се нуждае от развъртане на двигателя до високи обороти. Като при всяко сухопътно превозно средство, единствената връзка на пътниците в електрическата кола с пътя са четирите гуми. А това е площ, по-малка от кориците на четири книги. И всеки компромис може да струва скъпо.   Търговците отчитат слаб ноември, спадът в продажбите е 10% Големите търговско-сервизни комплекси отчитат спад в продажбите на зимни гуми. Топлият месец ноември е довел до ниско търсене. Купените досега през този сезон гуми са около 10% по-малко в сравнение с миналата година. Много от собствениците на автомобили още не са сложили зимни гуми. При падането на първия сняг пред сервизите се извиха опашки. Това се тълкува като знак, че дори тези, които имат намерение да монтират зимни гуми, не бързат да го направят, а чакат настъпването на истинската сурова зима. Липсата на снежна покривка допринася за по-слабата търговия. По закон от 15 ноември до 1 март автомобилите у нас трябва да се движат с “гуми, предназначени за зимни условия или с гуми с дълбочина на протектора не по-малка или равна на 4 милиметра”. Това означава, че колите могат да се карат както със зимни гуми, така и с летни или всесезонни с достатъчна дълбочина на протектора. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЕлектрическите автомобили имат проблеми със зимните гуми\t\t\t"}
{"url": "https://trud.bg/%d0%bc%d0%b5%d0%b3%d0%b0-%d1%82%d1%83%d1%80%d0%bd%d0%b8%d1%80%d1%8a%d1%82-%d0%bd%d0%b0-%d1%83%d0%b5%d1%84%d0%b0/", "text": "УЕФА си има нов мегатурнир и без помощта на ФИФА. През настоящата кампания Шампионската лига се превърна в арена на първенствата от Топ 5. Оказа се, че на 1/8-финалите в турнира на богатите няма място за „дребни риби“. Това е равносметката след последния съдийски сигнал в груповата фаза. Всички 16 отбора, достигнали до елиминациите, са от водещите шампионати на Стария континент. Може би е временно явление, резултат от жребий, или просто чист късмет, но е факт. Преди година „Ню Йорк Таймс“ разкри, че световната футболна асоциация води тайни преговори с топ клубовете за формирането на нов супер турнир. Е, и без пъкления план, той реално е факт. През последните 5 издания на турнира все имаше по някое изключение – „Порто“, „Аякс“, „Базел“, „Шахтьор“ (Донецк), „Бешикташ“, „Бенфика“, ПСВ, „Динамо“ (Киев) и „Зенит“. Сега дори и те не са достойни за място в Шампионската лига през пролетта. \nПремиършип на Англия и този път държи фронта. След като през изминалия сезон финалът бе под флага на англичаните („Ливърпул“ – „Тотнъм“), сега всички 4 представители на страната продължават напред. Същото важи за Испания – 4 тима от Ла Лига също остават в голямата игра на турнира на богатите. От Серия А отборите са 3. Същи брой са и от Бундеслигата, а ПСЖ и „Лион“ представляват френската Лига 1. Толкова! Нито един друг тим, представител на първенство извън Топ 5, не успя да финтира ситото на групите. За първи път елиминациите ще бъдат съставени от отбори от едва 5 държави. Така през пролетта най-големият аутсайдер в надпреварата според букмейкърите ще бъде… „Лион“. \nСериозна реклама на настоящото издание на Шампионската лига направи и още един факт – този сезон е най-резултатният в историята. В групите паднаха общо 308 гола през есента. Лука Модрич от „Реал“ (Мадрид) счупи досегашния рекорд от 306 попадения, а Гонсало Игуаин от „Ювентус“ вдигна летвата на 308. \nИ „Байерн“ влезе в дебелата книга на турнира. Баварската машина стана №1 в груповата фаза, след като записа шести пореден успех – 3:1 над „Тотнъм“. Играчите, водени от временния наставник Ханзи Флик, затвориха цикъла с голова разлика от +19. И всичко това още преди да дойде най-интересното – елиминационната фаза. Жребият за нея е в понеделник от 13 часа българско време и ще бъде повече от любопитно кой срещу кого ще се изправи. Сигурно вече е само, че мегасблъсъци ще има още на 1/8-финалите през февруари. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tМега турнирът на УЕФА\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d0%b8%d1%81%d0%be%d0%ba%d0%be-%d1%86%d0%b5/", "text": "България високо цени приноса на Суверенния военен хоспиталиерен орден на Св. Йоан от Йерусалим Родос и Малта в подкрепа на най-нуждаещите се и уязвими групи не само в страната ни, но и в световен мащаб. Отстояването на хуманните ценности и солидарността е наша обща кауза. Това заяви държавният глава Румен Радев на среща днес с Великия магистър на Суверенния Малтийски орден Негово Височество фра Джакомо Дала Торе дел Темпио ди Сангуинето.  Той е на държавно посещение у нас по покана на българския президент. С визитата се отбелязват 25 години от установяване на дипломатически отношения между България и Суверенния Малтийски орден.  Един от най-древните християнски ордени осъществява благотворителна, социална и хуманитарна дейност по цял свят, а у нас е организирал над 350 различни инициативи в над 107 населени места от 2005 година досега. Утре държавният глава и Великият магистър ще открият първия по рода си в България високотехнологичен апарат за рехабилитация на деца с церебрална парализа. Суверенният Малтийски орден ще дари и ехограф в столична болница за лечение по белодробни болести, както и линейка за болницата в Дупница, за което президентът изрази признателността на страната ни.  България високо цени подкрепата за лечебни заведения, както и дейността на Суверенния Малтийски орден у нас в помощ на социално слаби, на деца, на хора с увреждания, подчерта президентът Румен Радев. Държавният глава и Великият магистър заявиха, че сътрудничеството и диалогът на най-високо равнище ще продължат да се задълбочават и развиват. Заедно ще продължим да отстояваме хуманните ценности, човешките права и религиозните свободи, заяви президентът Радев и посочи, че България е пример за изградена с векове толерантност между религиите и вероизповеданията. Държавният глава и Великият магистър бяха единодушни, че трябва да се насърчава диалогът между религиозните общности, за да не се допускат конфликти и да се предотвратяват и  разрешават кризисни ситуации. Гостът изрази увереност, че предстоящите му срещи с представители на гражданското общество и на традиционните вероизповедания у нас ще укрепят приятелските отношения и сътрудничество между Суверенния Малтийски орден и България.  Президентът и Великият магистър изразиха увереност, че само с отстояване на каузата на хуманизма и защитата на човешките ценности може да се постигне мир и благосъстояние в конфликтни зони и страни с дълбоки социални неравенства. Румен Радев и фра Джакомо Дала Торе дел Темпио ди Сангуинето бяха единодушни, че международната общност трябва да фокусира повече усилия в борбата срещу трафика на хора. Президентът подчерта необходимостта от повече програми в подкрепа на социалните и здравните услуги, икономиката и образованието в страните от Близкия Изток и Африка, като най-ефективна мярка за борба с трафика на хора и тяхната експлоатация. „Европа трябва да се обърне към причините за миграцията и да положи усилия за преодоляването им в помощ на хората в техните собствени държави“, заяви президентът.  В делегацията, водена от фра Джакомо Дала Торе дел Темпио ди Сангуинето, са Великият канцлер Албрехт Фрайхер фон Бьозелагер, както и Великият хоспиталиер Доминик Принц дьо Ла Рошфуко-Монбел. Държавното посещение започна с церемония по официално посрещане на площад „Св. Александър Невски“ и с полагане на венец пред паметника на Незнайния войн. След пленарните разговори на двете официални делегации беше валидирана илюстрована пощенска карта по повод 25 години от установяването на дипломатически отношения.  В рамките на посещението си у нас Великият магистър се срещна с председателя на Народното събрание Цвета Караянчева, предвиждат се и срещи със Светия синод на Българската православна църква и с Главното мюфтийство. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tПрезидентът Радев: България високо цени приноса на Суверенния Малтийски орден за отстояване на хуманизма и солидарността\t\t\t"}
{"url": "https://trud.bg/%d0%bf%d0%b5%d0%bd%d1%82%d0%b0%d0%b3%d0%be%d0%bd%d1%8a%d1%82-%d1%81-%d0%b1%d1%8e%d0%b4%d0%b6%d0%b5%d1%82-%d0%b7%d0%b0-738-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0/", "text": "Потвърдиха традицията за двупартиен консенсус по военните разходи Конгресът на САЩ одобри късно в сряда огромен военен бюджет в размер на 738 млрд. долара за следващата година, обхващащ всички военни разходи на Пентагона от семейните отпуски на войниците до покупката на нови изтребители и създаването на американски Космически сили като самостоятелен вид въоръжени сили в рамките на ВВС, предаде Ройтерс. В подкрепа на законопроекта гласуваха над 377 конгресмени и само 48 бяха против, което потвърждава традицията за двупартиен консенсус по военните разходи от много години. Този резултат е достатъчен законопроектът да бъде изпратен за одобрение в Сената. Доналд Тръмп обеща да го подпише веднага след приемането му от двете камари на Конгреса, с което той ще стане закон. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tПентагонът с бюджет за 738 млрд. долара\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%b1%d1%83%d1%85%d0%bd%d0%b0-%d0%bd%d0%b0-%d1%80%d1%83%d1%81%d0%ba%d0%b8%d1%8f-%d1%81%d0%b0%d0%bc%d0%be%d0%bb%d0%b5%d1%82%d0%be%d0%bd%d0%be%d1%81%d0%b0/", "text": "Десет души са пострадали при пожар на самолетоносача „Адмирал Кузнецов“, който е на ремонт в пристанището в Мурманск. Двама от ранените са военнослужещи, съобщиха от Северния флот на Руската федерация, предаде РИА Новости. Двамата военни са получили изгарияния на дихателните пътища. Няма заплаха за живота им. Пожарът е зизбухнал в 9:16 българско време, докато са се извършвали ремонтни дейности и заварявания по корпуса. „На борда на кораба се провеждаше подмяна на енергийното оборудване, в резултат на заваряване искра е паднала в трюмното пространство, където е имало разлято гориво. Избухнал е пожар“, заяви Алексей Рахманов, ръководител на корабостроителницата. Източникът на пожара е локализиран, всички работници, които са били на крайцера, са евакуирани. На кораба не е имало боеприпаси и оръжия при избухването на пожара. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tПожар избухна на руския самолетоносач „Адмирал Кузнецов“, пострадалите са десет\t\t\t"}
{"url": "https://trud.bg/%d0%ba%d0%be%d0%bc%d0%b8%d1%81%d0%b0%d1%80-%d0%b2%d0%b5%d0%bd%d0%b5%d0%bb%d0%b8%d0%bd-%d0%bc%d0%bb%d0%b0%d0%b4%d0%b5%d0%bd%d0%be%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%bd%d0%b0%d1%87/", "text": "Новият началник на „Пътна полиция“ в Пловдив е комисар Венелин Младенов. Той идва на този пост от „Охранителна полиция“, на която беше началник, информир Преди дни директорът на ОД на МВР Йордан Рогачев освободи от поста началникът на „Пътна полиция“ главен инспектор Димитър Димитров заради слаби резултати и многобройни катастрофи със загинали в областта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tКомисар Венелин Младенов е новият началник на „Пътна полиция“ в Пловдив\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8-%d0%b0%d0%bd%d1%82%d0%b8%d0%bc%d0%b0%d1%84%d0%b8%d0%be%d1%82-%d0%b7%d0%b0/", "text": "Служител на Териториална дирекция „Борба с организираната престъпност“ в Пловдив е задържан днес за продажба на стоки менте . Арестът е осъществен в сградата на службата, съобщиха от прокуратурата.    Разследването се наблюдава от Района прокуратура-Асеновград, при координиране  на действията с Окръжна прокуратура-Пловдив. Процесуално-следствените действия се извършват от следователи при Окръжен следствен отдел към ОП-Пловдив.  Акцията е проведена съвместно с отдел „Вътрешна сигурност“ към МВР. Образувано е досъдебно производство за използване на търговски марки без правно основание и без съгласието на притежателите на изключителното право, с цел организиране на продажба на стоки, носещи знаци идентични със знаците на защитени права и са причинени значителни вредни последици, уточняват от държавното обвинение.    \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tАрестуваха пловдивски антимафиот за търговия със стоки менте\t\t\t"}
{"url": "https://trud.bg/%d1%82%d0%be%d0%bf%d0%bb%d0%be%d1%84%d0%b8%d0%ba%d0%b0%d1%86%d0%b8%d1%8f-%d1%80%d1%83%d1%81%d0%b5-%d0%bf%d0%bb%d0%b0%d1%89%d0%b0-80-000-%d0%bb%d0%b2-%d0%be%d0%b1%d0%b5%d0%b7%d1%89%d0%b5%d1%82%d0%b5/", "text": "„Топлофикация Русе“ е осъдена да плати 80 000 лв. обезщетение на жена, паднала в изкоп на фирмата с вряла вода. Окръжният съд в Русе уважи изцяло предявените искове и осъди топлофикационното дружество в града да плати на 45-годишната Наргиз Юсеинова обезщетение за имуществени и неимуществени вреди, съобщи  . Случаят е от 1 декември миналата година, когато жената пропада в необезопасен изкоп с вряла вода в квартал „Здравец-Изток“. Благодарение на бързата реакция на съпруга ѝ е извадена жива от ямата, но с множество изгаряния по тялото. Седем оперативни интервенции са претърпени от Наргиз Юсеинова, а болките и страданията ѝ продължават и до днес. Това е причината съдът да уважи претенцията ѝ към „Топлофикация Русе“ в пълен размер. В мотивите си съдът коментира всички доказателства по делото и установява, че е налице бездействие на служителите на топлофикацията, които не са обезопасили изкопа и въпреки инцидента мерки са взети едва на следващия ден вечерта. Магистратите допълват, че дори към настоящия момент не е променена тази практика и организация на работа, лишена от логика, отговорност и ангажираност към опазването на здравето и живота на гражданите. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tТоплофикация Русе плаща 80 000 лв. обезщетение на жена, паднала в изкоп с вряла вода\t\t\t"}
{"url": "https://trud.bg/%d0%b1%d0%b0%d0%b1%d1%85-%d1%89%d0%b5-%d0%b2%d0%b7%d0%b5%d0%bc%d0%b0-%d0%bf%d1%80%d0%be%d0%b1%d0%b8-%d0%bd%d0%b0-%d0%b2%d1%81%d1%8f%d0%ba%d0%b0-%d0%bf%d1%80%d0%b0%d1%82%d0%ba%d0%b0-%d1%81-%d0%bf%d1%82/", "text": "Българска агенция по безопасност на храните (БАБХ) ще взема проби за лабораторно изпитване на всяка пратка с птиче месо и субпродукти с произход Полша, предназначени за България. Предприетите действия са във връзка със зачестилите нотификации в Системата за бързо съобщаване на храни и фуражи (RASFF) за наличие на салмонела в птиче месо с произход Полша. Птичето месо и субпродуктите ще бъдат поставени под забрана до получаване на резултата. При положителни резултати за наличие на салмонела, БАБХ ще предприема действия, съгласно действащото законодателство, съобщават от агенцията. БАБХ припомня, че миналата седмица Агенцията предприе вземане на проби на пристигащите в страната ни пратки с птиче месо от един и същи полски производител, след получени няколко нотификации за заразено със салмонела охладено птиче месо. Към момента БАБХ проверява пратка замразено пилешко месо, замърсено със салмонела, след получен сигнал късно снощи по нотификация в RASFF, създадена от Италия, за птиче месо с произход Полша. Предприети са незабавни действия за установяване на проследяемостта на месото. Предстои да бъде извършена детайлна проверка. При откриване на налични количества от засегнатите партиди, те ще бъдат изтеглени от пазара и възбранени. В получената нотификация не се споменава полската фирма, за която до момента бяха издадени нотификации. След извършване на проверката, резултатите от нея ще бъдат оповестени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tБАБХ ще взема проби на всяка пратка с птиче месо и субпродукти с произход Полша, предназначени за България\t\t\t"}
{"url": "https://trud.bg/%d1%8f%d0%b7%d0%be%d0%b2%d0%b8%d1%80-%d0%b9%d0%be%d0%b2%d0%ba%d0%be%d0%b2%d1%86%d0%b8-%d0%b8%d0%bc%d0%b0-%d0%b7%d0%b0%d0%bf%d0%b0%d1%81%d0%b8-%d0%bd%d0%b0-%d0%bf%d0%b8%d1%82%d0%b5%d0%b9%d0%bd/", "text": "Язовир „Йовковци“, който захранва с питейна вода голяма част от Великотърновска област, има запаси за поне 6 месеца. Това стана ясно на среща в Областната администрация във Велико Търново между губернаторът проф. Любомира Попова, кметове на общини – членове на Асоциацията по ВиК във връзка с приключване на годината и предаването на изградените от водния оператор публични ВиК активи.  По искане на областния управител бе предоставена и информация за наличния полезен обем вода в язовир „Йовковци“, който е предназначен за питейно-битово водоснабдяване. От предоставените данни стана ясно, че в язовира има достатъчно акумулиран воден обем за осигуряване нуждите на населението в областта. Управителят на ВиК дружеството инж. Димитър Владов обясни, че в момента наличният завирен обем е 80 954 327 куб. м., а свободният обем е 11 224 323 куб. м. С оглед на тези данни през следващите шест месеца, дори и да не се очакват значителни валежи няма да има проблеми с водоснабдяването в областта. От ВиК „Йовковци“ подават ежедневни сведения за обема на язовира към МОСВ, седмични сведения към МРРБ и 10-дневен баланс към МОСВ. По време на срещата бяха обсъдени и въпроси относно подробната инвестиционна програма на ВиК „Йовковци“, която трябва да бъде приета през следващата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЯзовир „Йовковци“ има запаси на питейна вода за поне 6 месеца\t\t\t"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%bd%d0%b0-%d0%bd%d1%81%d0%be-%d0%b5-%d1%83%d0%b4%d0%b0%d1%80%d0%b8%d0%bb-14-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82/", "text": "Тежка катастрофа с автомобил на НСО в София, съобщи Нова ТВ. Автомобилът е ударил 14-годишно дете, което пресичало бул. ”Драган Цанков”. Сигналът за инцидента е подаден около 20 часа. Детето е откарано в Окръжна болница в тежко състояние с фрактура на мишницата и с черепно-мозъчна травма. То е с опасност за живота, съобщиха от лечебното заведение. От НСО потвърдиха, че колата, ударила детето, е тяхна, информира БТВ. Уведомена е Военна прокуратура и в момента се изясняват обстоятелствата около инцидента. Когато е ясно защо и как автомобилът на НСО е блъснал пешеходец, от службата ще излязат с официална информация. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tАвтомобил на НСО е ударил 14-годишно дете\t\t\t"}
{"url": "https://trud.bg/%d0%b5%d0%bb%d0%b8%d0%b7%d0%b0%d0%b1%d0%b5%d1%82-%d0%b2%d1%82%d0%be%d1%80%d0%b0-%d0%ba%d1%83%d0%bf%d0%b8-%d0%bf%d0%be%d0%b4%d0%b0%d1%80%d1%8a%d1%86%d0%b8-%d0%b7%d0%b0-%d0%bf%d0%b5%d1%80%d1%81%d0%be/", "text": "Английската кралица Елизабет II не щади усилията си за празничния сезон. Много привързана към Коледа, 93-годишният суверен се радва на тържествата в дома си в Сандрингам, където участва в традиционната литургия, която се провежда в църквата “Света Богородица Магдалена”. Но преди да опакова багажа за път към имота си, кралицата не пропусна да обърне малко внимание и на персонала на Бъкингамския дворец. Тази година Елизабет II е планирала около 620 подаръка за своите служители и близки, както разкрива „Mirror“, пише  . Вместо да ги постави под гигантска елха, преди да излети за Сандрингам, за да се наслади на няколко събития на абатство Даунтаун, суверенът предпочита да даде тези подаръци лично. Монархът се среща с членовете на нейния персонал в една от стаите на двореца, където им предлага порцеланов или някакъв друг предмет. “До нея ще застане ездач със списък и той ще прошепне името на всеки бенефициент, който пристъпва към нея, както е в рамките на традиционна церемония”, обяснява близък източник за церемонията по връчването на подаръците. Кралицата на Англия изпраща и 750 поздравителни картички по целия свят. С други думи, подготовката за тържествата в края на годината е особено силна. Всички тези подаръци и тези жестове на обич очевидно имат цена, която се оказва астрономическа. Според доклади на Mirror, Елизабет II е похарчила 30 000 паунда за Коледа, близо 40 000 евро. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЕлизабет Втора купи подаръци за персонала на Бъкингамския дворец\t\t\t"}
{"url": "https://trud.bg/%d0%b4%d0%b6%d0%b8%d0%bf-%d0%be%d1%82%d0%bd%d0%b5%d1%81%d0%b5-%d1%81%d0%b2%d0%b5%d1%82%d0%be%d1%84%d0%b0%d1%80-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2-%d0%be%d0%b2/", "text": "Джип се заби в светофар на кръстовището на ул. „Народно хоро“ и бул. „Овча купел“ в едноименния квартал. Причината най-вероятно е несъобразена скорост. Няма информация за пострадали. Щети са нанесени на огражденията на трамвайната линия, а светофарът е напълно потрошен, съобщи  . В непосредствена близост се намира спирка на автобус 45, която е била пълна с хора. Те по щастлива случайност се разминали с жесток инцидент. Светофарът е отнесен, а колата остана забита в огражденията на преминаващия трамвай. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tДжип отнесе светофар в столичния кв. Овча купел\t\t\t"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%b8-19-%d0%bd%d0%be%d0%bc%d0%b8%d0%bd%d0%b0%d1%86%d0%b8%d0%b8-%d0%b7%d0%b0-%d1%82%d1%80%d0%b5%d0%bd%d1%8c%d0%be%d1%80-%e2%84%961/", "text": "Рекорден брой от 19 специалисти са номинирани в 36-то издание на анкетата „Треньор на годината“ на в. „Труд“. В допитването се включиха 42 национални медии. По традиция победителят ще получи картина на известен български художник, а награждаването е на 19 декември. Тогава в „Асикс Арена“ ще бъде обявена и златната десетка на спортистите в 62-та анкета, организирана от „Нове АД Холдинг”. Вота си дадоха 137 действащи спортни журналисти. Традиционно ще се връчат призове на най-добрия спортист с увреждания и на отбора на годината. А за първи път ще има „награда на публиката“. Всички номинирани може да видите по азбучен ред в таблиците. Церемонията е поверена на популярните Мария Силвестър и Захари Бахаров, като на сцената ще им партнират женският хор „Космически гласове“, цигуларката Зорница Иларионова, пианистка Мария Каракушева… \nВ духа на идващите игри Токио 2020 призьорите ще бъдат наградени от родни олимпийски шампиони. \nЦеремонията ще се излъчва на живо по БНТ 1, БНТ 3 и Дарик радио. Генерален спонсор на събитието е „Еврофутбол“ със съдействието на телекомуникационния оператор „А1 България“. Алберт Попов ски – алпийски дисциплини \nБожидар Андреев вдигане на тежести \nБоряна Калейн художествена гимнастика \nВладимир Илиев биатлон \nГригор Димитров тенис \nИвет Лалова лека атлетика \nКубрат Пулев бокс \nМария Оряшкова самбо \nРадослав Панталеев бокс \nТайбе Юсеин борба \nВесела Димитрова художествена гимнастика \nИван Иванов вдигане на тежести \nМартин Стоев волейбол \nНиколай Захаров биатлон \nПетър Касабов борба \n„Лудогорец“ футбол \n„Марица“ (Пд) волейбол \nНационален ансамбъл художествена гимнастика \nНационален отбор, юноши до 17 г. волейбол \nНационален отбор, жени до 20 г. баскетбол \nДенислав Коджабашев тенис на маса \nМартин Христов лека атлетика \nНиколай Ваклинов баскетбол на колички \nРужди Ружди лека атлетика \nХристиян Стоянов лека атлетика \nАя Митева конен спорт \nБожидар Андреев вдигане на тежести \nВладимир Илиев биатлон \nИвет Лалова лека атлетика \nКубрат Пулев бокс  През 2018-а призът „Треньор на годината“ получи Петър Касабов, селекционер на женския национален отбор. Тогава той си тръгна с картина на Вежди Рашидов. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tРекордни 19 номинации за „Треньор №1“\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%be%d1%82%d0%bf%d1%83%d1%81%d0%bd%d0%b0-140-000-%d0%bb/", "text": "В навечерието на коледно-новогодишните празници и месец преди отбелязването на 157 години от рождението на Щастливеца, Министерството на културата отпусна сумата от 140 хиляди лева за ремонт, и реставрация на къщата музей „Алеко  Константинов“, в гр. Свищов. През изминалата година, при посещението си в Свищов, министърът на културата Боил Банов бе запознат с лошото състояние на покрива и фасадата на музея, както и с изготвения от община Свищов, и Градски исторически музей – Свищов проект за ремонт, и реставрация. С осигурената сума ще бъдат предприети неотложни мерки за спасяване на сградата. Ще бъде направен основен ремонт на покрива – подмяна на компрометирани участъци от дървената конструкция, подмяна на дъсчената обшивка, хидроизолационния слой, летвите и керемидите, топло-изолация от каменна вата. Предстои и фасадна реставрация – мазилки, корнизи, пиластри, подмяна на дограма, сенници. Къщата музей „Алеко Константинов“ притежава статут на единична архитектурно-строителна и историческа НКЦ, с категория „национално значение“. Опазването на сградата и експозицията са основна цел на община Свищов, а в резултат на изпълнението на заложените в проекта дейности ще бъде опазен, и съхранен за поколенията родния дом на Алеко. Още приживе Алеко Константинов подарява родния си дом на Свищовската община. Сградата е устроена като къща музей през 1926 г. и там днес е подредена забележителна експозиция. По време на Освободителната война император Александър II, при третото си идване в Свищов, отсяда в родния дом на бъдещия писател. Днешната експозиция пази спомени за всичко това. Пак в тази къща, през 1877 г. в града е установена първата българска гражданска администрация, начело с губернатор Найден Геров. В канцеларията на губернаторството работят: Иван Вазов, Константин Величков, Алеко Константинов, Никола Живков и други бележити личности. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tМинистерство на културата отпусна 140 000 лева за ремонт на къща музей „Алеко Константинов“ в Свищов\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b0%d0%bb%d0%b6%d0%b8%d1%80%d1%86%d0%b8-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80/", "text": "Хиляди хора в Алжир излязоха днес по улиците в центъра на едноименната столица, скандирайки „Никакви избори! Искаме свобода!“ в ден, когато в страната се произвеждат президентски избори, които масовото протестно движение смята за маневра, целяща да запази властта на управляващия елит, съобщи БТА. Полицията се опита да разпръсне демонстрантите с палки, но се оттегли след включването на още хора в протеста. \nАрмията, най-влиятелният политически играч в Алжир, смята тези избори за единствения начин за възстановяване на реда, като намери наследник на Абделазиз Бутефлика, който беше свален по-рано тази година след две десетилетия на поста. Протестите, които доведоха до падането на Бутефлика от власт, продължават вече 10 месеца и участниците в тях обещаха да бойкотират изборите.   И петимата кандидати, получили разрешение да участват в изборите, са бивши членове на елита и демонстрантите смятат, че никой от тях няма да се противопостави на влиянието на армията, отбелязва Ройтерс. Някои хора гласуват, докато полицаи патрулират по улиците. Има данни за протести и извън столицата. Избирателните секции в някои райони останаха затворени часове след официалното начало на изборния ден. В Кабилия демонстранти нападнали и унищожили избирателна секция, съобщихa очевидци в социалните мрежи. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tХиляди алжирци излязоха на протест срещу провеждащите се президентски избори\t\t\t"}
{"url": "https://trud.bg/%d0%ba%d0%b0%d0%ba-%d0%ba%d1%83%d0%bf%d1%83%d0%b2%d0%b0%d1%82-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%b2-%d1%81%d0%b0%d1%89-%d0%b8-%d0%ba%d0%be%d0%bb%d0%ba%d0%be-%d1%89%d0%b5-%d1%81%d1%82/", "text": "Имението Gracie Mansion е официалната резиденция на кмета на Ню Йорк от 1942 и бе дом на Майкъл Блумбърг в продължение на неговите три мандата. За първия си мандат, Блумбърг, тогава като републикански кандидат за кмет, похарчи невероятните $ 74 млн., за да се кандидатира за изборите през 2001 г. Или всеки получен глас, му струваше $ 99. Четири години по-късно Блумбърг, който направи своето състояние, след като продаде високотехнологични информационни системи на Уолстрийт, трябваше да похарчи още повече, за да бъде преизбран. Сметката за кампанията му от 2005-а достигна $ 85 млн., или около $ 112 на глас. През 2009 година той беше изправен пред най-жестоката надпревара. Отначало Блумбърг трябваше да маневрира, заобикаляйки ограничението по отношение на мандатите, а след това трябваше да убеди електората, който не бе ентусиазиран да му даде мнозинството от гласовете. Говорейки срещу неубедителния кандидат от Демократическата партия, Блумбърг спечели това мнозинство, но с много малък марж или с 51% от гласувалите в негова полза. Това мнозинство струваше на Bloomberg $102 млн. или $174 на глас. Блумбърг вече обяви, че ще участва в президентските избори като член на Демократическата партия, твърдейки, че има много добър шанс да отстрани президента Тръмп, когото той определя като „екзистенциална заплаха“. Ще успее ли отново да е щедър като в предизборната кампания в град Ню Йорк, но този път на национално ниво? Може ли да си позволи да похарчи $174 или дори $ 99 на глас? Нека да посмятаме. Доналд Тръмп покори Белия дом с по-малко от 63 милиона гласа. Можем уверено да приемем, че и на Блумбърг ще са му необходими най-малкото същите 63 милиона. При $100 на глас победата през ноември 2020-а може да струва на Блумбърг $6,3 милиарда. В момента личното състояние на Блумбърг е оценено на 52 милиарда долара. Той лесно може да си позволи да инвестира $6,3 милиарда в президентската кампания или още по-малко в праймъризите. Всъщност $6,3 млрд. дори могат да се нарекат доста разумна бизнес инвестиция. Някои от другите кандидати за президент на демократите призовават за различни нови форми на данъци върху собствеността. Според някои оценки, ако най-строгите от тези предложения бъдат приети, огромното богатство на Блумбърг щеше да намалее значително – с над $3 милиарда само през следващата година. С други думи, като „подреже краката“ на привържениците на данъка върху богатството, Блумбърг би си спестил над $6 милиарда само от данъци за две години. Това е достатъчно, за да покрие разходите за президентската кампания от $6,3 млрд. – плюс или минус няколко стотин милиона. Запомнете и това, че за да премахне данъка върху своето богатство на Блумбърг, не би му трябвало да завладее Белия дом. Той просто трябва да проведе своята кампания, в която успешно да опише, че този данък представлява опасност за просперитета – твърдение, което той вече започна да отправя. Блумбърг дори не би трябвало да харчи 6,3 млрд. долара, за да получи това, което иска. По-рано тази година един от неговите главни съветници предположи, че $500 млн. може да са достатъчни, за първите няколко месеца до праймеризите на кандидатите на демократите. Как биха могли да бъдат сравнени тези $500 млн. с бюджетите на кампаниите на двамата негови основни кандидати, от които Блумбърг се страхува най-много? Бърни Сандърс е събрал $25,3 млн. през третото тримесечие на 2019-а за своята кампания, а Елизабет Уорън – $24,6 млн. И двамата кандидати събират дарения от малки донори в размер на $100 млн. годишно. Блумбърг може да похарчи 10 пъти повече за своята президентска кампания, но отчитайки неговия нормален годишен доход, в края на годината пак щеше да струва няколко милиарда повече, отколкото в началото на годината. Мнозинството от американците все още не вярват, че милиардерите изобщо не трябва да съществуват. Но за сметка на това мнозинството от американците наистина все още вярват, че супер богатите американци не трябва да могат да купуват изборите или ужасно да изкривяват техните резултати. За съжаление, супер богатите го могат. Или поне можете да сте сигурни, че ще се опитат да го направят. (Превод за „Труд – Павел Павлов) *Авторът Сам Пицигати (Sam Pizzigati) е журналист и сътрудник на вашингтонския Институт за политически изследвания (Institute for Policy Studies, IPS). Той е съредактор на седмичния бюлетин на Института Inequality.org, който публикува материали за разногласията в американското общество.  \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tКак купуват изборите в САЩ и колко ще струва победата през 2020-а\t\t\t"}
{"url": "https://trud.bg/%d0%b7%d0%b0%d0%b2%d0%be%d0%b4-%d0%b7%d0%b0-%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b8-%d0%bf%d1%80%d0%b5%d0%b2%d0%be%d0%b7%d0%bd%d0%b8-%d1%81%d1%80%d0%b5%d0%b4%d1%81/", "text": "Вицепремиерът Николова присъства на подписването на Меморандум за изграждане на завод за електрически превозни средства 12/12/2018, четвъртък \nЗа информация: тел. 02/ 940 20 73 – Диана Русанова Меморандум за намерения за изграждане на завод за електрически превозни средства бе подписан в присъствието на заместник-министър председателя по икономическата и демографската политика Марияна Николова в Министерския съвет. Документът бе парафиран от изпълнителния директор на Българската агенция за инвестиции Стамен Янев и от ръководителите на  корейско-китайската компания „Сонго моторс“ и италианската – „Хадид холдинг“, съобщиха от правителствения пресцентър.  Двете фирми заявиха намерение да инвестират в България 200 млн. долара за изграждането на завод за производство на електрически превозни средства.  „Приемаме меморандума като много добра оценка за инвестиционния климат в България и за постигнатото от правителството по линия на облекчаване и развитие на бизнес средата. Страната ни е на инвестиционната карта на Източна Европа с доказани предимства и висок кредитен рейтинг“, заяви вицепремиерът Николова.  Изпълнителният директор на „Сонго моторс“ Йонгбок Шин сподели, че компанията му за първи път стъпва в България и изрази увереност, че проектът тук ще бъде финализиран. „За нас България е стабилна държава и дава гаранция за бъдещето“, изтъкна партньорът му Винченцо Ди Гранди, президент на „Хадид холдинг“, който вече има дъщерна компания развиваща транспортна дейност у нас. Очаква се при реализацията на заявените инвестиционни намерения да бъдат открити около 2000 работни места. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЗавод за електрически превозни средства ще отвори 2000 работни места у нас\t\t\t"}
{"url": "https://trud.bg/%d0%b2-%d0%bc%d0%be%d1%81%d0%b2-%d0%bd%d0%b5-%d0%b5-%d0%bf%d0%be%d1%81%d1%82%d1%8a%d0%bf%d0%b2%d0%b0%d0%bb%d0%be-%d0%b7%d0%b0%d1%8f%d0%b2%d0%bb%d0%b5%d0%bd%d0%b8%d0%b5-%d0%b7%d0%b0-%d0%b2%d0%bd%d0%be/", "text": "Във връзка с информация в медиите относно задържани от властите в Италия отпадъци, натоварени в жп вагони предназначени за България, ви информираме, че до момента в МОСВ не е постъпвала официална информация по случая, съобщават от министерството.  Въз основа на публикуваните кадри въпросните отпадъци биха могли да се определят като смесени отпадъци и би следвало да бъдат обект на процедура на предварителна писмена нотификация и съгласие, като могат да бъдат внасяни само за оползотворяване. Съгласно чл. 98 от Закона за управление на отпадъците (ЗУО) се забраняват превозите на отпадъци за Република България, предназначени за обезвреждане. До този момент в МОСВ не е постъпвало заявление за съгласие за превози на подобен вид отпадъци с железопътен транспорт от Италия за България, съответно не е предоставяно разрешение за такъв.  Съгласно изискванията на Регламент (ЕО) 1013/2006, в случай на съмнение за незаконен превоз, съответният компетентен орган по прилагането му, следва незабавно да информира останалите заинтересовани компетентни органи. МОСВ в качеството си на компетентен орган по прилагане на Регламента до момента не е уведомен от италиански компетентен орган за задържане на незаконен превоз, предназначен за България. Във връзка със случая днес министърът на околната среда и водите Нено Димов изпрати писма до ръководствата на Агенция „Митници“, МВР и на Министерство на транспорта, информационните технологии и съобщенията, в които се апелира за повишено внимание и поддържане на засиления контрол върху вноса на отпадъци, който беше въведен през лятото на тази година. Още през август тази година с цел превенция МОСВ сезира контролните органи по Регламент 1013/2006 в лицето на Регионалните инспекции по околната среда и водите, Агенция „Митници“ и Главна дирекция „Гранична полиция“ за повишена бдителност при превозите на отпадъци. Предприети бяха превантивни мерки за намаляване на потенциалните рискове за човешкото здраве и околната среда, произтичащи от отпадъците с произход от внос, като през септември министърът на околната среда и водите инициира съвместни проверки на граничните и митническите пунктове, както и на черноморските пристанища, през които се въвеждат или напускат територията на страната ни трансгранични превози на отпадъци, като взеха участие експерти от РИОСВ, Главна дирекция „Гранична полиция“ и Агенция „Митници“. През ноември министърът инициира също работни срещи с органите на МВР и Агенция „Митници“ с цел подобряване на взаимодействието между контролните органи и повишаване ефективността на контрола върху трансграничния превоз на отпадъци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВ МОСВ не е постъпвало заявление за внос на отпадъците, задържани в Италия\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%b2%d1%8a%d1%80%d1%85%d0%b0-%d0%bd%d0%b0-%d0%b5%d1%81-%d0%b2-%d0%b1%d1%80%d1%8e%d0%ba%d1%81%d0%b5/", "text": "Започна заседанието на Европейския съвет в Брюксел, в което участва министър-председателят Бойко Борисов. Борбата с климатичните промени и бюджетната рамка на ЕС ще бъдат сред приоритетните теми в дневния ред. България се застъпва за целта за постигане на климатична неутралност до 2050 г. Същевременно в борбата с климатичните промени, приоритетни за България продължават да бъдат отчитането на националните особености, разходо- ефективността, правото на държавите членки да определят своя енергиен микс, спазването на принципите за технологична неутралност и солидарност и осигуряването на справедлив социален и икономически преход, включително чрез финансиране на европейско ниво. По отношение на бъдещия многогодишен бюджет на ЕС, за България от водещо значение в преговорите продължава да бъде осигуряването на достатъчно средства за Кохезионната и Общата селскостопанска политика и тяхното справедливо разпределение, както и на адекватно финансиране за посрещане на новите предизвикателства пред ЕС., съобщават от МС. Сред останалите теми, които ще бъдат обсъдени на заседанието в Брюксел, са идеята за провеждане на Конференция за бъдещето на Европа, партньорството между ЕС и Африка, реформата на Световната търговска организация. На 13 декември лидерите от ЕС-27 ще обсъдят Брекзит и подготовката за преговорите по бъдещите отношения между ЕС и Обединеното кралство след оттеглянето му. . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЗапочна заседанието на Европейския съвет в Брюксел\t\t\t"}
{"url": "https://trud.bg/%d0%ba%d1%8c%d0%be%d1%81%d0%b5%d0%b2-%d0%bf%d1%80%d0%be%d1%82%d0%b8%d0%b2-%d1%81%d1%8a%d0%b1%d1%80%d0%b0%d0%bd%d0%b8%d0%b5-%d0%bd%d0%be-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82/", "text": "Борислав Кьосев е както против, така и… за промени в българския волейбол. Легендата гласува срещу предложението за свикване на извънредно Общо събрание на федерацията на заседанието на Управителния съвет вчера. А после обяви, че се кандидатира за президент. Така бронзовият медалист от световното през 1986-а стана вторият след бившия си съотборник в ЦСКА, националния тим и италианския „Кунео“ Любо Ганев, който поиска властта в най-успешния ни колективен спорт. \n„Безспорно е, че трябва да има промени, да се подменят някои хора от старото ръководство, които не са толкова дейни – обяви Кьосев. – Трябва да се надгради, това, което го има сега. Но това събиране на Управителния съвет не ми хареса. Много хора, които довчера бяха дясна, лява ръка, да не казвам още какво, изведнъж излязоха с платформа, идеи. Защо не са ги дали в Управителния съвет тези идеи? Няма да ги пребием.“ \nЗа разлика от Ганев, който бе издигнат от всички водещи клубове у нас, Кьосев твърди, че е кандидат на малките. Подкрепа за него са заявили официално 4 клуба – „Сливнишки герой“, „Етрополе“, „Град“ (Белоградчик) и „Миньор“ (Перник), но членът на УС твърди, че зад него има поне още 30. \n„Някои от тях са същите клубове, които уж са подкрепили Инициативния комитет – разкри Кьосев. – Наричат ги мъртви души, но те всъщност са големият волейбол в България. Няма да им обещавам милиони левове, топки, кебапчета, а само реални неща. Каквото и да стане, ще продължа да помагам.“ \nВ „лично качество“ го подкрепи и Ваня Николова, председател на Националната волейболна лига. \n„Той умее да се весели, а аз вярвам, че който умее това, умее и да работи“, закачливо заяви Николова. \nКандидатурата е издигната от треньора на „Сливнишки герой“ Мартин Стоев. \n„Кьосев или Ганев – няма такъв избор! Волейболните хора не трябва да се делят, не сме от различни партии. Подкрепям го, защото смятам, че когато има конкуренция, продуктът е по-добър. Запознах се с идеите на Любо, те са добри, но на Кьосев не са по-лоши. Клубовете ще решат“, каза Стоев. \nКьосев твърди, че не е част от сценарий на настоящия президент за запазване на властта в централата. „Не вярвам Лазаров за излезе едно на едно, ще се опита да повдигне Боре Кьосев или Деко Григогов“, заяви наскоро Ганев. И се оказа прав. Кьосев обаче афишира, че няма нищо против стария си съотборник и дори би го поканил да работи с него, ако спечели поста. \n„Отношенията ми с Любо Ганев няма да се променят – заяви Кьосев. – Той още от 2012-а искаше да се кандидатира. Сега може би се опитва да се възползва от познанствата си с различни хора. Нека има повече личности, да се обединим и да работим за волейбола. Господин Лазаров ми каза, че няма да се кандидатира. Каза: „Оставям кандидатите да покажат кой е достоен и ако спечели единият, да работи с другия“. Да, това са думите на един велик ръководител.“ \nВъпреки че зове за промени, Кьосев оценява високо досегашната работа на волейболната федерация. „Ние сме най-добре работещата федерация“, смята той. Легендата обясни и течовете в зала „Христо Ботев“, която е под негово управление. \n„От три години я менажирам, за шест месеца благодарение на Фандъкова взехме лиценз. – За 500 000 лева направихме ремонт, фитнес зала, отопление. Преди нищо не можеше да се прави в нея, а в момента работи. Да, протече онзи ден, защото за първи път пуснахме отоплението и не знаехме как функционира. Сега вече няма да има такъв проблем, защото поддържаме постоянна температура. Това аз съм го направил, аз това мога, да работя. Грешката на нашето управление е, че не давахме информация за това, което правим. Не искахме да се хвалим, но явно е дошло времето да се похвалим.“ \nИменно ремонтът на „Христо Ботев“ бе в основата на един от въпросите, които Инициативният комитет за промени зададе на Кьосев след решението му да се кандидатира. Останалите са колко и кои клубове го подкрепят, дали би предложил Лазаров за почетен президент и може ли да се говори за конфликт на интереси подобни на този в БФС при настаняването на националния отбори от различни възрасти в неговия хотел. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tКьосев против събрание, но се кандидатира\t\t\t"}
{"url": "https://trud.bg/%d0%bd%d0%be%d0%b2%d0%b8-%d0%ba%d0%be%d0%bb%d0%b8-%d0%b7%d0%b0-%d1%81%d0%ba%d0%b8%d0%be%d1%80%d0%b8%d1%82%d0%b5/", "text": "Звездите на българския зимен спорт Радослав Янков, Алберт Попов и Владимир Зографски получиха нови 4х4 автомобили, които ще ги улеснят в пътуванията през предстоящия студен сезон. Колите са от модела Audi Q5 40 TDI и се задвижват от модерен дизелов двигател с мощност 190 к.с. Легендарната система за двойно предаване Quattro гарантира оптимално сцепление и проходимост при всякакви условия. Оборудването е ниво Sport, което съответства на професията на тримата състезатели. Същото важи и за външния цвят на каросерията – ледено бял металик (Glacier White Metallic). „Пожелаваме успешен старт на състезателите, победи в състезанията и преди всичко сигурно и надеждно пътуване с новите автомобили”, заяви при предаването на ключовете Лъчезар Георгиев, бранд мениджър на Audi за България. Колите са осигурени от вносителя на марката у нас „Порше БГ”. Фирмата е официален партньор на федерацията по ски от 2009 г. насам. Освен тримата най-изявени състезатели в лицето на сноубордиста Радослав Янков, скачача Владимир Зографски и алпиеца Алберт Попов, с нови коли Audi се сдобиха и треньори от родната федерация. Общо девет автомобила от моделите Q7, Q5, Q3 и A3 бяха предоставени на федерацията в шоурума „Порше София Запад”. Не само у нас, но и в световен мащаб Audi подкрепя ударно ски спортовете. Автомобилният производител подпомага финансово отборите на Китай, Швейцария, Швеция, Франция, Лихтенщайн, Италия, Словения, Словакия, Финландия, Австрия, Норвегия, Холандия и България. От 2002 г. марката е титулярен спонсор на световното първенство по ски и официален партньор на международната федерация. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tНови коли за скиорите\t\t\t"}
{"url": "https://trud.bg/%d0%b2%d0%b7%d0%b8%d0%bc%d0%b0%d1%85-%d0%bc%d0%b5%d0%b4%d0%b8%d0%ba%d0%b0%d0%bc%d0%b5%d0%bd%d1%82%d0%b0-%d0%bf%d1%80%d0%b5%d0%b4%d0%b8-%d0%b4%d0%b0-%d1%81%d0%b5-%d0%b2%d1%8a%d1%80%d0%bd%d0%b0-%d0%b2/", "text": "„Не съм злоупотребявал със забранени вещества и не се чувствам виновен – заяви Николай Щерев пред „Спортал“. – Преди две години имах проблеми и трябваше да свалям много килограми, затова се свързах със специалист и той ми предписа кардарин, който е за топене на мазнини. Тогава още не бях активен състезател. После се върнах в борбата, но никога не бих си помислил да злоупотребявам с каквото и да било.“ През лятото носителят на златния пояс „Дан Колов“ за 2011 година бе уличен в употреба на забранени стимуланти след внезапна проверка от родната Антидопингова агенция. И отнесе 4-годишно наказание. Той се бореше в кат. до 97 кг, върна се на тепиха след 3-годишна пауза, а за да влезе в категорията свали 60 кг. Щерев обяви, че ще обжалва решението от 12 ноември 2019 г. Срокът за това е бил 2 седмици. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВзимах медикамента преди да се върна в борбата, обяви Щерев\t\t\t"}
{"url": "https://trud.bg/%d0%b1%d1%80%d0%b0%d0%b4-%d0%b8-%d0%b0%d0%bd%d0%b4%d0%b6%d0%b5%d0%bb%d0%b8%d0%bd%d0%b0-%d1%89%d0%b5-%d1%81%d0%b8-%d0%bf%d0%be%d0%b4%d0%b5%d0%bb%d1%8f%d1%82-%d0%b4%d0%b5%d1%86%d0%b0%d1%82%d0%b0/", "text": "Тази година Брад Пит ще прекара първата Коледа с децата си без надзор от социален работник, но според източник на Mirror, при него ще бъдат само 3 от 6-те му деца. Шайло (която вече се определя като Джон) и близнаците Нокс и Вивиан ще празнуват с баща си празниците, като актьорът се надява те да останат и за Бъдни вечер, и за Коледа, но ще се радва и на няколко часа заедно със семейството си. По-големите – Захара, Пакс и Мадокс, със сигурност няма да се присъединят към Брад, тъй като от доста време не поддържат контакт с него и се предполага, че ще бъдат при Анджелина в празничните дни. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tБрад и Анджелина ще си поделят децата за Коледа\t\t\t"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%ba%d0%b0%d1%80%d0%b4%d0%b8%d0%be%d0%bb%d0%be%d0%b7%d0%b8-%d0%b7%d0%b0-%d0%b8%d0%b7%d1%82%d0%be%d1%87%d0%b2%d0%b0%d0%bd%d0%b5-%d0%bd/", "text": "Хасковски лекари правели инвазивни операции само на хартия Открити са 23 неизползвани стента Прокуратурата разследва Многопрофилната болница за активно лечение в Хасково за източване на пари от Здравната каса. На 11 декември е образувано досъдебно производство след сигнал от ДАНС. В него се твърди, че лекари от Отделението по инвазивна кардиология са съставяли документи с невярно съдържание, за да получи болницата средства от касата. Става въпрос за консумативи и медицински изделия, които се използват при извършените инвазивни сърдечни интервенции по клинична пътека – поставяне на стентове на пациенти на отделението. При претърсване в болницата са били открити и иззети общо 23 интракоронарни стента. Те са били запечатани в алуминиеви опаковки и се предполага, че са отчетени като реално използвани. По този начин на лечебното заведение са изплатени незаработени финансови средства от бюджета на Националната здравноосигурителна каса. Предстои да бъдат изискани документи, както от МБАЛ – Хасково, така и от РЗОК, да бъдат разпитани свидетели, а ако възникне необходимост ще бъдат назначени и експертизи, уточняват от прокуратурата. Инвазивното отделение в Хасковската болница беше създадено през 2012 г., заради острата необходимост от него. Дотогава годишно над 500 пациенти с инфаркти са били препращани в Пловдив, София или Ямбол, а е известно, че първите два часа са решаващи за спасяване им. Пропуснат ли се възможностите за спешна лекарска намеса, пациентът или умира или остава инвалидизиран за цял живот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tРазследват кардиолози за източване на Здравната каса\t\t\t"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%b7%d0%b0%d0%b3%d1%83%d0%b1%d0%b0-%d0%bd%d0%b0-%d0%bb%d0%b0%d0%b7%d0%b0%d1%80%d0%be%d0%b2-1112/", "text": "Данчо Лазаров загуби за първи път като президент гласуване в управителния съвет на БФ волейбол, считан за негов бастион. С 12:11 гласа подкрепящите Любо Ганев отстояха искането на Инициативния комитет за  извънредно събрание на централата, което ще е в София. На телефона на кандидата се е осъществила връзка с Варна за решаващия глас. Ганев е парирал всички опити за юридически хватки на нежелаещите форума, показвайки перфектни познания на Устава. „Стига се увъртъли, нека да приключваме, че  Борето ще закъснее за пресконференцията си в 13 часа, а от 13 и 30 има друга и ще се издъни“, пошегувал се накрая Любо със своя стар приятел и новоизлюпен съперник. \nНастоящият шеф на волейбола Данчо Лазаров обеща да не изключва Ганев от УС, с което да го лиши от право да иска президентския пост. „Нямам енергия да водя битки, не виждам смисъл в това – заяви Лазаров. – Не бих приел и поста почетен председател.“  \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tПърва загуба на Лазаров – 11:12\t\t\t"}
{"url": "https://trud.bg/%d0%b2%d0%b5%d0%bd%d1%86%d0%b8-%d1%81%d1%82%d0%b5%d1%84%d0%b0%d0%bd%d0%be%d0%b2-%d0%b2%d0%b0%d1%80-%d0%b5-%d0%b1%d0%b8%d1%87-%d0%b7%d0%b0-%d1%84%d1%83%d1%82%d0%b1%d0%be%d0%bb%d0%b0/", "text": "Венцеслав Стефанов, президентът на „Славия“, за пореден път се обяви срещу въвеждането на ВАР в българския футбол. Босът на „белите“ е на мнение, че технологията, подпомагащи реферите, няма да спомогне за по-честното провеждане на шампионата. \n“Мишел Платини, който е голям футболист и ръководител, ни върна на футболната карта – обясни Стефанов не пресконференция в Пресклуб „България“. – Той каза, че ВАР е бич за футбола. Когато е човешка грешка, то се вижда. Когато ние ги търсим, тогава се извършват и издевателства над определени отбори”. Подобна теза Стефанов изказа още преди година. През последния месец обаче първо съдийската комисия към БФС внесе предложение, че настоява за ВАР, а преди дни същото стори и Кирил Домусчиев, собственикът на „Лудогорец“. Утре Изпълкомът към футболния съюз ще се събере за последно през годината, а очакванията са една от заложените точки да бъде именно ВАР. Босът на „белите“ внесе и още едно важно уточнение – няма намерение да продължи да бъде част от управлението на българския футбол. „Моето момче, аз вече съм много стар човек – започна той на въпрос на журналист. – Отговорих ти на въпроса. Мога да помагам и отвън, но на този, който иска да се учи. Този, който е решил да се удави, няма смисъл да му се помага. Новото ръководство трябва да работи с държавата. Ще помагам на „Славия“ докато мога.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВенци Стефанов: ВАР е бич за футбола\t\t\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d1%80%d0%b0%d0%b4%d0%b5%d0%b2-%d0%b5-%d0%bf%d1%80%d0%b8%d0%b5%d0%bb-%d1%80%d0%be%d0%bb%d1%8f%d1%82/", "text": "Румен Радев е приел ролята на лидер на опозицията и, за съжаление, понякога с това вреди, заяви финансовият министър Владислав Горанов по  . По думите му това става ясно от съпоставките, които Радев е направил за различни теми през вчерашния ден. „Вреди на това, заради което ни упреква – примерно, той изрече преди време, вероятно лошо посъветван от някой от експертите, които работят в президентството, че външните инвестиции в България спадали съществено, нещо, което не е вярно нито фактологично, нито номинално“, посочи Горанов. И допълни: „Повод за радост е всяко подобряване на външните оценки за държавата и не съм съгласен с позицията на Радев, че ние трябва да се вглеждаме в собствените си пръсти на краката и да не разчитаме на външните оценки, които са максимално обективни и за които много държави полагат много усилия“. С подобно говорене, с което основна цел е да отричаш всички добри постижения на правителството, ти всъщност влияеш на бизнес климата, каза още Горанов. Защото, ако представителят на най-сериозната институция, канонизиран от Конституцията като държавен глава, по цял ден хули собствената си държава и отрича нейните достижения, как да погледне един външен инвеститор на този процес или на тази оценка за съответната държава. Предстои да се преизчисли размерът на партийната субсидия, каза още финансовият министър и допълни, че сумата ще бъде съобразена с основните нуждите на политическите сили. „Възложено ми е от премиера тепърва да извърша анализ колко е нормалния размер за партийните субсидии и какво трябва да е предназначението им, за да се избягват спекулации, че с парите на данъкоплатците партиите се разпореждат неправилно“, посочи той. По думите на горанов на няколко заседания с коалиционния им партньор – Обединени поатриоти, е обсъждан размерът на партийната субсидия. Патриотите били на мнение, че малките партии трудно ще се справят с това ниво на финансиране. „Подобни предложения се дебатират от мига, в който се взе решение за съобразяване на размера на субсидиите с референдума. По време на дебата в пленарна зала няколко пъти се повдигна въпросът от страна на колегите от ОП дали ние бихме подкрепили едно различно решение. Нашата позиция остана непроменена и това се видя с гласуването“, посочи Горанов. Той акцентира, че позицията на ГЕРБ е била категорична, но са се съгласили на компромис, за да спасят приемането на Бюджет 2020.  \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВладислав Горанов: Радев е приел ролята на опозиционен лидер, но понякога с това вреди\t\t\t"}
{"url": "https://trud.bg/%d1%87%d1%83%d0%b4%d0%be%d1%82%d0%be-%d0%be%d1%82-%d0%b1%d0%b5%d1%80%d0%b3%d0%b0%d0%bc%d0%be/", "text": "„Аталанта“ го направи! Пълният дебютант в Шампионската лига е 1/8-финалист, въпреки че загуби първите си 3 срещи от груповата фаза. Чудото от Бергамо! Италианският тим повтори подвига на „Нюкасъл“ от сезон 2002/03, когато „свраките“ също паднаха в първите си 3 срещи. Сега представителят на Серия А трябваше да се справи като гост с „Шахтьор“. И крайният резултат от сблъсъка се оказа не по-малко впечатляващ – 3:0 за „Аталанта“. Така един от отборите с най-малък бюджет за заплати в Италия сътвори чудото. И ще заработи поне 40 млн. евро. \n„Небето над Европа е синьо“, написа в заглавие местното издание „Бергамо пост“. \nИ продължи с хвалебствена ода:„Приятели, братя, братовчеди, кучета, котки – всички се радваме! „Аталанта“ е един от 16-те най-добри отбора в Европа, а в понеделник, 16 декември, ще разбере срещу кой ще е следващият акт на приключение. Този триумф на „Богинята“ е толкова невероятен, че може би само нашите деца или внуци ще успеят да го осъзнаят. Никой не вярваше в това, но ние сме тук.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЧудото от Бергамо\t\t\t"}
{"url": "https://trud.bg/%d0%b0%d0%bf%d0%b8-70-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%bc%d1%8f%d1%82%d0%b0%d1%82-%d0%b7%d0%b0-%d1%81%d0%bf%d1%80%d0%b0%d0%b2%d0%b5%d0%b4%d0%bb%d0%b8/", "text": "77% от българите са на мнение, че е справедливо тежкотоварните камиони и автобусите да плащат по-високи такси от автомобилите. Изводите са от проучване, проведено от „Тренд“ в периода 30.11-06.12.2019 г., чрез пряко полустандартизирано интервю „лице в лице“ сред 1000 души на възраст над 18 години. Проучването е възложено от Агенция „Пътна инфраструктура” във връзка с въвеждането на тол системата, съобщщиха от агенцията. Висок дял – 72%, от анкетираните са чули за планираното въвеждане на ТОЛ системата. На въпроса „ТОЛ таксите са на база реално изминато разстояние от камиони и автобуси и зависят от теглото и екологичната категория на превозното средство, каквато е европейската практика. Няма бариери, а камери, които отчитат изминатия път. Вие лично одобрявате или не одобрявате най-общо тази система?“ се отчита висок дял на одобрение – 64%, а едва 12% са на противоположно мнение. Според 77% от анкетираните е справедливо тежкотоварните автомобили и автобуси да плащат по-високи такси от обикновените автомобили, а едва 9% посочват, че не е справедливо. 56% от българите са съгласни камионите с по-висока екологична категория, т. е. тези, които замърсяват по-малко, да плащат по-ниски тол такси. Според тях тази мярка ще доведе до подобряване на чистотата на въздуха, 26% посочват, че не са съгласни. Малко над половината българи (52%) са на мнение, че тази мярка ще насърчи превозвачите да обновят автопарка си, а 28% посочват, че не са съгласни. Висок е и делът на съгласните – 41%, че трябва да се забрани движението на камиони с по-ниска екокатегория, а 29% не са съгласни. Много висок дял от 76% посочват, че „Ако искаме и добра инфраструктура, и ниски данъци, справедливо е тежките камиони да плащат повече“. Едва 12% не споделят това мнение. Две трети от българите считат, че новата електронна система ще подобри събираемостта на глобите, а 18% са на противоположното мнение. Според 53% от анкетираните средствата събрани от тол системата трябва да отиват за изграждането на нови пътища и магистрали, и за поддържането на вече съществуващите. 26% от смятат, че те трябва да се влагат по-скоро за поддържането на вече съществуващите пътища и магистрали, а 10% са на мнение, че трябва да са за изграждането на нови пътища и магистрали. 31% посочват, че цените на стоките не би следвало да се увеличават, защото тол таксите са много малък разход в себестойността им, 22% са на мнение, че цените на стоките не би следвало да се увеличат, защото 34 000 км републикански и общински пътища остават напълно безплатни за камионите и автобусите. 21% са на мнение, че ако цените се повишат драстично, това ще е спекула, а не заради тол системата. На въпрос „Първоначалният обхват на платени пътища с ТОЛ такси за камионите беше 10 800 км, а сега Министерството на регионалното развитие и благоустройството предлага да е 6 050 км. Кое от следните твърдения е по-близо до вашето мнение?“, то 22% са на мнение, че правителството е направило големи отстъпки на превозвачите, за 22% от анкетираните превозвачите трябва да плащат за цялата републиканска пътна мрежа от 20 000 км, както леките коли. 25% са на мнение, че този първоначален обхват трябва да се увеличава постепенно до пълно покритие на цялата републиканска мрежа. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tАПИ: 70% от българите смятат за справедливо камионите и автобусите да плащат по-високи такси\t\t\t"}
{"url": "https://trud.bg/%d0%bd%d0%b7%d0%be%d0%ba-%d0%be%d1%82%d0%bf%d1%83%d1%81%d0%ba%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%bf%d0%be-2-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0-%d0%b7/", "text": "От БЛС заявиха, че няма да допуснат подобни текстове в рамковия договор Националната здравноосигурителна каса ще отпуска безплатно или с намаление за пациентите само по две лекарства за едно заболяване от 2020 година. Това се предвижда в новия Национален рамков договор, сигнализират общопрактикуващи лекари. Те изразиха притеснение, че рамковият договор ще ги постави в невъзможност да лекуват адекватно хронично болните си пациенти. Днес той трябва да бъде подписан след среща на НЗОК с Лекарския съюз (БЛС). От Лекарския съюз казаха, че няма да допуснат подобни текстове в рамковия договор. Договорените в него текстове ограничават правото ни да лекуваме хронично болните съгласно ръководствата за поведение, ще доведат до повишени разходи на болните за изписване на рецепти и закупуване на лекарства. Като резултат контролът на хроничните заболявания ще се влоши, за част от хората – необратимо. Това заявиха в отворено писмо общопрактикуващите лекари от София – област. Съгласно промените в чл. 49 и чл. 67 се ограничава възможността гражданите на България да получат адекватно лечение за хроничните си заболявания, частично заплатено от осигурителния фонд. За всяко заболяване ще можем да изписваме не повече от 3 препарата, а когато се използват комбинирани лекарствени продукти – не повече от 2 медикамента. Нещо повече, НЗОК ще заплаща на аптеката не повече от 1 комбиниран лекарствен продукт”, заявяват лекарите в писмото. Според тях това означава, че тежки заболявания като диабет, сърдечна недостатъчност, по-тежките форми на хипертония, ще трябва да закупуват по-голямата част от необходимите им медикаменти на свободни цени. През 2020 г. НЗОК ще плати над 677 млн. лв. за лекарства за домашно лечение, а броят на хронично болните, чието лечение покрива напълно или частично е 1.5 млн. души. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tНЗОК отпуска безплатно по 2 лекарства за заболяване\t\t\t"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b4%d0%b5%d0%bc%d0%be%d0%b3%d1%80%d0%b0%d1%84%d1%81%d0%ba%d0%b0%d1%82%d0%b0-%d0%ba%d1%80/", "text": "Демографската криза на Гърция е национален проблем, заяви президентът на страната Прокопис Павлопулос. Той подчерта, че за съжаление, Гърция се намира на върха на демографския си проблем преди всичко заради ниската раждаемост, както и заради миграцията на младите хора в западните държави, предаде  . Според прогнозите, до 2050 г. населението на страната може да намалее до 10 милиона души, а по-песимистичните данни предвиждат до 8,3 милиона граждани. „Показателно е, че индексът на фертилитет след 1981 г. постоянно намалява. Към и без това ниската раждаемост, в годините след дълбоката икономическа криза се добави и миграцията на стотици хиляди млади гърци в търсене на по-благоприятни условия за живот и личностно развитие. Данните сочат, че между 2011 г. и 2015 г. населението на Гърция е намаляло от 11,2 на 10,8 милиона. Освен това, очевидно лошите прогнози за демографското ни развитие водят до приблизителна оценка, че до 2050 г. общото население на Гърция ще намалее допълнително до 10 или дори 8,3 милиона”, каза Павлопулос. Според президента на страната, проблемът трябва да се реши съвместно с останалите държави-членки на ЕС, които се сблъскват със същата реалност. Освен това Гърция трябва да създаде своя национална демографска политика, подчерта Павлопулос. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tГръцкият президент: Демографската криза е национален проблем\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%bf%d1%8a%d1%80%d0%b2%d0%be%d1%82%d0%be-%d0%b7%d0%b0%d1%81%d0%b5%d0%b4%d0%b0%d0%bd/", "text": "Премиерът Бойко Борисов участва в среща на върха на лидерите на Европейската народна партия. Това бе и първото заседание на лидерите на ЕНП, което бе водено от новия президент Доналд Туск, съобщи министър-председателят в профила си във фейсбук. Основна тема на разговора ни беше предстоящото заседание на Европейския съвет, във фокуса на което ще попадне изменението на климата, дългосрочният бюджет на ЕС и Брекзит, пише още премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tБорисов присъства на първото заседание на лидерите на ЕНП, ръководено от новия президент Доналд Туск\t\t\t"}
{"url": "https://trud.bg/%d1%82%d0%be%d0%bc%d0%b0-%d0%b1%d0%b8%d0%ba%d0%be%d0%b2-%d1%80%d0%b0%d0%b4%d0%b5%d0%b2-%d0%b5-%d0%b8%d0%b7%d0%b1%d1%80%d0%b0%d0%bb-%d1%80%d0%be%d0%bb%d1%8f%d1%82%d0%b0-%d0%bd%d0%b0-%d0%bf%d1%80%d0%b5/", "text": "Мен лично Румен Радев ме изненада веднъж – че стана президент. Оттам насетне няма друга особена изненада. И вчерашното, и предишните интервюта на Радев са лишени от политическа фантазия. Той е избрал ролята на президент, който по един или друг начин разделя обществото. Президент – опозиционер. По принцип президентската институция е едно от полетата, в което политическите опоненти могат да отидат и да постигнат съгласие по някои въпроси. За това смятам, че това негово действие е неадекватно от политическа гледна точка”. Това заяви депутатът от ГЕРБ Тома Биков по . „Преди дни Радев заяви, че ще прави дебат за промени в конституцията. Това е една от възможностите, които президентът има. За да бъдат приети, трябва да се постигне точка на съгласие, защото трябват 160 гласа. Как на единия ден обявяваш, че ще търсиш тия 160 гласа. Това означава и нашите гласове, защото без ГЕРБ няма как да се приемат законодателни промени. А на следващия ден обявяваш, че това е едва ли не най-лошото правителство в историята на България. И заявяваш, че твоят идеал за управление е този на тройната коалиция, докато говориш, че си против корупцията. Ето това е неадекватно”, смята той. „Радев не каза едно позитивно нещо. Кредитният рейтинг беше същият през 2006 – 2008 г. но когато говорим за корупция, аз ще му припомня, че отсечката Чирпан – Стара Загора е строена по времето на един началник на АПИ, който беше дал поръчката на брат си. Тази поръчка стана известна като „Батко и братко”. Всички тези неща говори. Той каза, че 2016 година правителството натрупа дългове. Да му припомня, че 2016 г. беше изтеглен дълг, за да може да се овладее кризата, която правителството на ДПС и БСП предизвикаха с фалита на КТБ”, категоричен е Тома Биков. „За мен един президент на края на годината и след три години на поста би трябвало да каже какво той е постигнал. Аз не съм против това да има критики, разбира се, че и правителството, и мнозинството правим грешки. Но да кажеш, че страна е в някаква трагедия. Три години е президент. Да каже какъв резултат постигна, какво постигна”, призова народният представител на ГЕРБ. „Нормално е да има мнение, но за един президент е много важно не просто да има мнение, а да очертава позиции. А той има възможност дори да очертава по-дългосрочни позиции. Той може да дава и по-стратегически позиции, които не сме чули”, заяви още Биков. Относно думите на Радев за залеза на ГЕРБ, депутатът смята, че това са ефектни фрази. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tТома Биков: Радев е избрал ролята на президент, който разделя обществото\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bd%d0%b0%d0%bf%d0%b0%d0%b4%d0%bd%d0%b0-%d0%b3%d1%80%d0%b5%d1%82%d0%b0-%d1%82%d1%83%d0%bd%d0%b1%d0%b5%d1%80%d0%b3-%d0%ba%d1%80/", "text": "„Кротни се, Грета!“ – това написа президентът на САЩ Доналд Тръмп в туитър по адрес на шведската тийнейджърка и екоактивистка, след като стана ясно, че тя е обявена за „Човек на годината 2019“ в класацията на сп. „Тайм“. 73-годишният Тръмп заяви, че 16-годишното момиче, което е диагностицирано със синдрома на Аспергер, има „проблем с управлението на гнева“ и трябва да „кротне“. „Това е много смешно. Грета трябва да работи върху това как да управлява гнева си. След това да отиде да гледа хубав стар филм с приятел. Кротни се, Грета, кротни се!“, пише американският държавен глава.   Съпругата на Тръмп – Мелания, както и най-големият му син – Доналд Тръмп-Младши, наскоро реагираха с възмущение, когато свидетел, призован от демократите да даде показания в изслушванията по импийчмънта на президента, спомена името на 13-годишния син на Тръмп – Барън, коментирайки, че президентите не са крале. Оттогава Мелания Тръмп поде инициатива срещу онлайн тормоза, наречена „Бъди най-добрия“. Самата Грета Тунберг, след коментара на президента Тръмп, промени описанието си в туитър., който вече гласи: „Тийнейджър, работещ по проблема с управлението на гнева си. В момента смразява и гледа един добър старомоден филм с приятел.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tДоналд Тръмп нападна Грета Тунберг: Кротни се!\t\t\t"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%b2-%d1%80%d0%b8%d1%81%d0%ba-%d1%81%d0%b0-%d1%83%d1%8f%d0%b7%d0%b2%d0%b8%d0%bc%d0%b8-%d0%be%d1%82-%d1%81%d0%be%d1%86%d0%b8%d0%b0%d0%bb%d0%bd%d0%b8%d1%8f-%d0%b7/", "text": "Аутсорсинг на дейности за сметка на НПО Спорният закон за социалните услуги ще акостира за тълкувателно решение в Конституционния съд. За това предупреди пред “Труд” зам.-председателят на социалната комисия в парламента Георги Гьоков (БСП). “Все още нямаме окончателно становище, но ние, депутатите от БСП, най-вероятно ще отнесем въпроса до конституционалистите заради създалото се напрежение по текстове от Закона за социалните услуги”, заяви Гьоков. Той призна, че при неофициалните совалки между отделните парламентарни групи се е стигнало до извода, че законът е полезен, но в него има “притеснителни моменти по отношение на децата в риск”, а допълнителни въпроси се поставяли с острата реакция на Българската православна църква и с протестите на сдружения на родители. Отелно “аутсорсингът на социалните дейности пораждал въпроси около търговската дейност на неправителствените организации, които ще ги извършват”. Депутатът от ВМРО Александър Сиди вече заяви категорично пред “Труд”, че тектсовете обслужват интересите на чуждестранни НПО-та. Социалният министър Деница Сачева днес продължи със срещите с парламентарните групи и разговаря с депутати от ДПС: “Този закон работи за децата, които ползват социални услуги. “Този закон няма намерение да се занимава със семейните отношения, няма да отнема деца и да руши устоите на обществото”. Предстоят срещи и с организациите, които подкрепят социалните промени. Социалният министър Сачева даде да се разбере, че ще проведе среща с тях при столичния кмет Йорданка Фандъкова на 17 декември. Законът ще започне да действа след като е готова и цялостната нормативна уредба за него като например устройствения правилник на Агенцията за качеството на социалните услуги, да се изготви и Етичен кодекс на служителите, осъществяващи дейности по предоставяне на социални услуги. Най-рано Законът ще се задейства от 1 април 2020 година. От ГЕРБ вече заявиха, че целта на разговорите в народното събрание и с неправителствените организации е да се тушира напрежението. “Коалиционнните им партньори от ВМРО и НФСБ обаче са категорични, че Законът трябва да бъде отложен с 6 месеца, за да се ремонтират спорните моменти в него като този, че без съд може да се вземат деца от родители. От партия Атака директно поискаха отмяна на закона. Следващата седмица във вторник Сачева продължава разговорите с Обединени патриоти, а в сряда ще се срещне и с депутатите от БСП. “Ако не се стигне до бързо решение, което да удовлетворява всички и да успокои страховете на хората, то след Коледната ваканция ще сме в хипотеза да отлагаме със задна дата влязъл в сила закон. Управляващите трябва да разберат, че социална реформа не се прави, когато има притеснения в обществото”, предупреди Гьоков.   Явор Нотев, “Атака”: Беше внесен без задълбочено обсъждане “Законът за социалните услуги беше един от пакета закони, които се внесоха с очакването да подобрят грижите на българските граждани от определено уязвими слоеве. Ние внесохме предложение за отмяната на този закон във вида, в който присъства в деловодството на Народното събрание, защото най-показателното е това, че социалните грижи са подменени с термина социални услуги”, коментира пред “Труд” депутатът от “Атака” Явор Нотев. Той обясни, че това не е просто езиков спор, а отразява философията на внесения законопроект. “Внесен е без задълбочено обсъждане и без да се усети обществения отзвук от промените в тази сфера. Освен това придава вид на възмездна услуга на дължими от държавата грижи за българските граждани, а в Конституцията е регламентирано, че българските граждани имат правото на социална подкрепа и от здравно осигуряване”, допълни той. “Отлагането на влизането в сила на закона е малка, но несъществена крачка. Ние бихме я подкрепили, за да има време да се преработи цялостно материята. Крайната цел е отпадане на Закона за социалните услуги в този му вид”, каза още Нотев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tДецата в риск са уязвими от социалния закон\t\t\t"}
{"url": "https://trud.bg/%d0%b3%d0%b5%d0%bd-%d0%b5%d1%88%d0%ba%d0%b5%d0%bd%d0%b0%d0%b7%d0%b8-%d1%81-%d0%b3%d0%bb%d0%b0%d0%b2%d0%bd%d0%b0-%d1%80%d0%be%d0%bb%d1%8f-%d0%b2-%d0%bd%d0%b0%d1%88%d0%b0-%d0%bb%d0%b5%d0%bd%d1%82%d0%b0/", "text": "Премиерата в Тел Авив е на 23 януари 2020 г. Президентът (1997-2002 г.) Петър Стоянов ще открие премиерата в София на израелско-български документален филм. Прожекцията ще се състои на 17 декември 2019 г., вторник, от 20:00 ч. в Дома на киното. Продукцията, озаглавена “Следващото поколение”, разказва за историята на израелци с български корени и е в чест на 70-годишнината от “Голямата Алия” (имиграцията в Израел на 45 000 български евреи от 50 000 еврейска общност на България). Главната роля е на генерал Габи Ешкенази, началник-щаб на Израелските отбранителни сили 2007-2011 г. Габи пристига в Пловдив в търсене на миналото на баща си. В другата главна роля е Ошрат Котлер, популярна телевизионна журналистка, чиито родители са от Пазарджик. Ошрат се опитва да открие защо през целия си живот баща й не разказва за своето минало по време на Втората световна война. Филмът е реализиран с подкрепата на: Фондация “Пловдив 2019” – Европейска столица на културата, Канал 8 на Израел, Ционистка федерация на България, Международна фондация България и други. Премиерата на лентата в Тел Авив е на 23 януари 2020 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tГен. Ешкенази с главна роля в наша лента за българските евреи\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2-%d1%81%d0%b2%d0%be%d1%8f%d1%82%d0%b0-%d0%ba%d0%be%d0%bc%d0%b0%d0%bd%d0%b4%d0%b8%d1%80%d1%81%d0%ba%d0%b0-%d0%bf%d1%80%d0%b0%d0%ba/", "text": "В авиацията отговорност носи командирът и в своята командирска практика нямам нито един загубен самолет, вертолет, нито един загинал летец или техника. Не само като командир на Военновъздушните сили, а в цялата си командирска практика – командир на звено, командир на ескадрила, командир на авиобаза. Това заяви държавният глава Румен Радев пред журналисти днес по повод твърденията на министър-председателя, че вследствие на неговата работа като „шеф“ на ВВС са падали самолети и хеликоптери, съобщиха от прессекретариата на държавният глава. Румен Радев подчерта, че не само не е губил хора и техника, а заедно с подчинените си е успял да трансформира подготовката във Военновъздушните сили от закостенял в прогресивен съвременен модел на обучение. „Това е постигнато не защото съм опростявал подготовката, напротив, винаги съм поставял много високи цели, много високи амбиции, но заедно със своите подчинени сме премисляли всичко, готвили сме се и сме го правили така, че да постигнем успех и да няма загуби“, добави президентът. Като командир на Военновъздушните сили съм показал, че с минимално средства може да се постигне голям ефект, когато хората служат не на някой друг, а единствено на България, посочи още Румен Радев.  В отговор на въпрос държавният глава заяви, че днес в президентската институция е било внесено предложението на Висшия съдебен съвет за освобождаване от длъжност на главния прокурор и предстои описаната в Конституцията процедура по издаване на указ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tРумен Радев: В своята командирска практика нямам нито един загубен самолет, нито един загинал летец\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%b8%d1%82%d0%b0%d0%bb%d0%b8%d1%8f-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bc%d0%b0%d1%82/", "text": "Лидерът на дясната партия „Лига“ Матео Салвини е обект на криминално разследване от прокуратурата на Рим по подозрения, че неуместно е използвал служебни полети, пише БГНЕС. Прокурор в Рим е изпратил документи в трибунал, натоварен с мониторинга на публичните финанси, свързани с 35 полета, които Салвини предприел, докато беше вицепремиерът и министър на вътрешните работи, според в. „Кориере дела Сера“. Прокурорът иска съдът да определи дали полетите със самолети и с хеликоптери на полицията и пожарникарите представляват злоупотреба със служебно положение. Според неотдавнашно разследване на в. „Ла Република“, Салвини често е планирал официални служебни пътувания в Италия точно преди или след митинги за Лигата. “Нямам търпение да изляза пред съдилищата”, каза Салвини, когато беше попитан на пресконференция в четвъртък. В Туитър той написа: “Колкото повече сме атакувани, толкова повече се движим напред, с усмивка на устните ни.” Съдът счете полетите за незаконни, тъй като италианският закон предвижда полицията и противопожарните самолети да се използват изключително за институционална употреба, а не от държавните министри. Само петимата най-високопоставени държавници – президентът, двамата председатели на двете камери на парламента, премиерът и ръководителят на конституционния съд – имат законно право да използват такива самолети. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tПрокуратурата в Италия разследва Матео Салвини заради служебни полети\t\t\t"}
{"url": "https://trud.bg/%d1%84%d1%80%d0%be%d0%bd%d1%82%d0%b5%d0%ba%d1%81-%d0%b1%d1%80%d0%be%d1%8f%d1%82-%d0%bd%d0%b0-%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5-%d0%bf%d0%be-%d0%b8%d0%b7%d1%82%d0%be%d1%87/", "text": "Броят на засечените пристигания на мигранти в Средиземно море е намалял от началото на годината по западния и централния маршрут, но се е увеличил значително по източния, сочат данни на Европейската агенция за гранична и брегова охрана Фронтекс, които бяха оповестени днес, съобщи БТА. Общият месечен приток по главните мигрантски маршрути в Европа е намалал с 25 процента през ноември в сравнение с предишния месец на около 14 400, а общият брой за последните 11 месеца е намалял с десет процента на около 124 600 души, съобщи Фронтекс. Макар пристиганията в Егейско море на изток да са намалели с 20% през ноември, спадът се дължи на лошото време и противоречи на тенденцията в предишните месеци. Цифрата за 11 месеца по източния средиземноморски маршрут достигна 74 100, което е с 42% повече в сравнение с 2018 г. Регистрирани са 1900 незаконни преминавания на границите в Западните Балкани през ноевмври и над 10 600 през 11-те месеца на 2019 г., което е повече от два пъти повече в сравнение с преди една година. Около 1200 мигранти са преминали през централния средиземноморски маршрут, предимно през Италия, през ноември, което е спад с 46 процента в сравнение с октомври. Броят на нелегалните мигранти преминаващи по западния средиземноморски маршрут, предимно през Испания, през ноември е спаднал с 80% от октомври, на 950, а общият им брой за 2019 г. е около 22 200, което е по-малко от половината на броя им за същия период на 2018 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tФронтекс: Броят на мигрантите по източния маршрут нараства\t\t\t"}
{"url": "https://trud.bg/%d0%bf%d0%bd%d0%b5%d0%b2%d0%bc%d0%be%d0%bd%d0%b8%d0%b8-%d1%83%d0%b1%d0%b8%d0%b2%d0%b0%d1%82-800-000-%d0%b4%d1%83%d1%88%d0%b8-%d0%b2-%d1%81%d0%b2%d0%b5%d1%82%d0%b0-%d0%b2%d1%81%d1%8f%d0%ba%d0%b0-%d0%b3/", "text": "Симптомите са кашлица, температура и учестено дишане  Най-често се получават при усложнение от грипа или респираторни вируси  По данни на Световната здравна организация над 800 000 души годишно умират от различни типове пневмонии в света. Това заяви председателят на Българския лекарски съюз д-р Иван Маджаров. Понякога заболяването протича светкавично и се получават кръвоизливи, които са несъвместими с живота. „Белият дроб и надбъбреците са два различни органа, които са изключително важни за хомеостазата на организма. Когато в два различни органа едновременно се получат кръвоизливи, които блокират изцяло тяхната дейност, това състояние де факто е неспасяемо”, каза д-р Маджаров пред Нова телевизия. Темата беше повдигната след като стана ясно, че най-вероятната причина за смъртта на седмокласничката от врачанското училище е пневмония. Преди месец 3-годишният Алекс почина след като мина през три софийски болници от хеморагична двустранна пневмония. „Става дума за едно изключително тежко протичащо, бързо развиващо се състояние, за което не може да се направи нищо”, каза педиатърът доктор Елена Георгиева, която е един от лекарите, прегледали малко момче преди смъртта му. „Дори детето да е на легло в реанимация, реанимационните мероприятия не водят до нищо”, допълни д-р Маджаров. „Пневмониите биват два вида, бактериални и вирусни. Бактериалната се получава като усложнение от грип или респираторни вируси. Усложнения като пневмония се получават често при свински грип, който през 2009-2010 година покоси много млади хора”, обясни за „Труд” главният държавен здравен инспектор доц. д-р Ангел Кунчев. Най-уязвими са малките деца, възрастните хора, бременните жени и хората с компроментирана имунна система или с хронични заболявания. „Ако нашите защитни механизми са добре, ако нашите имунни клетки са активни, всеки един вирус и бактерия се поемат и се убиват на входната врата. Когато тези клетки не са активни, те пропускат бактериите, които попадат дълбоко в дихателните пътища и могат да предизвикат възпалително заболяване”, обясни пулмологът д-р София Ангелова. Специалистът посъветва да не се бърза с антибиотици, а да се подсили организма с витамини. „Много важно е винаги да се започне с антивирусен медикамент, а да не се тръгва с антибиотиците, защото пък отиваме в ерата на постантибиотичната резистентност. Винаги се започва с антивирусен медикамент, така ще предпазим и белия дроб”, съветва д-р Ангелова. Симптомите на пневмониите са висока температура с втрисане, липса на апетит, отпадналост и обща слабост, кашлица, болка в гърдите, ускорен пулс и ускорена дихателна дейност. При някои пневмонии е възможно да има и отделяне на храчки, които могат да бъдат жълто-зелени с наличие на кръв в тях, посиняване в областта на устата. При децата често се появяват гадене и повръщане, а при възрастните хора обърканост и сънливост. Някои пневмонии са със слабо изразена симптоматика и се диагностицират само със снимка на белите дробове.   Пулмолози: Учестеното дишане е сигнал за проблем  Учестеното дишане е сигурен сигнал за проблем, споделят пулмолози. При децата за учестено се считат над 30 вдишвания за минута, при възрастните над 20 вдишвания. Специалистите съветват при такива случаи веднага да се потърси лекарска помощ, тъй като може да се дължи на дихателна недостатъчност. Когато има съмнения, че дишането не е пълноценно, се отчита и нивото на хемоглобина в кръвта. Ако то е ниско, това означава, че до клетките не достига достатъчно кислород. Учестеното дишане може да се дължи и на повишаване на телесната температура, запушен нос, кашлица и мръсен въздух. Пулмолозите съветват при кашлица и затруднено дишане да се отворят прозорците, за да влезе студен и влажен въздух. Температурата на въздуха не трябва да е над 21 градуса, защото намалява влажността и провокира кашлицата. Добре е да се приемат витамини, да се пие много вода и да се приемат лекарства по лекарско предписание, тъй като самолечението понякога води до тежки усложнения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tПневмонии убиват 800 000 души в света всяка година\t\t\t"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d1%83%d0%b2%d0%b0%d0%b6%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%b8%d0%b7%d0%bb%d0%be/", "text": "36 фотографски плаки представят цяла епоха Христо Стоичков бе почетен гост на откритата в Музея на Рим в Трастевере интерактивна изложба “България през стъклото на времето”, представена в италианската столица от фондацията на бившата първа дама Антонина Стоянова. Интерактивният проект на фондация “Ценности” предизвика неподправен възторг у повече от 300-те гости, дошли да видят с очите си как старинни стъклени плаки оживяват с помощта на модерните технологии. Проектът, който разказва историята на старозагорския род Близнакови, вплетена в дипломацията на Италия и България и преминаваща през три века, е подкрепен от Римската и Софийската столични общини, от българското посолство и лично от посланик Тодор Стоянов, Българският културен институт, фонд “13 века България”. В сградата на Музео ди Рома в най-туристическия квартал Трастевере до 12 януари 2020 г. експозицията, замислена от кураторите Ирина Дилкова и Милена Кънева с 3D мапинг и анимация, може да се разгледа напълно безплатно. Христо Стоичков моментално стана център на вниманието, но това не му попречи да се вгледа с разбиране в експонираните в специално проектирани витрини стъклени плаки, условно наречени “дядото на диапозитива”. С тях преди повече от 100 години почетните консули на България в Италия Марко и Никола Близнакови са изнасяли лекции за красотата на родината им. 36-те фотографски плаки представят епохата, в която са направени от историческа, етнографска и географска гледна точка. Прожектирани по стените на музея, стъклените плаки разкриват пейзажи и обичаи от България от 20-те и 30-те години на ХХ век. Тези старинни фотографски находки са били съхранявани увити в избледнели машинописни листове – дипломатически преписки, бюлетини на Ройтерс и БТА от 30-те години на миналия век. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tХристо Стоичков уважи българска изложба в Рим\t\t\t"}
{"url": "https://trud.bg/%d0%b2%d0%bd%d0%be%d1%81%d1%8a%d1%82-%d0%be%d1%82-%d0%ba%d0%b8%d1%82%d0%b0%d0%b9-%d1%81-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b8-%d1%86%d0%b5%d0%bd%d0%b8/", "text": "Стаите за гости с патентен данък до 250 лв. За внасяните рискови за хазната стоки от страни извън ЕС, като например от Китай, ще бъдат определени минимални цени, върху които ще се плащат ДДС и мита. Тези промени в Закона за митниците бяха приети от бюджетната комисия към парламента по предложение на председателя на комисията Менда Стоянова. Ще бъде направен списък на рисковите за приходите в хазната стоки, а данни за техните „справедливи“ цени ще бъдат взети от системата „ТЕЗЕЙ“ на ЕС. Ако при внос обявените цени са по-ниски от „справедливите“, митничарите ще изискват обезпечение за плащане на мита и ДДС върху по-високите „справедливи“ стойности. От Търговско-промишлената палата съобщиха, че техни членове очакват поскъпване на вноса на чорапи от Китай със 120%, както и на кофички за разсад с 320%. Митничарите няма да допускат човек да изнесе от страната суми над 30 хил. лв., ако получат информация, че има задължения към държавната хазна, решиха още депутатите. Да бъдат направени промени в  Кодекса за застраховането по отношение на системата „бонус-малус“, поиска депутатът от БСП Георги Свиленски. Той предложи премията по застраховката „Гражданска отговорност“ да се определя само на база нанесени щети при катастрофа, а от глобите на КАТ. Предложението беше отхвърлено с аргумент от Менда Стоянова, че това не може да се прави от днес за утре и му препоръча да го внесе след Нова година. Депутатите решиха апартаментите и стаите за гости да плащат патентен данък като хотелите с една или две звезди в размер между 25 лв. и 250 лв. на стая за година, който ще се определя от всяка община. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВносът от Китай с минимални цени\t\t\t"}
{"url": "https://trud.bg/%d0%b3%d0%b5%d0%bd%d0%b5%d1%80%d0%b0%d0%bb%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%be%d0%be%d0%bd-%d0%bf%d1%80%d0%b5%d0%b4%d1%83%d0%bf%d1%80%d0%b5/", "text": "Целите в Парижкото споразумение все още са постижими Да не строим нови ТЕЦ на въглища след 2020 г., предлага Гутериш Следващите 12 месеца ще са ключови в битката за климата, защото светът става все по-горещ и това се случва много по-бързо, отколкото човечеството допускаше досега. Това заяви генералният секретар на ООН Антониу Гутериш от трибуната на международната климатична конференция в Мадрид, цитиран от ДПА. Необратимите повратни точки са съвсем видими и се приближават с мълниеносна скорост, предупреди той. Гутериш отбеляза, че ограничаването на глобалното затопляне в рамките на 1,5 градуса по Целзий – една от набелязаните цели в Парижкото климатично споразумение – все още е постижимо, но допълни, че човечеството много изостава. „За да спрем глобалното затопляне над тази стойност, ще трябва да предприемем мерки, включително да не строим нови електроцентрали на въглища след 2020 г. и да накараме държавите и цели промишлени отрасли като корабоплаването да се ангажират да бъдат въглеродно неутрални през следващите десетилетия”, каза генерал­ният секретар на ООН. Той призова за „повече амбиция, повече солидарност и по-спешни действия”. В публикувано в сряда изследване, Световният икономически форум (СИФ) се присъедини към призивите към правителствата и компаниите да намалят вредните си емисии. Проучването показва, че до момента едва 67 от общо 193-те страни членки на ООН, отговорни за по-малко от 15 процента от глобалните емисии, са се ангажирали да сведат своите въглеродни емисии до нула. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tГенералният секретар на ООН предупреди: Имаме 12 месеца да спасим климата\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%bf%d1%80%d0%b5%d0%b4%d0%bb%d0%b0%d0%b3%d0%b0/", "text": "В последните 15 дни проведохме срещи с експерти, инженери, хидролози, спелеолози, за да получим предложения за допълнителни водни количества към язовир „Студена“. Всички те са изпратени към Министерството на околната среда и водите. Необходимо е специалистите от Басейнова дирекция да ги анализират и да преценят кои са възможни за изпълнение, тъй като това е намеса във вододайната зона на съоръжението. Това съобщи министърът на регионалното развитие и благоустройството Петя Аврамова при участието си в днешното заседание на парламентарната Комисия по регионална политика, благоустройство и местно самоуправление, съобщиха то МРРБ. Получените предложения са три. Първото предвижда извършване на тестови сондажи на дълбочина между 150 м и 250 м във вододайната зона на яз. „Студена“, които да дадат информация за количеството и качеството на водата, след което да се реши дали да се правят постоянни сондажи, с които да се черпи вода в аварийни ситуации. То включва и изграждане на водопровод за отвеждане на водата от сондажите директно към пречиствателната станция за питейни води. Второто предложение е свързано със съществуващ естествен резервоар при помпена станция „Крапец“, чийто бент да се премахне и водата да се пусне към язовира. Предлага се също и черпене на вода от пещери. Третото възможно решение е във връзка със съществуващ според стари карти водоизточник при с. Друган, който не се използва. Според наличната за него информация той е бил с дебит от 100 л/сек., като тази информация трябва да бъде проверена на място. Нямаме компетенции да проверим и оценим дали първите две предложения са изпълними. Това може да се каже от инженери хидролози и затова са изпратени към МОСВ по компетентност, обясни министърът. Петя Аврамова съобщи, че вчера във ВиК Перник е назначен прокурист с широки правомощия, който е препоръчан като добър експерт от кмета на Перник още при първата проведена с него среща в МРРБ. Очакваме той да бъде вписан в Агенцията по вписванията. Поискали сме да има широки правомощия, за да може да се използва неговия капацитет. Надявам се комуникацията между дружеството и общината, която беше затруднена, вече да бъде много добра и с общи усилия да намерим решение за Перник, коментира тя. В отговор на въпрос регионалният министър заяви, че до последния момент МРРБ не е било официално информирано за искането за въвеждане на воден режим. Тя посочи, че управителят на ВиК оператора е задължен да уведоми териториалните органи на властта, каквито са кметът и областният управител. С моя заповед бе създадена работна група, която да проследи експлоатацията на съоръжението от 1 януари т.г. до момента на включване на режима. Вече е изготвен доклад. Компетентните органи също ще проверят дали е имало грешки при черпене на вода от язовира и чия е отговорността, каза още Аврамова. Регионалният министър подчерта, че МРРБ няма отношение към режима на водочерпене, не притежава и не събира информация за притока, оттока и наличните количества вода в язовира. Тя се събира в Министерството на околната среда и водите, което може да ограничи ползването. Ще бъде некоректно да кажем, че режимът може да спре преди да има приток към язовира. В последните четири дни той е пет пъти по-малък от оттока. Режимът е необходим, за да може да съхраним вода за по-дълго време, каза още тя и напомни, че яз. „Студена“ е едногодишен изравнител, чиито основни притоци са от снеготопенето и дъждовете. Министърът обърна внимание, че действащият в момента режим на водоснабдяването в Перник е въведен от кмета, като от самото начало  ВиК дружеството е предложило вода да има в интервала 16.00 до 22.00 часа. Това не е прието и е въведен двуразов режим. Заради породените от него много аварии и силно амортизирана мрежа операторът отново предлага той да е с еднократно пускане и спиране в денонощие, като обхваща всички населени места в общината. Решението за това трябва да бъде взето на местно ниво. В много от градовете ВиК инфраструктурата е амортизирана, посочи Петя Аврамова. Тя информира, че с реализацията на водния проект в Габрово през миналия програмен период загубите на вода са намалени наполовина. Тя обърна внимание, че Община Перник не е кандидатствала за финансиране на такива мерки по Оперативна програма „Околна среда 2007-2013“, като негативите от многото години без рехабилитация се виждат сега. Хубаво е, че за Перник има изготвено регионално прединвестиционно проучване и ВиК Перник вече има договор по Оперативна програма „Околна среда 2014-2020“ за 106 млн. лв., чиято реализация трябва да започне през 2020 година, коментира министърът. Тези средства няма да решат изцяло проблема, но ще намалят загубите в по-поносими размери, допълни тя. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tМинистър Аврамова: Експерти предлагат три варианта за допълнителна вода към яз. „Студена“\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-542/", "text": "ЦИК си раздаде тайничко бонуси за добре свършена работа Гласували си допълнителни пари, защото през 2019 г. се проведоха два вида избори.             Стачка спира междуградските автобуси От утре превозвачите протестират символично, а от 13 януари – ефективно.         Аркади на “Дондуков” Президентът и премиерът си размениха коварни словесни крошета и ъперкъти, от което публиката не печели нищо – коментар на Емил Спахийски.         Магистратът с железни нерви Силует на Сотир Цацаров.               Законът за социалните услуги: “Читалищна самодейност”, чието място е в коша Министри идваха и си отиваха като бушони, тяхната функция сякаш беше да гърмят, когато неминуемо се натрупа напрежение в системата.             Много от екополитиците са вредни за опазването на природата В защитата на околната среда в момента не се следва никаква методика, казва д-р Йонко Мермерски, учен, преподавател и изобретател, в интервю за „Труд“. \n           Павликени в нашата история През античната епоха в района на града са се пресичали две римски „магистрали“ в земите на днешна Северна България – „Мистериите на българските земи“ с проф. Пламен Павлов. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tВижте акцентите в броя на вестник „Труд“ в петък, 13 декември 2019\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82-%d0%b2%d1%8a%d1%80%d1%85%d0%be%d0%b2%d0%b5%d0%bd%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b7%d0%b0%d0%ba%d0%be/", "text": "Най-важното за нашето бъдеще е да имаме силен, компетентен и независим български съд, защото върховенството на правото е в основата на демократичната държава. Това каза президентът Румен Радев в словото си на церемонията по тържественото отбелязване на 60-годишнината на Софийския градски съд. „От върховенството на закона зависи да имаме свободна обществена среда, която да гарантира прогресивното развитие на всички останали сектори. От върховенството на закона зависи българите да вярват в държавата си и да работят всеотдайно за нейното бъдеще“, посочи президентът Румен Радев. Държавният глава подчерта и че осъзнава колко е трудно в днешното динамично и противоречиво време „да бъдеш съдия и да взимаш решение в случаи, когато безкомпромисното придържане към закона и отстояването на правдата изисква лична смелост и гражданска отговорност“. „Българите имаме остра нужда от справедливост. Имаме нужда от вашата всеотдайност, компетентност и мъдрост и най-вече – от вашата човешка съвест и гражданска смелост“, каза още президентът Румен Радев. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tРумен Радев: От върховенството на закона зависи българите да вярват в държавата си и да работят всеотдайно за нейното бъдеще\t\t\t"}
{"url": "https://trud.bg/%d0%b8%d1%81%d0%ba%d0%b0%d1%82-622-%d0%bb%d0%b5%d0%b2%d0%b0-%d0%b7%d0%b0-%d0%bf%d0%be%d1%87%d0%b8%d0%b2%d0%ba%d0%b0-%d0%bd%d0%b0-%d0%bd%d0%be%d0%b2%d0%b0-%d0%b3%d0%be%d0%b4%d0%b8%d0%bd%d0%b0/", "text": "Банско е най-желаната дестинация Купуват играчки и телефони Пакет от две нощувки за Нова Година струва средно 622 лв., показва проучване на платформа за обяви в България. Банско е най-предпочитаната дестинация за пътуване по празниците. За посрещане на празниците край морето най-търсен е районът около Варна. 137% ръст в търсенето на селски къщи и 112% увеличение в преглеждането на обяви за почивка в планината през последните три месеца от годината, показва проучването. 50% от анкетираните от онлайн платформата ще похарчат до 200 лв. за подаръци. Само 10% ще похарчат над 300 лв., за да зарадват близките си, а между 50 лв. и 100 лв. – една пета от допитаните. Хората явно обичат да сменят мебелите си по празниците, тъй като най-популярното търсене през декември в платформата е за диван. Хората дават за мебели втора ръка средно до 320 лв. Лаптоп е втората най-търсена дума през декември. Най-търсените подаръци за Коледа са игрови конзоли, мобилни телефони и маркови маратонки. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tИскат 622 лева за почивка на Нова Година\t\t\t"}
{"url": "https://trud.bg/%d1%86%d0%b8%d0%ba-%d1%81%d0%b8-%d1%80%d0%b0%d0%b7%d0%b4%d0%b0%d0%b4%d0%b5-%d1%82%d0%b0%d0%b9%d0%bd%d0%b8%d1%87%d0%ba%d0%be-%d0%b1%d0%be%d0%bd%d1%83%d1%81%d0%b8-%d0%b7%d0%b0-%d0%b4%d0%be%d0%b1%d1%80/", "text": "Гласували си допълнителни пари, защото през 2019 г. се проведоха два вида избори Имали налични средства Централната избирателната комисия тихомълком си е раздала бонуси, разкри „Труд” след щателно проучване в Системата за електронни бюджетни разплащания (СЕБРА). Всяко ведомство е длъжно да публикува на сайта си информация от тази система за вида и размера на плащанията, които е направило всеки ден. Решението е гласувано на заседание на 22 ноември с пълно мнозинство от всички 16 присъстващи членове на ЦИК, без дебати. Взето е въз основа на непублични вътрешни правила за изплащане на допълнително възнаграждение, на базата на непубликувана докладна записка, съставена от неведома работна група. Отпуснатите суми също са оставени в тайна. По информация на „Труд” бонусите са в размер на около две заплати. На вчерашното си заседание комисията реши да отговори на вестника с колко се е самовъзнаградила по реда на Закона за достъп до обществена информация, тоест в 14-дневен срок, тъй като трябвало да се изготвят счетоводни справки. „2019 година е година с два избора – за Европейски парламент и най-тежките избори, които може изобщо да се организират и произвеждат, местните избори”, мотивира се на заседанието на 22 ноември секретарят на комисията Севинч Солакова. В тази връзка „Труд” напомня, че миналата година нямаше национални избори, а ЦИК е постоянно действащ, съответно постоянно получаващ заплати, орган. Останалите мотиви за раздаването на парите са „наличните средства по бюджета на ЦИК и оценката, която комисията дава като цяло на организацията и произвеждането на изборите”.   Заплатите в комисията са над 4000 лв. Възнагражденията на членовете на ЦИК, 20 на брой, са регламентирани в Изборния кодекс: председателят получава колкото министър (в момента 5035 лв. без добавката за стаж), заместниците му и секретарят – 90% от тази сума, останалите – 85 на сто (4279,75 лв.). Този регламент поставя изборните комисари в кастата на най-добре платените чиновници, чиито заплати постоянно растат. Защото министерските възнаграждения са 30% над депутатските. А народните представители получават основна заплата, равна на три средни в обществения сектор, преизчислена по данните на НСИ на всяко тримесечие. Средното чиновническо възнаграждение е все по-голямо, което увеличава и заплатите по върховете на държавата.   Плащат наеми на членове от провинцията През 2014 г. тогавашният състав на ЦИК е решил да плаща наем на комисар от провинцията, разкри наскоро сценаристът на Слави Трифонов Тошко Йорданов. „Комисията да гласува месечен наем, който е в размер на 700 лв., съответно със съпътстващи разходи за сключването на договор за наем, а именно един месечен депозит, съответно половин месечен наем, който е комисионна за посредника“, предлага на заседанието на 9 юли Йорданка Ганчева, която е и в настоящия състав на ЦИК. Мотивът, който изтъква, е че нямало ведомствени апартаменти за колегите, които не разполагат с жилище в София. Комисията одобрява с пълно мнозинство от всички 14 присъстващи, без дебати. Най-малко един от сегашната ЦИК – зам.-председателката Кристина Цветославова Цанкова-Стефанова, ползва бонуса в момента, показа справка на „Труд“ в регистъра на декларациите за имущество и интереси в КПКОНПИ. Тя е декларирала, че ЦИК й плаща наема на апартамент от 49 кв. м. в „Младост“ 4. Според Тошко Йорданов такива договори имат още трима, но не са ги вписали в декларациите си.   Говорителят на ЦИК Александър Андреев пред „Труд“:  Не зная колко е бонусът Павлина Живкова – Г-н Андреев, по колко пари си разпределихте членовете на ЦИК за добре свършена работа по изборите? \n– Това е счетоводна информация, която сега няма как да ви дам. – Вие лично колко пари получихте като бонус? \n– Не зная. – Как така не знаете? Колко пари постъпиха по сметката и като бонус? \n– В сметката ми има и други пари. – Искате да кажете, че не се интересувате какво ви се превежда в нея? \n– Те са постъпили със заплатата ми. – Не можете ли да извадите заплатата и да кажете каква е сумата? \n– Заплатата ни се променя и не зная колко е. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЦИК си раздаде тайничко бонуси за добре свършена работа\t\t\t"}
{"url": "https://trud.bg/%d1%80%d0%b0%d0%bc%d0%b0%d0%b4%d0%b0%d0%bd-%d0%b0%d1%82%d0%b0%d0%bb%d0%b0%d0%b9-%d0%b4%d0%bf%d1%81-%d0%b8%d0%b7%d0%b1%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%b5%d0%b7%d0%b0%d0%b2/", "text": "Има нужда от независим прокурор, защото според Венецианската комисия прокурорската институция няма оня контрол, който е необходим, но това не е от сега, това е от 10 години. Не може изведнъж да се сетим, че трябва да има независим прокурор. Затова подготовката на правилата, спазването им, ще вдигне авторитета на институциите, оттам и на обществото и на България. Това коментира депутатът от ДПС Рамадан Аталай по  . Дебат днес предизвика твърдението на президента Румен Радев, че процедурата за независим прокурор е започнала в нарушение на нормативните актове и без обществено обсъждане. Според Рамадан Аталай егото и на президента, и на премиера като че ли вече надхвърля всякакви граници и тези лични нападки не им подхождат. Той каза още, че чувството им за самосъхранение явно е много по-високо отколкото е необходимостта да обърнат повече внимание на обществото. „Смятам, че бяха спазени всички процедурни правила, които са записани и по Конституция, и по законовите норми. В момента недоволството, което се поражда от страна на президента и тези, които излизат да протестират, се състои в това, че не искат да се съобразяват с писаните правила. Претенцията на президента е за следващи правила, той има претенции да се пренапише Конституцията, никой не казва, че няма такова право. Ако стигнем до един балансиран подход, съм убеден, че ще се напишат едни правила, следващият прокурор ще бъде избран по тях, но пак ще има недоволни“, посочи Аталай. Депутатът от ДПС беше категоричен, че въпреки, че са гласували с ГЕРБ и Обединените патриоти за кандидатурата на Сотир Цацаров, от ДПС продължават да възразяват срещу Валери Симеонов. Рамадан Аталай допълни, че когато трябва да се изберат определени фигури, за да има сигурност и просперитет страната ни, за да могат да функционират институциите, ДПС винаги са били сериозна политическа формация. Според него Валери Симеонов е проблем на нацията, с поведението си е бил проблем на своите родители, а сега е вече и проблем на Бойко Борисов. Той коментира и разцеплението на БСП при гласуването за шеф на КПКОНПИ. „Различията при тях вече не са само личностни, а идеологически. Мнение с удар по масата не се налага, налага се с аргументи и убеждения, ако са стигнали до там, значи демокрацията нещо куца“, допълни депутатът. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tРамадан Аталай, ДПС: Избрането на независим прокурор е извън правилата в момента\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b2-%d0%bf%d1%80%d0%b0%d0%b2%d0%b8%d0%bb%d0%bd%d0%b8%d0%ba%d0%b0-%d0%bd%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0%d1%80%d0%bd%d0%b0/", "text": "В правилника на парламентарната групата на БСП не са предвидени партийни наказания, коментира лидерът на левицата Корнелия Нинова по повод 27-те депутати, гласували „за“ кандидатурата на Сотир Цацаров да оглави Антикорупционната комисия, предаде  . Нинова призова депутатите, подкрепили кандидатурата на Цацаров, да си понесат отговорността: \n„Това е техен избор и си носят отговорност за този избор. Да излязат и да обяснят защо са направили този избор и са решили да гласуват така. Нямаме разписано в правилника за работа на групата партийни наказания“. Лидерът на БСП потвърди за разделение в парламентарната група и в Националния съвет, но отрече за разцепление в партийните структури. На пленума на социалистите в събота трябва да бъдат приети правилата за пряк избор на председател на партията, както и да се вземе политическо решение по всички предложения за промяна в съдебната система, подчерта Корнелия Нинова: „Това на правителството с независимия прокурор, който трябва да наблюдава главния и да го контролира, това на президента за промяна в конституцията, нашето предложение за съдебен контрол върху актовете на главния прокурор“. БСП ще се включи в консултациите при президента за мястото на прокуратурата, поясни още Нинова. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tНинова: В правилника на парламентарната групата на БСП няма партийни наказания\t\t\t"}
{"url": "https://trud.bg/%d0%bf%d1%80%d0%be%d1%84-%d0%be%d0%bb%d0%b5%d0%b3-%d0%b0%d1%81%d0%b5%d0%bd%d0%be%d0%b2-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b0%d1%82%d0%b0-%d1%81%d0%b8%d1%81%d1%82%d0%b5%d0%bc/", "text": "Данните, постъпващи в Електронната система за събиране на тол таксите, ще могат да служат и за установяване на нерегламентиран превоз на пътници. Това обяви проф. Олег Асенов, член на Управителния съвет на Агенция „Пътна инфраструктура“ (АПИ), на конференция по транспортна политика, организирана от Конфедерацията на автобусните превозвачи (КАП), съобщиха от пресцентъра на АПИ. Информацията за трафика по платената пътна мрежа, която постъпва в електронната система, може да се споделя с партньорските служби на АПИ като „Пътна полиция“ в МВР, Национална агенция по приходите, Изпълнителната агенция „Автомобилна администрация“ и др. „АПИ не е оправомощен орган да правоприлага в тази част, но може да предостави данни, за да се реагира“, посочи проф. Асенов. Нелицензираният транспорт е един от проблемите, които тревожат представителите на автобусния бранш, каза председателят на Управителния съвет на КАП Магдалена Милтенова. Пред участниците във форума проф. Олег Асенов представи същността и възможностите на тол системата. „Основната цел е да се промени моделът на пътното таксуване – този, който руши повече пътя, да плаща повече, както е справедливо“, каза той. Проф. Асенов посочи, че понастоящем две трети от приходите от такси за ползване на платени пътища постъпват от леките автомобили, а останалите – от пътните превозни средства с обща технически допустима максимална маса над 3,5 тона. Европейският модел предполага това съотношение да се обърне. „Всички споделяме, че тол системата трябва да бъде въведена, но да има плавен преход от винетни към тол такси“, каза Милтенова и отбеляза, че браншът има добър диалог с Министерството на регионалното развитие и благоустройството и АПИ. Тарифата за таксите, които се събират за преминаване и ползване на републиканската пътна мрежа е в процедура за обществено обсъждане. До 16 декември 2019 г. могат да постъпват становища, коментари и предложения по проекта. В него тол таксите за автобусите са диференцирани според общата технически допустима максимална маса до и над 12 т, екологичния им клас, както и според категорията на платената пътна мрежа – автомагистрали, първи и частично втори клас пътища. Според предложените за обществено обсъждане ставки автобусите до 12 т, в зависимост от екологичния си клас, ще плащат от 4 ст. до 8 ст. на километър за ползване автомагистрали, от 3 ст. до 7 ст. за километър на първи клас пътища и от 2 ст. до 5 ст. – за километър второкласни пътища. За автобусите над 12 т цените са с една по-високи с една стотинка на километър. Първоначалният обхват на платената пътна мрежа с тол е 6 050 км от общо близо 20 000 км републиканска пътна мрежа, за която всички ползватели понастоящем плащат. Автобусните превозвачи настояват ставката за тези от тях, които обслужват редовни линии, да бъде нулева. Анализ на Световната банка, консултант по въвеждането на тол системата, показва, че отражението на тол таксите върху цените на автобусните билети би трябвало да е в рамките между 5 ст. и 96 ст. Разликите идват от дължината на маршрутите и от това каква част от тях е по платената мрежа, както и от натоварването и емисионния клас на автобуса. Билетът от София до Перник, например, би следвало да поевтинее с 2,2%, тъй като делът на таксуваната мрежа по този маршрут ще стане само 30%. Според анализа на Световната банка, с предложената тарифа държавата ще постигне 52% ефективно финансиране на пътната инфраструктура от пътни такси, посочи проф. Асенов. Крайната цел на реформата е в дългосрочен план пътната инфраструктура да може да се самоиздържа. „В хода на общественото обсъждане постъпиха становища, които ние, като съвносители, сме длъжни да анализираме, да видим аргументите „за“ и „против“, за да излезем с финално предложение. Ние също имаме нашите аргументи. Окончателният вариант на тарифата ще бъде приет с решение на Министерския съвет“, обясни проф. Асенов. „Прекаленото намаляване на таксите може да доведе до обратния ефект – при изключително ниски ставки да се обезсмисли въвеждането на тол таксите“, каза той. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tПроф. Олег Асенов: Електронната система за тол таксите ще помага срещу нерегламентирания превоз на пътници\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%bf%d1%80%d0%b8%d0%b5%d1%82%d0%b8%d1%82%d0%b5-%d1%82%d0%b5%d0%ba%d1%81%d1%82%d0%be%d0%b2%d0%b5/", "text": "За мен е важно каква ще бъде и позицията на „Зелените“ по Пакета за Мобилност I, които от една страна подкрепят пакета, с който няма да се постигне декарбонизация на Европа, а карбонизиране. Това заяви министърът на транспорта, информационните технологии и съобщенията Росен Желязков на извънреден брифинг. По думите му в момент, в който се обсъжда инициативата „Зелена сделка“, за ограничаване на въглеродните емисии и борба с климатичните промени, Председателството на Съвета на ЕС и докладчици в ЕП в постигнатите предварителни договорености налагат текстове, които ще доведат до повишаване нивото на вредни емисии от камионите, съобщиха от МТИТС. „Това поражда силно недоумение и съмнение доколко са сериозни амбициите на част от държавите членки за реално намаляване на замърсяването от камионите. В момента се наблюдава несъответствие между политиките, които се водят на европейско ниво, което поставя под въпрос цялостното функциониране на ЕС“, посочи Росен Желязков. „Връщането на превозното средство в държавата по установяване на точно определена честота не е нито социална, нито пропорционална мярка, което ясно сочи, че първоначално заложените амбиции в Пакета за Мобилност I не са постигнати. Цели региони в ЕС ще бъдат на практика откъснати, ако бъде прието изискването камионите да се връщат в държавите по установяване. С решението ще се ограничи достъпът на транспортните превозвачи от периферните държави до Единния вътрешен пазар“, каза министър Росен Желязков. Той допълни, че това ще попречи за правилното функциониране на Единния вътрешен пазар и ще подкопае основните принципи на ЕС. Министърът изтъкна, че подобряването на условията на труд на водачите и подобряването на пътната безопасност са последните елементи, които са били взети под внимание при постигането на договореностите. По думите му това се потвърждава от задължението превозните средства да се връщат на 8 седмици, а водачите да се връщат на 4 седмици в държавата по установяване на фирмите или в държавата по адресна регистрация, като все още не е ясно дали е прието предложението на единомислещите държави, водачите сами да избират къде да прекарват почивката си. Министърът подчерта, че с последните текстове на водачите се забранява ползването на 45 часовата седмична почивка в кабините на камионите, като е прието предложението на ЕК за изграждане на охраняеми паркинги със съответните условия за почивка на водачите. „Ще предложа на министрите от групата на единомислещите, както и на тези, недоволни от едностранно наложените текстове, да представим съвместна декларация, за да бъде ясно за европейките граждани, разминаването между постигнатия резултат от триалога и инициативно заложените цели в Пакет мобилност I. Надявам се нито Съвета, нито Комисията, нито ЕП да одобрят финално подобни разпоредби“, коментира още Росен Желязков. „При всяко положение, липсата на пропорционалност, засяга всички държави от периферията на Европа. Независимо дали е от западната, източната, балтийската или южната периферия на континента. По отношение на нашата позиция, ние сме заявили намерение за това, че ще търсим Съда на ЕС, за да защити интересите на периферните държави членки. Напълно ясно е, че това са непропорционални и дори дискриминационни текстове“, категоричен бе Росен Желязков. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tМинистър Желязков: Приетите текстове в пакета „Мобилност“ ще доведат до повишаване на вредни емисии\t\t\t"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%bd%d0%b5-%d1%81%d1%8a%d0%bc-%d1%87%d0%b0%d1%81%d1%82-%d0%be%d1%82-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5%d1%82%d0%be/", "text": "Да си част от управлението, означава да взимаш решения. Как да съм част от управленската коалиция, като не участвам в нея по никакъв начин. Нито участвам в Коалиционен съвет, който взима решения и който казва какво да се гласува в парламента, нито по някакъв начин съм търсен за каквито и да било решения. Нямам участие във властта. Това заяви лидерът на АТАКА Волен Сидеров по Нова ТВ, съобщиха от партията. „Става дума за решения, които засягат живота на много хора”, коментира той. Сидеров посочи, че пенсиите не бяха вдигнати на 300 лв., за сметка на партийните субсидии, за които НФСБ и ВМРО изнудиха ГЕРБ. По думите му беше направена операция за изрязването на АТАКА от управлението и от малката коалиция с благосклонното съучастие на ГЕРБ, защото без тяхното съучастие това нямаше да се случи. Сидеров попита защо се опитва да се угоди на комплексарските напъни на Каракачанов и Симеонов, които през целия си политически живот жадуват да занулят АТАКА. \n„Това няма да се случи”, категоричен е партийният лидер. „Каракачанов има две детски мечти – едната е да бъде министър на отбраната, която стана, а другата е да измести АТАКА и Волен, което няма да се сбъдне”, заключи Сидеров. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tСидеров: Не съм част от управлението!\t\t\t"}
{"url": "https://trud.bg/%d1%81%d0%be%d1%86%d0%b2%d0%b5%d0%bb%d0%b8%d1%87%d0%b8%d1%8f-%d0%bf%d0%be%d1%87%d0%b5%d1%82%d0%be%d1%85%d0%b0-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b0-%d1%85%d1%80%d0%b8%d1%81%d1%82/", "text": "Бивши соцвеличия и ветерани, работили в системата на външната търговия, се събраха, за да честват празника на външнотърговския работник. Всяка година около Никулден около 100-120 души вдигат наздравици и си спомнят с носталгия за отминалите времена.  Тази година празникът им – за 22-ри пореден път, не беше весел – само дни преди това на 16 ноември – най-дългогодишният министър на външната търговия Христо Христов и основен двигател на тези срещи почина след дълго боледуване. Затова датата на срещата беше не на 18 декември, както я правят всяка година, а на 12 декември – денят, в който Христо Христо Христов щеше да навърши 88 години.  На срещата в ресторанта на Интерпред в столицата дойдоха и бившият министър-председател на България Георги Атанасов, бившият министър на културата Георги Йорданов, бившият министър на външноикономическите връзки Петър Башикаров, бившата зам.-министърка на образованието Ани Спанчева (тя е съпруга на Георги Атанасов), бившите посланици в Япония и Иран – съответно Константин Главанаков и Стефан Полендаков (неговият син Христо Полендаков сега е наш посланик в Техеран), Пенчо Бузов – директор в „Балканкар“, Любомир Козлев – наш търговски представител в Москва, Владимир Пенчев – бивш зам.-председател на плановата комисия и зам.-министър на външната търговия,  бизнесменът Людмил Дионисиев, генералният директор на „Интеркомерс“ Иван Деев, Бело Белов – шефът на „Химимпорт“, Цвятко Лилкин бивш началник управление в министерството и много други. На срещата пристигна специално и лидерката на БСП Корнелия Нинова.  Сбирката все пак продължи и празнично по случай празника на търговския работник, който в годините на соца се честваше на Никулден по стар стил. Снимки: Борис Марков \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tСоцвеличия почетоха паметта на Христо Христов (снимки)\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82/", "text": "В Италия се води разследване за задържани в Милано вагони с отпадъци, за които в някои медии се твърди, че са предназначени за България. Има изрична забрана на прокурора, водещ разследването в Италия, за подаване на повече информация.  На този етап италианските власти не могат да кажат кой е крайният получател на отпадъците. Това е информацията, получена по официалния канал за международно полицейско сътрудничество, оставаме в постоянен контакт с колегите за оказване на съдействие при необходимост, съобщи министър Младен Маринов.  „Тази информация, която мога да ви дам, тя е на базата на кореспонденцията ни с италианските власти. От тяхна страна към нас идва информация, че се води такова разследване в Италия“, уточни той. До момента в Министерството на околната среда и водите не е постъпвало искане за съдействие от италианските власти, не е искана нотификация за  внос на такъв отпадък, допълни министър Нено Димов.  „По данните, които успяха да видят и медиите, може да се счита, че този отпадък е смесен. Към този момент нямаме информация от италианските власти. Това, което мога да кажа е, че предстои среща с Министерство на вътрешните работи, за да имаме контрол над вноса на отпадъци“, заяви също министър Димов.  Той припомни, че от лятото са проведени  срещи с МВР и Агенция „Митници“с цел засилване на контрола при вноса на отпадъци. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tМинистър Маринов: Италианските власти не знаят за кого са предназначени задържаните вагони с отпадъци\t\t\t"}
{"url": "https://trud.bg/%d0%bb%d0%b5%d0%b4%d0%b5%d0%bd%d0%be-%d0%b8-%d0%be%d1%80%d0%b0%d0%bd%d0%b6%d0%b5%d0%b2%d0%be-%d0%b2%d0%b8%d0%bd%d0%be-%d0%bf%d1%80%d0%b5%d0%b4%d0%bb%d0%b0%d0%b3%d0%b0-villa-vinifera/", "text": "Намира се на бул. “Патриарх Евтимий” 10 Ледено, оранжево и зелено вино могат да опитат ценителите в първия представителен магазин, който открива Винарска изба Villa Vinifera. Той се намира на бул. “Патриарх Евтимий” 10 в столицата. В него предлагаме пълната гама от продукти, която избата произвежда, като работим основно с мавруд, обясни Росица Касабова, собственик и управител на Villa Vinifera. Клиентите могат да опитат както младите вина от тази година, така и специалната селекция – оранжево, ледено и зелено вино, както и такова с листа от рози. Леденото вино се произвежда от стафидирано грозде, след като е паднал първият сняг или първата слана, обясни Касабова. То е подходящо за десерти, чай и кафе. С това вино пробихме на азиатския пазар, допълни тя. Оранжевото вино се прави от бяло грозде по червена технология. То е сухо и е подходящо за всякакви ястия, както и за плодове. Зеленото вино се прави от неузрял мавруд, затова има и по-нисък алкохолен градус. То е лятно или коктейлно вино, посочи експертът. Тази година беше много благоприятна за лозята, което показват и младите вина на избата. Ние ги делим на две – Нов свят – тези, които са произведени по технологията на Чили и Аржентина и Стар свят – по класическа технология. Вторите представят традициите и историята на българското винопроизводство, допълни Росица Касабова. Целият асортимент на избата е произведен от собствените лозя. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\tЛедено и оранжево вино предлага Villa Vinifera\t\t\t"}
{"url": "https://trud.bg/%d0%bc%d0%b0%d1%82%d1%80%d0%b8%d1%86%d0%b0%d1%82%d0%b0-4-%d1%81-%d0%bf%d1%80%d0%b5%d0%bc%d0%b8%d0%b5%d1%80%d0%bd%d0%b0-%d0%b4%d0%b0%d1%82%d0%b0/", "text": "От студиото “Уорнър Брадърс” официално обявиха премиерна дата за “Матрицата 4” – 21 март 2021-а година. Сюжетът се пази в пълна тайна, но големите звезди от първите три филма се завръщат. Освен вече обявените Киану Рийвс и Кери-Ан Мос, които ще влязат в познатите роли на Нео и Тринити, в актьорския състав са още Джейда Пинкет Смит, Яхия Абдул-Матин, Джесика Хенуик, Джонатан Гроф, Тоби Онвумере. С роля се е уредил и Нийл Патрик Харис, познат най-вече с комедийните си роли в заглавия като хитовия сериал “Как се запознах с майка ви”. Лана Уашовски ще напише и режисира четвъртия филм от поредицата. Преди години тя беше биологичен мъж на име Лари Уашовски, но смени пола си и сега се представя като жена. Братът на Лари/Лана Уашовски Анди също смени пола и името си и сега е Лили Уашовски. Така братята Уашовски се трансформираха в сестрите Уашовски. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.12", "title": "\n\t\t\t“Матрицата 4” с премиерна дата\t\t\t"}
