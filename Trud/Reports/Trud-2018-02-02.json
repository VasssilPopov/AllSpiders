{"url": "https://trud.bg/%d0%bd%d0%b8%d0%ba%d0%be%d0%b9-%d0%bd%d0%b5-%d0%ba%d0%be%d0%bd%d1%82%d1%80%d0%be%d0%bb%d0%b8%d1%80%d0%b0-%d0%be%d0%b7%d0%b2%d0%b5%d1%80%d0%b5%d0%bb%d0%b8%d1%82%d0%b5-%d0%ba%d1%83%d1%87%d0%b5%d1%82/", "text": "Живи аларми на синджир – в това се превръщат 90% от кучетата, които се взимат, за да се отглеждат като домашни любимци от безотговорни стопани у нас.  Оставени на самотек, животните озверяват и стават опасни. Никой не знае какъв е броят им и не контролира собствениците им. Това посочиха от фондация „Четири лапи” пред „Труд”. Трагедията от пазарджишкото село Мокрище, при която домашен, изнемощял питбул уби 3-годишно дете, е последният пример докъде води тази практика и липсата на контрол от страна на институциите, заяви Явор Гечев от организацията. „Това се случва единствено благодарение на безотговорността на хората, животните няма как да бъдат обвинявани. Емблематичен пример е за това как не трябва да се отглеждат нито деца, нито животни. 90 на 100 от кучетата на село се отглеждат по този начин – вързани на синджир, без да се полагат необходимите грижи за тяхното възпитание, за тяхното лечение, за храненото им. Те са оставени на самотек като живи аларми. Колкото по-силно лаят, колкото по-злобни са, толкова по-доволен е стопанинът, защото има кой да му пази градината. Практиката не е само на село, защото много от тези хора, дойдоха и в града. Много хора си взимат домашен любимец, защото има някаква модна тенденция: взимат го, за да печелят от него – дали от разплод, дали от боеве”, уточни той. Никой не знае колко са домашните кучета у нас и как се гледат.  Последният отчет за изпълнение на общинските програми за овладяване на популацията на безстопанствените кучета за 2016 г. показва единствено броя на регистрираните официално. Към 2016 г. те са 33 882, докато през 2015 г. са били 29 215. Въпреки ръста, регистрацията и чипирането на кучета остава непопулярна мярка, защото с годината контролът върху собствениците на кучета е почти нулев. Той трябва да се осъществява от общините, както и от Агенцията по безопасност на храните (БАБХ), но усилия в тази посока липсват,  отчитат експерти.  „Масово общините не контролират собствениците, които живеят на тяхна територия. Това трябва да стане чрез проверки. Когато животно се отглежда при условия, които са в нарушение на Закона за защита на животните, а това включва и отглеждането на къс синджир –  трябва да има санкции и от страна на БАБХ”, уточни Гачев. Статистиката сочи, че на година има поне 2 случая на инциденти с домашни кучета, като често те са от по-едри породи. В тях попада и този от свищовското село Козловец от началото на 2017 г., когато двете кучета на Петър и Велика убиха 80-годишната баба Гина. Година по-късно Районна прокуратура – Свищов внесе в съда обвинителен акт срещу стопаните на кучета. „Породата няма значение. В общи линии, който иска да си гледа питбули, ще продължи да го прави. При такъв занижен контрол, колкото и да забраняваме, питбули ще се отглеждат. В крайна сметка породата сама по себе си не е виновна. Много ми се иска някой ден притежаването на домашен любимец в България да е по-скоро лукс, отколкото начин да се спестят пари от охрана или нещо друго”, допълни Гечев. Районният съд в Пазарджик освободи вчера без мярка за неотклонение 35-годишния Димитър М., обвинен за неполагане на грижи за питбула, нахапал смъртоносно 3-годишно дете. Случаят е от 29 януари в пазарджишкото село Мокрище. Там вързаното на двора куче от бойна порода уби малкото момченце, което се приближило до него. Стопанинът на животното е чичо на детето, което дошло от другия край на циганската махала. Димитър М. бе зад решетките за 72 часа, но съдиите не са открили достатъчно доказателства в подкрепа на обвинението му. Прокуратурата може да протестира пред Пазарджишкия окръжен съд. Министърът на вътрешните работи Валентин Радев събра на среща представители на най-големите организации работещи с животните – Фондация „Черити лапи”, Фондация „Animal rescue”, представители от Столична община, както и главния секретар на МВР Младен Маринов, за да обсъдят концепцията на МВР за работата на зоополицията. „Ще работим върху това да осигурим специалисти от Холандия, които да помогнат с обучаването на зоополицаите”, каза пред „Труд” Явор Гечев от Фондация „Четири лапи” и разкри, че обучението тук в България е много по-евтино от това в Холандия. „Създадохме зоополиция с 433 служители, които ще се занимават с тази тема. През 2017 г. в страната са образувани 60 досъдебни производства за престъпления, свързани с неупражнен контрол над животно, вследствие на което е причинена телесна повреда или смърт”, посочи по-рано в парламента Валентин Радев.  Той поясни, че при подаден писмен сигнал за агресивно куче се отива на оглед и се извършва проверка от инспектор на районната администрация и представител на неправителствената организация. В случаи, в които сигналът за агресивно куче е с неизвестен адрес, се изпращат и полицаи от местното управление, които да съдействат за установяване на адреса. Радев уточни, че съгласно Закона за ветеринарно-медицинска и Закона за защита на животните, Българската агенция по безопасност на храните осъществява контрола по защитата и хуманитарното отношение към животните. Най-много кучета за миналата 2017 година са регистрирани в София, Пловдив и Варна, показа проверка на „Труд”.  В столицата те са 11 399, докато по данни от регистъра в Пловдив регистрираните кучета там са  5104. За тях таксата е 30 лв.,  а санкцията за „незаконен” домашен любимец е от 50 до 200 лв.  Общо 4653 пък са кучета с документи във Варна. Най-малко са регистрирани в община Лом, където скитащите кучета са пет пъти повече от официално записаните. Едва 22 кучета са регистрирани в общината през миналата година. Домашните любимци в крайдунавския град са много повече, но стопаните им предпочитат да не плащат по 10 лева такса, коментираха еколози. Данъкът в община Бургас, където са регистрирани 3500 четириноги, е близо три пъти по-висок, а за да се стимулират стопаните да регистрират домашните си любимци, таксата за цяла година е 25 лева.  Почти на половина са регистрираните домашни кучета в община Търговище, където са записани близо 2000 за миналата година. След масираните проверки за законността домашните кучета от страна на кметството, през 2017 г. в регистрите й бяха вписани над 1400 домашни кучета. От кметството се договориха с ветеринари цената на чипа, ваксинирането и ваденето на паспорт да струва 15 лв. по време на кампанията.  В областния град Монтана миналата година са регистрирани 39 кучета, а само в първия месец на тази година в местната управа са записани 133 домашни любимци. Иван Ласкин избухна във фейсбук заради случая с убитото от питбул 3-годишно дете. Според него всички, които искат да осиновяват това четириного са, истински дебили. “Еколози” искали да осиновят кучето-убиец! Абе, дебили прости, ако аз изям дете ще ме осиновите ли? То бива платена дебилщина ама минахте всички норми. Колко от вас дрисльовци е носил килограми каменна сол на гърба си с километри в планината, защото чифтокопитният дивеч има нужда от сол за да изкара зимата? Носите хартийки на жълтите павета, посраняци такива. Видя ли “зелен”, то той веднага ще позеленее, защото ще му счупя мандибулата! Капути платени!Защо не протестирате в гората където циганите я опустошават с бракониерство? Защото ви е страх, мърльовци! Да не ви опънат на някой дънер! Ловците сме 135 000, пачаври “зелени”. Не ни ядосвайте!”, написа Ласкин. Акция през 2017 г. на прокуратурата разкри два концлагера за кучета край Варна. В село Звездица бяха открити 67 животни отглеждани при жестоки условия, а за разбиването на приюта участва на евродепутатът Емил Радев. Негодните да раждат четириноги са били убивани, а малките болни кученца са били давани за храна на прасетата. Четириноги домашни любимци станали жертви на човешка ярост и в Лом. Преди два месеца Районният съд наказа с 1000 лева глоба мъж, който пребил до смърт кученце заради враждата си със съседи. От агресивен стопанин с насъскан питбул са се оплакали преди няколко дни хора от варненския квартал „Възраждане”. Кучето било разкъсало няколко котки и вдигнало местните на крак. За инцидента разказа за „Труд“ Светла Димитрова, представител на Анимал хоуп-Варна.  В същото време в Лом са подадени два сигнали за агресивни бездомни кучета. За да овладее проблемът, общинската управа е сключила договор с ветеринарни специалисти, които обезпаразитяват и кастрират скитащите четириноги. Преди броени дни наша читателка сигнализира, че пътувала с автомобил от Банско към София се наложило да спре за вода на отбивка. Докато почивали със съпруга, изневиделица от гората изскочили две овчарски кучета и ги погнали, спасили се с бягство в автомобила.  В Тъговище и на много други места в страната най-голям проблем са вилните зони, от които всяка зима се пускат стотици кучета.", "date": "2018.02.02", "title": " Никой не контролира озверелите кучета у нас\t\t\t"}
{"url": "https://trud.bg/%d1%81%d0%bd%d0%b5%d0%b6%d0%bd%d0%b8%d1%8f%d1%82-%d0%b2%d0%be%d0%bb%d0%b5%d0%b9%d0%b1%d0%be%d0%bb-%d1%81-%d0%bf%d1%80%d0%b5%d0%b7%d0%b5%d0%bd%d1%82%d0%b0%d1%86%d0%b8%d1%8f-%d0%bd%d0%b0-%d0%b8%d0%b3/", "text": "Снежният волейбол ще направи презентация на зимните олимпийски игри в Пьонгчан, които се откриват на 9 февруари. В нетрадиционната надпревара ще се включат и някои звезди от играта с топка, но в зала – бразилецът Жиба, сърбинът Владимир Гърбич, както и бразилецът Емануел, олимпийски шампион по плажен волейбол.  Правилата на игра са същите, като с тези на плажа. По двама състезатели за всеки отбор. Първите два гейма се играе до 21 точки, а третият до 15 т. Дебютното световно първенство в тази дисциплина ще бъде в австрийските градове Вахрейн и Флахау през март. Същевременно снощи за Пьонгчан отпътуваха и първите ни двама олимпийски. Биатлонистът Красимир Анев, който демонстрира върхова форма миналата седмица със спечелването на два медала от европейско първенство, и състезателят на шейни Павел Ангелов. Олимпиецът от Крумовград е 13-ият представител на своя спорт, който ще представя България на улей в четвърта поредна олимпиада. Толкова има и шорттрекът досега, който обаче може да се похвали и с три медала на Евгения Раданова. Федерацията по ски обаче е рекордьор по брой участия на игрите. Тя е и единствената с присъствия на всички зимни олимпиади от 1936 г. и общо 99 състезатели до момента. Далеч след нея е биатлонът с 34 спортисти.  Откриването е на 9 февруари, а прогнозите за времето за студ от минус 12 градуса и силен вятър. На Олимпийския стадион се очакват близо 20 000 зрители.", "date": "2018.02.02", "title": " Снежният волейбол с презентация на игрите"}
{"url": "https://trud.bg/%d1%81%d0%bf%d1%80%d0%b0%d0%b2%d0%ba%d0%b8-%d0%be%d1%82-%d0%b4%d0%b0%d0%bd%d1%81-%d0%b2-%d0%bd%d0%be%d1%89%d0%bd%d0%be%d1%82%d0%be-%d1%88%d0%ba%d0%b0%d1%84%d1%87%d0%b5-%d0%bd%d0%b0-%d0%ba%d0%bc%d0%b5/", "text": "Справки на ДАНС са открити в нощното шкафче на задържания кмет на Септември Марин Рачев. Това съобщи вчера ръководителят на Специализираната прокуратура Иван Гешев. Той поясни, че документите не са оригинали, а копия, не са секретни, а само за служебно ползване, но не и от кметове. Отнасят се до сигнали, събирани през 2015 г. по време на местните избори. Тепърва ще се проверява по какви канали от ДАНС са изтекли служебните данни. “Явно с чисто научна цел бъдещият тогава кмет на Община Септември е събирал информация, за да повиши общата си култура. Допълнително се намери поредният тефтер, в част от който се съдържат и бележки, разценки – хората явно продължават да пишат, вместо да помнят, за всяка фирма, която смятаме да проверяваме”, допълни Гешев. Според него за шефовете на тези фирми има данни, че са свързани с родословното дърво на кмета Рачев. Втората му братовчедка например имала списък с въпроси и отговори, които трябва да дава, ако се стигне до разпити и е можела да тренира пред огледалото. Както писа “Труд”, градоначалникът на Септември от ГЕРБ бе задържан в четвъртък при акция на новосъздадената Комисия за противодействие на корупцията. Вчера спецпрокуратурата му повдигна две обвинения  – за умишлена безстопанственост и за сключване на неизгодна сделка. Заедно с него под отговорност бе подведен и служител на общината, който е изготвял неверни строителни документи, които са служели за отчет и извършване на плащания. Рачев бе освободен срещу парична гаранция от 250 000 лева, а общинският служител – срещу 10 000 лева. 100-ина привърженици на кмета го посрещнаха с митинг, прегръдки и целувки. По рано вчера Румяна Арнаудова, говорител на главния прокурор описа част то схемите, по които общинските пари са отивали във фирми, свързани с Рачев чрез братовчеди, съпруги и т.н. През последните години те печелели всички обществени поръчки за 13 млн. лв. в общината. По документи бил отчитан например ремонт на 400 метра от улица, която е дълга 300 метра.", "date": "2018.02.02", "title": " Справки от ДАНС  в нощното шкафче на кмет\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bd%d0%b0-47-%d0%be-%d0%bc%d1%8f%d1%81%d1%82%d0%be-%d0%bf%d0%be-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b0/", "text": "България е на 47-о място в индекса за икономическа свобода на фондация Heritage за 2018 година. Страната ни запазва позицията си спрямо 2017 г., но общата й оценка расте с 0,4 пункта до 68,3 от общо 100 точки. България попада в групата на страните с умерена икономическа свобода, като Малта и Кипър, които са непосредствено до нас в класацията. В Европа България заема 23-то място от общо 44 страни.", "date": "2018.02.02", "title": " България е на 47-о място по икономическа свобода"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%be%d0%b1%d1%8f%d0%b2%d0%b8%d1%85%d0%b0-%d0%b8-%d0%b2-%d1%80%d0%b0%d0%b7%d0%b3%d1%80%d0%b0%d0%b4/", "text": "Грипна епидемия обявиха в петък и в Разград след достигане на пикови нива на заболеваемостта.  Ваканция за учениците засега няма, тъй като отсъстващите били под прага за обявяване на такава мярка.  Заради повишената заболеваемост са въведени обичайните ограничения за спиране на профилактични прегледи и планови консултации и операции, свиждания в болници, както и мерки за непровеждане на масови мероприятия, особено в затворени помещения. Заради  епидемия в страната в 892 училища не се провеждат учебни занятия.", "date": "2018.02.02", "title": " Грипна епидемия обявиха и в Разград\t\t\t"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%89%d0%b5-%d0%be%d1%82%d0%b1%d0%b5%d0%bb%d0%b5%d0%b6%d0%b8-146-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%80%d0%be/", "text": "Благоевградската общественост ще отбележи 146 години от рождението на българския революционер Гоце Делчев.  Ритуалът по полагане цветя ще се проведе на  4 февруари от 12:30 часа на площад „Македония“ пред паметника на героя. Гоце Делчев (Георги Николов Делчев) е един от най-видните  български революционери. Възпитан в духа на родолюбие, патриотизъм и уважение на семейните ценности, той остава в историята като най-значимата фигура в борбата за освобождението на българските земи, Гоце Делчев е основател, водач и идеолог на Българските македоно-одрински революционни комитети, изработва техните програми и устави. Най-близките му съратници са Дамян Груев, Гьорче Петров и Пейо Яворов. Думите на войводата  „Аз разбирам света единствено като поле за културно съревнование между народите” носят своето пророческо послание и в наши дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Благоевград ще отбележи  146 години от рождението на Гоце Делчев"}
{"url": "https://trud.bg/%d0%ba%d0%b8%d1%82%d0%b0%d0%b9%d1%86%d0%b8-%d0%ba%d1%83%d0%bf%d0%b8%d1%85%d0%b0-%d1%80%d0%be%d0%b4%d0%bd%d0%b0-%d1%81%d0%be%d1%84%d1%82%d1%83%d0%b5%d1%80%d0%bd%d0%b0-%d0%ba%d0%be%d0%bc%d0%bf%d0%b0/", "text": "Българската софтуерна компания “ММ Солушънс” е придобита от базираната в Пекин Thunder Software Technology (ThunderSoft). Това е първата сделка, при която българска фирма от IT сектора е купена от китайско дружество. В съобщение на фирмата от Пекин се посочва, че европейското му подразделение AchiveSky Europe SARL е подписало споразумение за покупка на българската компания за 31 млн. евро. Това е третата по големина сделка в IT сектора у нас след придобиването на “Телерик” от американската Progress за 262,5 млн. долара и след купуването на Dynamo Software от Francisco Partners за 70 млн. долара. “ММ Солушънс” предлага продукти за големи производители на смартфони и таблети, разработва софтуер за снимки и ведеа за мобилни устройства.", "date": "2018.02.02", "title": " Китайци купиха родна софтуерна компания\t\t\t"}
{"url": "https://trud.bg/%d0%bc%d0%b0%d0%bb%d0%ba%d0%b8%d1%8f%d1%82-%d1%81%d0%b8%d0%bd-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%be%d1%81%d0%ba%d0%be%d0%b2%d1%81%d0%ba%d0%b8-%d0%b5-%d0%b7%d0%b0/", "text": "При трагичен инцидент с моторна шейна днес загина малкият син на министъра на транспорта, информационните технологии и съобщенията Ивайло Московски. Това съобщиха от пресцентъра на министерството. В този изключително труден момент семейството на министър Ивайло Московски моли представителите на медиите да се съобразят със скръбта им и да уважат правото им на уединение. По-рано днес  Злополуката е станала към 15,15 ч., когато детето е паднало от шейната в движение. Районът на пистата е затворен от полицията. Извършват се огледи, казаха от МВР. „Труд” изказва искрените си съболезнования на семейството на министър Ивайло Московски.", "date": "2018.02.02", "title": " Малкият син на министър Московски е загиналото дете на Боровец"}
{"url": "https://trud.bg/%d0%b8%d0%bd%d1%86%d0%b8%d0%b4%d0%b5%d0%bd%d1%82-%d0%b2-%d0%bd%d0%b8%d1%88-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d0%bb%d0%b5%d0%ba%d1%86%d0%b8%d1%8f-%d0%bd%d0%b0-%d0%b0%d0%bc%d0%b5/", "text": "Лекция на американския посланик в Сърбия Кайл Скот в Нишкия университет бе прекъсната от инцидент, при който лидер на неправителствена организация започна да хвърля от балкона листовки и да вика „Не в НАТО“, „Не ни трябва американска демокрация“, „Обстрелвахте ни с бомби“ и „Косово е Сърбия, Крим е Русия“, предаде Танюг. Смутителят на реда бе принуден от полицията да напусне залата. На пропагандните материали, хвърлени от балкона, имаше снимки на руския президент Владимир Путин и лозунги „Искаме руски бази“, „Не на диктатурата, цензурата и манипулациите“. Инцидентът прекъсна само за кратко лекцията на посланика на тема „Грешното разбиране на политиката на САЩ в Сърбия“. Лекцията бе организирана от Клуба за сръбско-американско приятелство и сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Инцидент в Ниш по време на лекция на американския посланик"}
{"url": "https://trud.bg/%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b8%d0%b7%d0%ba%d1%80%d0%b8%d0%b2%d0%b5%d0%bd%d0%b8%d1%8f%d1%82-%d0%b4%d0%b5%d0%b1%d0%b0%d1%82-%d0%b7%d0%b0-%d0%b8%d1%81%d1%82%d0%b0%d0%bd%d0%b1/", "text": "„Целта на моето посещение в центъра на Фондация „Пулс“ не е да влизам в аргументация по текстовете на Истанбулската конвенция, а хората да чуят истината. В последните седмици се води културна война, а първата жертва на войната е истината. Струпват се от двете страни на барикадата разнопосочни и крайни мнения, но не се чува гласът на хората, които са пряко засегнати, както и на хората, които работят с жертвите на насилие. Гласът на разума и човещината беше засенчен, а вместо това се лее хейтърство и омраза. Дебатът излезе извън контрол – правителството даде началото, националистическите движения и популистките гласове подеха една изкривена и фалшива дискусия, а институциите на най-високо ниво им пригласят.“, сподели лидерът на ПЕС. Сергей Станишев посети центъра на фондация „ПУЛС“ за жени и деца, жертви на насилие. В срещата участваха Екатерина Велева, председател на Фондация „Пулс“ и клиничен психолог, адв. Марияна Евтимова и Юлия Андонова. Посещението беше организирано в контекста на разразилия се публичен дебат в България относно Конвенцията на Съвета на Европа за превенция и борба с насилието над жени и домашното насилие. „Бих искал да благодаря на г-жа Велева и на целия екип за усилията и за поканата, за възможността да поговоря с жените в центъра и да чуя какво са преживели. Самите те са изключително благодарни за усилията и грижите, които получават. Само тук, в този център за последните 5 години над 2 000 жени са потърсили закрила. В страната има само 20 подобни центъра, от които 12 са само за деца, а 8 са за жени с деца. В София, град с може би над 2 млн. души население, има само един такъв център. Това, на фона на стряскащата статистика, че всяка четвърта жена в България е била жертва на насилие, е крайно недостатъчно. На територията на цяла България има само един център за изнасилени жени. Министерството на правосъдието  трябва да осигурява 500 000 лв. финансиране годишно за такива центрове, но данните сочат, че само 200 000 лв. стигат по предназначение – това затруднява функционирането на малкото съществуващи центрове. Очакваната нова програма за борба с насилието за тази година, която трябва да осигури финансиране, все още не е приета.“, посочи Станишев. „Лансираната теза, че ще приемем блестящо законодателство, което ще замести Конвенцията, е несъстоятелна.“, смята още Станишев. „Смисълът да приемем конвенция на Съвета на Европа е с акт от подобен ранг да намерим общи решения на проблеми, които съществуват в държавите, за да има един стандарт навсякъде. Чрез ратификацията страната ще поеме дългосрочен ангажимент и борбата и мерките срещу насилието срещу жените няма да зависят от политическата конюнктура или от волята на уравляващите. Ще се изградят центрове и ще се работи по превенцията на всички нива. Ще се разшири обхватът на хората, третирани като жертви на насилие.“. По отношение на предложения от БСП референдум, Станишев припомни този за АЕЦ Белене, като посочи, че тогава кампания за насаждане на страх в обществото е отказала много хора да гласуват. Той изрази опасения, че резултатът от подобен референдум сега също би бил изкривен, заради кампанията, основана на страховете на българите. „С парите за референдума могат да бъдат финансирани 20 кризисни центъра за жени и деца жертви на насилие. Нека си изберем за какво ще дадем парите на данъкоплатците.“ Специалистите, присъствали на срещата, бяха единодушни, че съществуващата законова рамка и практики в страната не успяват да осигурят нито адекватна превенция, нито закрила на жертвите, нито ефективно наказание за насилниците. В същото време те са категорични, че в дебата са се изговорили редица неверни и преувеличени твърдения, които са наплашили обществото, а Конвенцията представлява най-модерният и всеобхватен инструмент на международно равнище за превенция и борба с насилието над жени. Станишев заяви готовност да посети и други центрове. „Озадачени сме от позицията на президента Румен Радев срещу ратификацията на Конвенцията, заяви Екатерина Велева, председател на фондация „Пулс“. Помолен да коментира позицията на Радев, Станишев отново беше категоричен: „Не съм съгласен с Радев. Аз съм убеден, че Истанбулската конвенция е полезен и цялостен инструмент за усилия от държавата. Изразявам съжаление за неговата позиция. Тревожен е аргументът му, че „само ще ни съдят за това“. Нима се отказваме от вече извоювани права? Конвенциите са да защитят гражданите от произвол, ако държавата не си върши работата. Дискусията се изкриви и се превърна в културна война до такава степен, че разумът започна да отстъпва. Само за последния месец 4 жени намериха смъртта си. Безумният дебат в обществото надигна вълна от насилие и демотивира хората, работещи в подобни центрове да продължат да го правят, често на доброволен принцип. Истината е, че държавата е абдикирала от този проблем и само ратификацията на конвенцията може да принуди институциите да спрат да си затварят очите.“, коментира лидерът на евросоциалистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Станишев: Изкривеният дебат за Истанбулската конвенция затвори устата на жертвите\t\t\t"}
{"url": "https://trud.bg/35-%d0%bb%d0%b5%d0%b2%d0%b0-%d0%b7%d0%b0-%d0%bf%d0%b0%d1%86%d0%b8%d0%b5%d0%bd%d1%82-%d0%b2-%d0%bd%d0%be%d0%b2%d0%b8-%d0%bf%d0%b0%d0%b7%d0%b0%d1%80-350-%d0%bb%d0%b5%d0%b2%d0%b0-%d0%b2-%d1%81%d0%be/", "text": "Здравната каса заплаща 35 лв. за пациент в Нови пазар и Преслав срещу 350 за пациент в София. Това заяви зам.-председателят на парламента д-р Нигяр Джафер вчера по време на дебат в Народното събрание за трагичното състояние на общинските лечебни заведения, иницииран от БСП. Не приемаме тезата, че Министерство на здравеопазването няма ангажимент към тези болници, заяви тя. В тях няма корупция за разлика от много други, които предлагат висш пилотаж в медицината, каза още д-р Джафер. По думите й тези лечебници ползват едва 15% от средствата за здравеопазването, като в същото време обслужват два милиона души население. Общинските болници трябва да се финансират подобно на ведомствените и да получават издръжка от Министерството на здравеопазването, категоричен бе и депутатът от БСП доц. Георги Йорданов. Към края на 2017 г. задълженията им са 98 млн. лв. По време на дебата ресорният министър Крили Ананиев заяви, че нова методика на финансиране ще бъде изработена по предложение на ГЕРБ и представена в рамките на месец. Предвижда се с помощта на икономии във ведомството да се осигури финансова помощ на общинските болници.", "date": "2018.02.02", "title": " 35 лева за пациент в Нови пазар, 350 лева – в София\t\t\t"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-%d1%82%d0%be%d1%80%d0%b8%d0%bd%d0%be%d1%82%d0%be-%d0%b8-%d1%82%d1%80%d0%b8%d0%bc%d0%b0%d1%82%d0%b0-%d0%bf%d0%be%d0%bc%d0%b0%d0%b3%d0%b0%d1%87%d0%b8-%d0%b7/", "text": "Софийският градски съд (СГС) остави в ареста и четиримата обвинени като помагачи за отвличането на Адриан Златков. Зад решетките остават Ивайло Борисов-Ториното, шофьорът му Мартин Марков,  Георги Джамбазов и приятелката му Здравка Стефанова. Решението бе постановено след среднощно съдебно заседание, започнало около 20 ч в четвъртък. Според съдия Даниела Талева доказателствата, макар малко и косвени, са достатъчни за мярка “задържане под стража”, но не стигат за бъдеща присъда. Според обвинението Ториното и шофьорът му са осигурили двата автомобила, с които е бил похитен Адриан, а Джамбазов и Маркова – сръбски симкарти, използвани при преговорите с бащата Тони Златков. Сред доказателствата има и 9 тома СРС, част от които събирани от сръбските власти. Адвокатката на Ториното Марияна Тодорова каза, че на останалите обвинени било предлагано да станат защитени свидетели и да бъдат изведени в Австрия и Швейцария.", "date": "2018.02.02", "title": " Арест за Ториното и тримата  помагачи за отвличането на Адриан (ОБЗОР)"}
{"url": "https://trud.bg/%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d0%b0%d0%bc%d0%b1%d1%8a%d1%80-%d1%85%d1%8a%d1%80%d0%b4-%d0%b8-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d1%87%d1%8a%d1%82/", "text": "Актрисата Амбър Хърд и предприемачът Илон Мъск са се разделили отново – само няколко седмици след като подновиха връзката си, съобщи Контактмюзик. След миналогодишната си раздяла 31-годишната Хърд и 46-годишният Мъск решиха да си дадат още един шанс. Сега обаче източници, цитирани от сп. „Пийпъл“, разкриват, че въпреки „загрижеността си един за друг“, Амбър Хърд и Илон Мъск отново са решили да поемат по отделни пътища, тъй като нещата помежду им „не вървят“. След първата си раздяла с актрисата предприемачът сподели, че трудно понася самотата и преживява „болезнено“ ситуацията. Тогава Мъск не изключи възможността двамата отново да се съберат. Амбър Хърд преди беше омъжена за холивудския актьор Джони Деп, с когото се раздели през 2016 г. след продължил едва 15 месеца брак. През същата година Илон Мъск се разведе за втори път със съпругата си, актрисата Талула Райли, припомня изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Актрисата Амбър Хърд и предприемачът Илон Мъск са се разделили"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b8-%d0%b5%d0%b2%d1%80%d0%b5%d0%b9%d1%81%d0%ba%d0%b8-%d0%bb%d0%b8%d0%b4%d0%b5%d1%80-%d0%be%d1%81%d1%8a%d0%b4%d0%b8%d1%85%d0%b0-%d0%b5%d0%b7/", "text": "Премиерът Бойко Борисов е голям приятел на Израел и ние оценяваме подкрепата му към нашите сънародници. Това е отбелязал главният изпълнителен директор и вицепрезидент на Световния еврейски конгрес Роберт Сингер след срещата си министър -председателя Бойко Борисов вчера, стана ясно от информация, публикувана на сайта на организацията. Сингер е изрази признателността си към българския народ, защитил близо 50 000 български евреи от депортация и сигурна гибел. Тази година се навършват 75 години от спасяването им и изключителната роля на България трябва да бъде изтъквана, посочи Сингер, цитиран от пресслужбата на Министерсти съвет. Борисов и Сингер са се обединили около мнението, че усилията трябва да бъдат насочени към отхвърляне на езика на омразата, на екстремизма и в защита на толерантността. Вицепрезидентът на Световния еврейски конгрес е връчил на Бойко Борисов и петиция, подписана от близо 175 000 души срещу провеждането на ежегодния Луковмарш в София. Както е известно, шествието се организира от 2003 година от Български Национален Съюз като честване на ген. Христо Луков, който е спорна фигура в българската история, а тази година датата е 17 февруари. Припомняме, че преди два месеца вътрешният министър Валентин Радев заяви в писмен отговор до депутата от ДПС Джейхан Ибрямов, че „мероприятието следва да бъде определено с висока степен на обществена опасност“. А във въпроса си Ибрямов казва, че Луковмарш открито напомня на нацистките маршове с факли от Кристалната нощ (погром над синагоги и евреи от 1938 година, б.р. )по времето на Хитлеристка Германия. Роберт Сингер проведе срещи и с външния министър Екатерина Захариева, със зам.-председатлят на ГЕРБ Цветан Цветанов и др.", "date": "2018.02.02", "title": " Премиерът и еврейски лидер осъдиха езика на омразата\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2-%d1%81-%d0%b1%d1%80%d0%b5%d1%81%d1%82-%d1%86%d0%b5%d1%86%d0%be-%d0%bb%d1%83%d0%ba%d0%b0%d0%bd%d0%be%d0%b2/", "text": "Когато сме обединени и работим усилено в името на дадена кауза, резултатите ще дойдат. Цецо Луканов е най-добрият кандидат в тази кампания, а вие сте работодателите, които трябва да му гласуват доверие. Това заяви зам.-председателят на ГЕРБ и председател на ПГ на партията Цветан Цветанов, който тази вечер участва в общоселско предизборно събрание в с. Брест (област Плевен). В рамките на събитието Цветанов изрази своята подкрепа за кандидата на ГЕРБ за кмет на с. Брест Цецо Луканов, който ще бъде под номер 1 в бюлетината на частичните местни избори на 18 февруари. Цветанов изрази надежда, че жителите на селото ще подкрепят Луканов, който освен номер 1 в бюлетината, ще бъде и номер едно след края на изборния ден. „Благодаря на общинския кмет Лъчезар Яков, който между другото е член на БСП, че днес е тук и подкрепи Цецо Луканов. Убеден съм, че различните институции ще намерят общ език помежду си в името на доброто бъдеще за Брест. Поемам ангажимент след като нашият кандидат бъде избран да идвам тук по веднъж на всеки три месеца и да правим срещи, на които да обсъждаме наболелите проблеми на селото“, коментира Цветан Цветанов. Той призова жителите на Брест да бъдат активни и да отидат до урните на 18 февруари. „Бъдещето на селото е във вашите ръце. Има още много работа за вършене тук. Силата на ГЕРБ е, че стоим с лицата си пред хората и поемаме единствено реални ангажименти. Всички ние от ГЕРБ сме отворени за решаването на проблемите на общината“, каза още Цветанов. „В момента държавата е стабилна. Икономическият растеж през миналата година достигна 4%, като по този показател бяхме едни от първите в Европа. За 2018-та година прогнозите са дори по-добри“, обясни зам.-председателят на ГЕРБ. Той напомни, че основен приоритет на правителството на Бойко Борисов е образованието. „Именно затова политиките ни са насочени към увеличаването на учителските заплати, за да могат тези хора да получават достойни възнаграждения“, отбеляза Цветанов. Той коментира и председателството на Съвета на ЕС. Според него авторитета на България в момента е много висок и това се дължи на стабилността в страната и външната политика на премиера Борисов. Председателят на ПГ на ГЕРБ бе категоричен, че партията не дали общините на наши и ваши. „Проблемите са много във всяко едно кътче на страната и само ако сме единни ще успеем да помогнем“, обясни той. Виждате какво правят БСП в парламента. Стремят се да ни очернят по всякакъв начин, заливайки ни с компромати. Не бъдете като тях. Работете заедно“, призова присъстващите Цветанов. „Ще поемам само реални ангажименти. За оставащото време до края на мандата могат да се случат още много хубави неща за нашето населено място. Радвам се, че днес с нас е общинският кмет, което е една гаранция за успешна съвместна работа в бъдеще“, заяви кандидатът на ГЕРБ за кмет на с. Брест Цецо Луканов. По време на речта си той обърна внимание, че състоянието на канализацията, гробищния парк и стадиона не е достатъчно добро и се зарече да работи за тяхното облагородяване. „Цецо Луканов е човек с доказани професионални качества. Той вече ви е доказал, че може да бъде успешен кмет на с. Брест в предишен мандат. Сигурен съм, че ще го подкрепите и сега“, каза на свой ред народният представител от ГЕРБ-Плевен и областен координатор на партията Владислав Николов. По думите му вече изграденото доверие между Луканов и жителите на селото може да бъде изключително преимущество в бъдеще. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Цветан Цветанов в с. Брест: Цецо Луканов е най-добрият възможен кандидат за кмет на Брест"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%8a%d0%b1%d0%be-8/", "text": "Живи аларми на синджир – в това се превръщат 90% от кучетата, които се взимат, за да се отглеждат като домашни любимци от безотговорни стопани у нас. Оставени на самотек, животните озверяват и стават опасни. Никой не знае какъв е броят им и не контролира собствениците им. Това посочиха от фондация „Четири лапи” пред „Труд”. Трагедията от пазарджишкото село Мокрище, при която домашен, изнемощял питбул уби 3-годишно дете, е последният пример докъде води тази практика и липсата на контрол от страна на институциите Премиерът Бойко Борисов е голям приятел на Израел и ние оценяваме подкрепата му към нашите сънародници. Това е отбелязал главният изпълнителен директор и вицепрезидент на Световния еврейски конгрес Роберт Сингер след срещата си министър -председателя Бойко Борисов вчера, стана ясно от информация, публикувана на сайта на организацията. Сингер е изрази признателността си към българския народ, защитил близо 50 000 български евреи от депортация и сигурна гибел. Министърът на финансите Владислав Горанов ще предложи нова концепция за облагане на колите и имотите. По-високи данъци ще се плащат за старите коли, които изхвърлят много вредни газове в атмосферата. За по-скъпите лимузини, които отговарят на новите еконорми, данъчната тежест ще се намали. Това стана ясно от думите на министъра на финансите Владислав Горанов в парламента   Справки на ДАНС са открити в нощното шкафче на задържания кмет на Септември Марин Рачев. Това съобщи вчера ръководителят на Специализираната прокуратура Иван Гешев. Той поясни, че документите не са оригинали, а копия, не са секретни, а само за служебно ползване, но не и от кметове. Отнасят се до сигнали, събирани през 2015 г. по време на местните избори.   Българската софтуерна компания “ММ Солушънс” е придобита от базираната в Пекин Thunder Software Technology (ThunderSoft). Това е първата сделка, при която българска фирма от IT сектора е купена от китайско дружество. В съобщение на фирмата от Пекин се посочва, че европейското му подразделение AchiveSky Europe SARL е подписало споразумение за покупка на българската компания за 31 млн. евро.   Посредникът на ООН Матю Нимиц мина през Атина и Скопие в мисия за поддържане на оптимизма за скорошно решение на спора за заглавието на Македония – анализ на Костадин Филипов     Интервю с Ева Найденова от „Тоника“         Привлекателни ли са за образованите хора опустелите къщи в България – коментар на Анна Заркова   Интервю с холивудския великан Клинт Истууд         Специално за “Труд” д-р Людмила Емилова продължава своята поредица на дълголетието       – Големият развлекателен хороскоп на „Труд“          ", "date": "2018.02.02", "title": " Вижте акцентите от броя на „Труд“ в събота, 3 февруари 2018"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d1%82%d0%b0%d0%bb%d0%b8%d0%bd%d0%b3%d1%80%d0%b0%d0%b4-%d1%80%d0%b5%d1%88%d0%b8-%d1%81%d1%8a%d0%b4%d0%b1%d0%b0%d1%82%d0%b0-%d0%bd%d0%b0-%d1%81%d0%b2%d0%b5%d1%82/", "text": "Около 30 000 жители и гости на Волгоград (Сталинград от 1925 до 1961 г.) се събраха в центъра на града, където се проведе военен парад по случай 75-годишнината от победата на СССР над нацистите в Сталинградската битка, която обръща хода на Втората световна война, предаде ТАСС. Военната колона на Площада на Падналите борци бе оглавена от легендарния съветски танк Т-34. В марша за първи път взеха участие ракетни комплекси “Искандер”, реактивни системи за залпов огън “Смерч” и “Торнадо”, както и модерният зенитно-ракетен комплекс С-400. За първи път в 40-минутния парад се включи и авиация. По-късно през деня към тържествените мероприятия се присъедини и президентът Владимир Путин. Държавният глава положи цветя на мемориала Мамаев курган, а след това поздрави с годишнината ветерани преди празничен концерт по случай юбилея. “С триумф на нашата армия и на нашия народ завърши най-голямото сражение от Втората световна война, а и от цялата човешка история, не е имало други такива битки. Това бе битка, която влезе в историята като най-жестоката и най-кръвопролитната”, заяви руският президент. “Съдбата на родината и на целия свят се решаваше тогава в Сталинград и тук в най-голяма степен се прояви несломимият характер на нашия народ, който се сражаваше за дома си, за живота на децата си и отстоявайки Сталинград спаси отечеството. Покланям се дълбоко пред Сталинград и Великата победа”, подчерта още Путин.", "date": "2018.02.02", "title": " Путин: Сталинград реши съдбата на света\t\t\t"}
{"url": "https://trud.bg/%d0%b3%d1%80%d0%b0%d0%b4%d0%be%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d0%bb%d1%8e%d0%b1%d0%be%d0%bc%d0%b8%d1%80-%d1%85%d1%80%d0%b8/", "text": " – Добре дошли са всички гости, надявам се, че ще проявят интерес към Плиска, Велики Преслав, към Шумен, към глобалния български символ –  Мадарският конник. Ще се радваме да бъдем домакини и да представим постиженията на една българска община и на целия регион.  – Шуменци ще го усетят в подобрената инфраструктура по кварталите, в по-добре осветения град, в по-голямата чистота, защото ще разполагаме и с повече средства за поддръжка. Трябва да е ясно, че завишението е от подобрената финансова дисциплина в общината. Средствата се разходват изключително разумно, там, където има нужда. Когато тръгнем да правим нещо, искаме да е качествено, да не даваме всяка година пари за ремонт на едно и също място. Повишихме и събираемостта от данъци, защото имаше граждани, които с години не бяха плащали задълженията си. Издали сме над 4 000 акта за установяване на данъчни задължения, започнахме и процедури чрез съдия изпълнители.  – Голяма част от хората и фирмите, които получиха напомнителни писма със срок за плащане, дойдоха бързо и си изчистиха старите задължения. Ще дам пример, само от едно дружество с хотел м.г. сме получили просрочени 1,2 млн.лв. за смет и други данъци. Служителите ни свършиха много работа. Продължаваме с това темпо.  –  Разбира се, знам, че хората се вълнуват как изглежда районът край дома им, какво е състоянието на улиците. Тази година средствата ще са повече, правим списък на улиците, за които има сигнали за дупки. Вече имаме приключила обществена поръчка за 1,2 млн.лв. и след като се подобри времето, започваме преасфалтиране. М.г имаше проблем, обжалваха обществена поръчка и ние кърпихме улиците само с общинското предприятие по строителство. После спечелихме делото, но зимата дойде и не можахме да реагираме. Ще започне подмяна и на уличното освeтление. Вече пилотно сменихме уличните лампи в с.Белокопитово с икономични (LED) и това е перспективата за цялата община. Ще започнем с кварталите, ще използваме обновяването на градската среда по ОП “Региони в растеж” и на местата, където ремонтираме улици, ще се подменя и осветлението.  – При мен идваха граждани, които от години искат в квартала да има църква, за тази цел има и отреден парцел. Поех ангажимент да съдействам, говорил съм с митрополит Йоан и очаквам през февруари да поставим началото. Надявам се, че и бизнесът ще помогне. Общината ще благоустрои терена около църквата и дано да успеем до 1-2 години да я изградим. А ремонтите в петте района на Шумен ще променят тези градски пространства осезаемо. При първата копка казах, че ще ходя буквално всеки ден по обектите, ще искам всяка седмица да ми докладват какво и как е свършено. Искам да се работи качествено, защото общината се напати от лошото строителство, което заварихме. До месец ще стартираме и ремонтите на 4 училища за 13 млн.лв. Няма да се прекъсват учебните занятия, защото в началото ще се започне от оградите и дворовете.  – Да, потвърждавам го, те дори бяха над 35 млн.лв. През 2016 и 2017 г. успяхме да върнем над 18 млн.лв. През тази година ни предстои да възстановим още близо 6 млн. – тези пари са заложени в бюджета и вече започна разплащането с тях. Ако ги имахме обаче на разположение, можехме да ги използваме за подобряване на инфраструктурата в кварталите, да изградим повече детски площадки, места за отдих и още, и още…, за да подобрим живота на шуменци. Но, за съжаление, те отиват за покриване на стари дългове. И за да се справим, беше много важно да подобрим финансовата дисциплина. Аз подписвам всеки документ за над 300 лв. Всеки разход минава през три нива на съгласуване, преди да стигне до мен. Има случаи, когато смятам, че предложението не е належащо и го отхвърлям.  – Разумен, когато се харчат парите на гражданите. И всеки кмет трябва да е такъв.  – Аз не откривам топлата вода, мога да посоча за пример Смядово, макар и много по-малка община. Там беше изградено такова предприятие и бяха прекратени договорите със сметосъбиращите фирми. Спомнете си, че преди да стане частно, БКС също беше общинска фирма. Миналата година Шумен беше разделен на две части, наети бяха две нови фирми и те чистиха за около 2 млн.лв. по-ниска цена. От тази пролет сметосъбирането на половината град трябва да бъде поето от създадената общинска “Чистота”. Увеличените ни приходи всъщност, са и от добрата работата на общинските педприятия.  – Само за 1 г. от преобразуването на Общински пазари от търговско дружество в общинско предприятие печалбата е със 150 000 лв. по-добра. Виждате какво е сега състоянието на Кооперативния пазар и гражданите се изказват положително, а преди в събота и неделя го обсебваха търговци на вехтории. Създадохме и строително предприятие, което работи без да начислява печалба при ремонтите. С това пък реализираме икономии, които също подпомагат бюджета.  – Работим по няколко варианта – отдаване под наем, концесионен договор съвместно с общината, а третият с мениджърски екип, който да управлява съоръжението. Залата ще бъде място за културни и спортни събития, нужни са компетентни хора, които да канят групи, състави, състезатели. На първо време дори да не получаваме приходи, а само да може да се самоиздържа и да служи добре на гражданите, ще бъдем удовлетворени. Защото за общинските спортни имоти сме дали през м.г. 300 000 лв. само за консумативи. А това, което говори опозицията, че залата ще струва 13 млн.лв. не е истина. Със събарянето на старите казарми и построяването е 8,5 млн.лв., които получихме от държавата. Но ние трябва да благоустроим района около залата. Да построим 2 кръгови кръстовища, а по ул.”Перуника” да се изгради канализация, защото идеята ни е там да продадем терен за жилищен комплекс. Край залата има зелени площи, нужна е поливна инсталация. Искаме да възстановим старите кладенци на казармите, за да не ползваме питейна вода за поливане. В съседство започва и изграждане на хотел, така че входът на Шумен ще добие съвсем друг вид.  – С 300 хил.лв. общински средства започваме подмяна на покривите на зала “Плиска”, после дограмата, за да създадем добри условия за тренировки. За стадион “П. Волов” има предписание, че е опасен за ползване и трябва да бъде съборен. Намеренията ми са да изградим нов стадион. Шуменци обичат футбола и заслужават да имат и добър отбор, и добър стадион. Със съжаление трябва да кажа, че една от причините стадионът да е в това състояние е, че не е експолатиран правилно през годините и затова сега трибуните се рушат.  – Безработицата в Шумен вече е около 3%, но има хора, които подбират къде да започнат, търсят определена работа, срещу определено заплащане. В последните месеци имаме още 3 закупени парцела, така общо с предишните седем, които са на различен етап на изграждане или на функциониране, и двата завода, построени преди години, стават 12. Сега ще започнем да реинвестираме в инфраструктурата на други зони от парка. С много голямо основание ще кажа, че Шумен привлече инвеститори с активността на администрацията и управата на Индустриалния парк. Заедно с г-н Николай Тончев проведохме много срещи в Агенцията за чужди инвестиции и с търговските аташета на посолствата у нас. Предлаганите условия в нашия парк са много добри, а и Шумен е на възлово място – на 90 км от морската граница и на 130 км от Дунав мост.  – Ние сме единствената община, която има готов работен проект с разрешително за строеж и може да започне изгражане на пречиствателна станция за питейни води още през тази година. Прединвестиционното прочуване, което тече в момента и в което са включени и довеждащият водопровод /24 км./, и някои от вътрешните мрежи на града, е одобрен почти на последна инстанция. За това са необходими 95 млн.лв. Обществената поръчка трябва да бъде обявена до края на март от Асоциацията по ВиК. Ако няма обжалване, изграждането на пречиствателна ще стартира до 2-3 месеца.  – Още в началото, когато Общинският съвет трябваше да гласува 5-годишния бизнес-план на “ВиК”-дружеството, бях на мнение, че можем да приемем плана за управление, без раздела за цената на водата. Но впоследствие, след разговори с министъра на регионалното развитие Николай Нанков и зам.министър Малина Крумова, стана ясно, че ако не бъде приет плана, ние не можем да участваме в прединвестицонните проекти. А неучастието ни пък, обричаше града на безводие и на липса на пречиствателна станция. Довеждащият водопровод от язовир “Тича” тече, загубите са над 70 на сто и не се знае в кой момент ще спре водата до помпените станции. Да, и на мен не ми харесва цената, но предпочетох като гражданин да плащам повече, за да бъде изградена пречиствателна и да се подмени водопроводът, защото такива пари нито държавата, нито общината могат да осигурят през следващите години.  – И на мен ми бодат очите. Буквално през седмица водя разговори със собствениците на тези сгради – Виваком и “Автомагистрали Черно море”, общината има в района само един терен. Убеден съм, че и те искат да променят нещата с тези неугледни и незавършени в центъра на Шумен строежи. Наскоро идваха руски бизнесмени да оглеждат района, питаха дали може да се надстроява над старите плочи. Искаха конструктивно становище, ние им го предоставихме и сега очакваме тяхното решение.", "date": "2018.02.02", "title": " Градоначалникът на Шумен Любомир Христов  пред „Труд“: Кметът трябва разумно да харчи парите на гражданите"}
{"url": "https://trud.bg/%d0%ba%d1%83%d0%bd%d0%b5%d0%b2%d0%b0-%d1%8f%d1%85%d0%b2%d0%b0-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%bf%d1%80%d0%be%d1%82%d0%b5%d1%81%d1%82%d0%b8/", "text": "Партията на Меглена Кунева официално яхва вълната на зелените протести срещу правителството – това става ясно от активността на партията и нейния лидер във фейсбук. Вече две седмици „Движение България на гражданите“ предава на живо протестите от официалната си фейсбук страница, а лидерът Димитър Делчев и цялото партийно ръководство маршируват по жълтите павета с призиви за оставка на правителството и доскорошния им коалиционен партньор и работодател – Бойко Борисов. Включването на куневистите в зелените протести е ясна молба те да бъдат приети в лагера на обвиняемия Иво Прокопиев, редом с „Да, България“ и ДСБ. Странното е, че ДБГ продължава да членува в Реформаторския блок, където останалите партии са по-скоро на диаметрално-противоположната позиция по въпросите за развитието на планинския туризъм в България. В края на декември лидерът на СДС Божидар Лукарски заяви категорична подкрепа за изграждането на втори кабинков лифт в Банско и многократно критикува партия Зелените и обръчите фирми и НПО-та около нея като социалистически и леви образувания. На 11 януари СДС излиза и с декларация, призоваваща правителството да приеме в най-кратки срокове актуализирания план за управление на природен парк „Витоша“, който премахва забраните за модернизация на лифтовете и съоръженията в планината. Петър Москов отиде още по-далеч, посочвайки, че който вярва в тезата за застрояване на 150 кв. км. в Пирин (1875 броя писти по негови сметки) е с психично заболяване и нарече зелените – новите комунисти. От партията на Светльо Витков – Глас Народен – също по-скоро подкрепят развитието на планинския туризъм. „Петлите“ са в основата на работната група към общинския съвет на София, която през последните две години проучваше казуса „Витоша“ и излезе с решение за актуализация на плана за управление на парка. Разнобоят по темата в Реформаторския блок е очевиден и със сигурност не лежи на несъгласие по конкретни въпроси. Докато Лукарски, Москов и Витков заемат конкретни позиции по зелените казуси, куневистите не са изразили никакви специфични критики, въпроси или несъгласия – просто политически се присъединяват към партиите на Прокопиев. Излизането на ДБГ от Реформаторския блок очевидно е само въпрос на време, но перспективите пред партията на Кунева в алтернативния лагер не са добри. След излизането от властта, ДБГ остана без държавна субсидия, формално без лидера си Кунева, без евродепутати, без медии и с залитащи към управляващите кметове. В същото време, „Да, България“ и ДСБ разполагат с евродепутата Светослав Малинов, с де факто неограничения финансов и медиен ресурс на Иво Прокопиев и мощна подкрепа от мрежата псевдо зелени НПО-та. За да бъде приета от Прокопиев, ДБГ трябва да изтъргува нещо – а в момента изглежда няма нищо, освен кметовете на Плевен и Добрич. Дали те ще се съгласят да бъдат изтъргувани срещу влизане на ДБГ в лагера на „Да, България“ и ДСБ, обаче, е изцяло друг въпрос – особено от гледна точка на Йордан Йорданов в Добрич. Младият кмет работи успешно с централната власт, получи огромна финансова подкрепа за изграждането на ВиК цикъла в града и е крайно съмнително дали ще се съгласи да премине във фанатична опозиция на управляващата дясно-консервативна коалиция ГЕРБ-Обединени патриоти. Кметът на Плевен Спартански е един от най-верните хора на Найден Зеленогорски, но и при него е трудно да се забележи кой знае каква твърда опозиционна линия. Местният общински съвет е силно разделен и кметът има нужда от подкрепата на патриотите и ГЕРБ, за да управлява. Ако общинските съветници на реформаторите започнат да гласуват срещу тези на ГЕРБ и Обединени патриоти, то кметската власт в Плевен просто ще блокира. Дори и ДБГ да успее да изтъргува няколко обществени поръчки в Добрич и Плевен, които да бъдат спечелени от близки до Иво Прокопиев фирми, бъдещото партньорство между финансовия и медиен олигарх и останките от структурите на Кунева изглежда по-скоро като съжителство на сериен изнасилвач и изнасилена жена, отколкото на равностойни политически и икономически субекти. Листите на “Да, България” и ДСБ за предстоящите европейски избори изглеждат вече наредени – първи и втори ще са Светослав Малинов и Стефан Тафров, макар Радан Кънев също да предявява претенции за първото място. Място тук за куневисти няма – най-много да им дадат третото неизбираемо място. Подобна е и ситуацията и при листите за народни представители при евентуални предсрочни парламентарни избори. Челните места в софийските райони ще са окупирани от “Да, България” и ДСБ, като за Кунева най-много да останат неизбираеми листи в областни градове като Благоевград и Плевен. Цялата ситуация е още по-странна, тъй като именно машинациите на Прокопиев извадиха Кунева от властта и разрушиха Реформаторския блок. След подобно унижение, бившата еврокомисарка трябва да е особено отчаяна, за да пристане за втори път на кръга „Капитал”. Все пак, в медицината за това поведение си има определение – „Стокхолмски синдром”.", "date": "2018.02.02", "title": " Кунева яхва  зелените протести\t\t\t"}
{"url": "https://trud.bg/%d0%bf%d1%88%d0%b5%d0%bd%d0%b8%d1%86%d0%b0%d1%82%d0%b0-%d0%bd%d0%b8-%d1%81%d1%82%d0%b8%d0%b3%d0%b0%d0%bb%d0%b0-%d0%b4%d0%b0-%d0%b8%d0%b7%d1%85%d1%80%d0%b0%d0%bd%d0%b8-%d0%bf%d0%be%d0%bb%d0%be%d0%b2/", "text": "Когато бяхме млади студенти, обсъждахме надълго и нашироко, и изказвахме съжаление, че кан Аспарух, а и следващите български управители, не са проявявали интерес към южните земи на Балканския полуостров – днешна континентална Гърция, например. Българските амбиции се простират някъде до Солун и устията на реките Вардар и Бистрица, които се вливат приблизително на едно и също място. Много се ядосвахме на този факт. Ние смятахме, че на юг от тази граница растат единствено маслинки – там не става за пшеница или за другите налични култури през Средните векове. И подчертавам наличните, защото културите с голяма биологична маса се появяват в Европа едва след откриването на Америка – царевицата и картофите, например. Кан Аспарух населява българите в територия, която произвежда всичко. Ние нямаме квадратен сантиметър пустиня. Имаме четири меки сезона – всичко расте и дава големи добиви. Но най-важното е, че България е част от така наречения „пшеничен пояс“, който започва от равнините на Северен Афганистан и продължава горе-долу до Венеция. По на север, в днешните земи на Унгария, Чехия, Словакия, Германия, северна Франция и цяла Великобритания – пшеница не расте. Много малко хора знаят, че 90 на сто от храната на народите, живеещи по тези места, се състои от елдена каша, която не може да осигури необходимите сили на един човешки организъм. Затова днешна Западна Европа тогава е в ендемичен глад, както потвърждават и техните собствени учени. Преди две-три години ме попитаха какви поражения са нанесли в България ужасяващите чумни епидемии от 1349 година. Никакви, казах аз. Дори нямаме сведения и един човек да се е разболял. Оказа се, че някакъв американски изследовател бил написал, че чумата не се разпространявала сред народи, които ядат много пшеничен хляб. И народите от този „пшеничен пояс“, който споменах по-горе, са точно те – иранци, скити, българи и т. н. Твърде рано Европа е разбрала за пшеницата, която расте при нас, и дава хубави добиви. Още в древнотракийски времена пшеница от Добруджа и Бургаската низина, всъщност цялата Горнотракийска низина, до Пловдив включително, се изнася в огромни количества за тогавашния Атински морски съюз. Който, ако няма пшеница, ще яде само маслинки и елдена каша, ако въобще ги има. За тракийското жито се пише и говори много в онази епоха, а не по-малко се пише и говори през Средновековието. Тогава към двумилионната столица на Византийската империя – Константинопол, както и към развити държави като Венеция и Генуа, тръгва живото. Венецианците и генуезците са оставили маса сведения за огромните количества жито, които са се изнасяли от пристанищата на Шабла, Калиакра, Балчик, Варна, Созопол, Несебър, Дебелт и дори Ахтопол. Като винаги, се отбелязва, че житото от тези места, от Южна България е по-дребно от житото на Добруджа, но в същото време се запазва много по-добре при транспортирането по море с венецианските галери. Какво е това жито – ние имахме щастието да намерим при разкопки в Големия остров в Дуранкулак. Там в едно прабългарско жилище бе открита делва със семена, които не са могли да се използват поради някакъв катаклизъм. Занесени в близкия институт в Генерал Тошево, специалистите ахнаха. Оказа се че това са семена на високодобивни сортове, които са могли да бъдат получени само в резултат на шестотингодишна селекция. Това означава, че прабългарите, които смятаме за номади, са били и големи земеделци. И всъщност трябва да се досетим, че чисто номадски начин на живот няма и не може да съществува. Кой ще ги храни тези номади – двайсетина човека в едно семейство, което кара стадо овце наляво-надясно по Средноазиатските и днешните Южноруски степи ли? Не може да стане без държава, градове, без хора, които да обработват това, което се получава от стадата. А то не е само мляко, а респективно кашкавал и сирене, но и кожи, месо. Имаме прекрасни примери от Османското владичество с градове, които са имали триетажни каменни сгради, като Котел, Златоград, Охрид и много други – те точно това правят. Живеят уседнало, богати са, градски жители са и само 15 на сто от младите хора, както пише Захари Стоянов в „Записки по българските въстания“, ходят до Добруджа, която в този период е едно огромно пасище и има много малко села. Те отглеждат стадата по номадски начин, премествайки се от район в район, там където има трева. Това не е номадски начин на производство, а високоцивилизован начин, който позволява да се използва всичко от животните, които се отглеждат. Неслучайно византийците, когато правят Алея на народите в Констатинопол, представят българина като човек орач – впрегнал един вол, който оре земята. Важно е да кажем, че това наше качество се оценява от турските власти и се получава следният куриоз: подтиснати от османската империя, под чуждо владичество, ние колонизираме земи вътре в империята. Един колега беше възкликнал: докато Атлантическите нации колонизираха Америка, Африка, Индия и Австралия с кораби, българинът с рало и плуг колонизира Източна Тракия и част от Мала Азия – и това все по време на османското владичество. Хлябът не е единствената храна, която ядем и боготворим. И това не е случайно. Всички хора знаят, че старите хора не даваха трошичка да падне на земята. След ядене събираха трохите от масата, а ако паднеше парче хляб на земята, то се вдигаше, издухваше се и се изяждаше. Спомням си, че дядо ми правеше така, а той имаше триста декара земя и жито – колкото да удави половин Бургаски окръг. Но дядо изяждаше трохите и не даваше късче хляб да падне на земята. Известен факт е, че българинът консумира и много месо, което също дава големи сили на организма. А това влияе на скелета на човека, както са установили в Ирландия още миналия век. Тогава те имат месо, защото отглеждат много овце. Но когато идва по-евтиното австралийско месо, ирландците загиват и започват да ядат само картофи. Тогава ръстът им светкавично паднал с 10-15 сантиметра. Всички чуждестранни автори отбелязват, че българите са „исполини по ръст“. Цитирам арабски автор, който твърди, че „десет наши войници не могат да излязат на ръкопашен бой срещу един българин“. Това ни позволява да се утвърдим на Балканите – най-оспорваната земя на Европейския континент. Лесно да се утвърдиш в Швеция или Норвегия, където е студено, много по-трудно да се утвърдиш именно в най-оспорваната земя. Рицарите от кръстоносните походи го отбелязват, когато преминават. Те просто идват гладни, с отслабени имунни системи. А когато виждат изобилието от храна по българските земи, се хващат бързо да ядат. Някои нападатели, като узите – 600 000 души, дори хващат стомашно-чревни разстройства от ядене (така сме се отървали от едно от най-опасните нашествия). Това се случва и с концлагеристи – когато ги освобождават през 1945 г., някои от тях дори умират след обилно хранене. Днес старите времена се връщат отново. Добивите на пшеница през последните две години задминаха всичко, на което сме свикнали да получаваме от нашите земи. Спомням си, че преди края на комунизма през 1989-а ямболският първи секретар на БКП, който беше успял да получи по 500 килограма пшеница средно от декар, беше направен национален герой. А обичайните добиви тогава са между 350 и 400 килограма. Той обаче беше детрониран, защото се оказа, че нямало капка фураж за животните и е фалшифицирал данните. Добивите на пшеница за миналата година достигнаха до 600-700 килограма на декар. Рекордьорът не е Добруджа, не е и  Горнотракийската низина, които са старите производители на пшеница. Първенец е Северозападна България, където също има много хубава земя. Там климатичните условия са малко по-сурови и никога не са минавали 400 килограма на декар. Тази година обаче  имат 600 кг на декар. По пет милиона и половина тона е производството само на пшеница, без ечемик и царевица. И една голяма част от тях изнасяме, защото на нас не ни трябва повече от един милион тона. Известно време си мислех, че ги изнасяме за Северна Африка и страните от Близкия Изток, където има много пясъци, но и петрол, а следователно и пари. Оказа се обаче, че ги изнасяме основно за „старите ни клиенти“ – Италия, Гърция, Турция и Франция.", "date": "2018.02.02", "title": " Пшеницата ни стигала да изхрани половин Европа\t\t\t"}
{"url": "https://trud.bg/%d1%81%d1%8a%d0%b4%d1%8f%d1%82-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b1%d0%b5%d1%82%d0%be%d0%bd%d0%be%d0%b2%d0%be%d0%b7-%d0%bf%d1%80%d0%b5%d0%b3%d0%b0%d0%b7%d0%b8%d0%bb-%d0%b6%d0%b5/", "text": "Окръжната прокуратура във Велико Търново внесе в съда обвинителен акт срещу 66-годишен мъж, който при управление на бетоновоз, причинил смъртта на жена. Обвинението срещу Васил К. е за това, че на 26 ноември 2016 г. в Горна Оряховица, в двор на предприятие, бил зад волана на бетоновоз, потеглил и прегазил Ценка Х. В злополучния ден около 12,30 часа обвиняемият спрял товарния автомобил на бетоновия възел, като изчаквал да бъде натоварен с необходимото количество бетон. В същият момент Ценка Х. вървяла през плаца, но се спряла да разговоря с работник и като приключили разговора, продължила към бетоновия възел, където по това време бил бетоновоза. След напълването му и измиване на фунията, работник дал знак с ръка на обвиняемия, че е готов. Васил К. потеглил напред, но жената била и от удара издъхнала на място.  Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Съдят шофьор на бетоновоз прегазил жена"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0-%d0%b1%d0%b0%d0%b1%d0%b0-%d0%b5-%d0%bd%d0%b0%d0%b9-%d1%82%d0%b0%d1%82%d1%83%d0%b8%d1%80%d0%b0%d0%bd%d0%b0%d1%82%d0%b0-%d0%b6%d0%b5/", "text": "69-годишна американка получи признанието за най-татуирана жена в света. Шарлот Гутенберг от щата Флорида се сдоби с рекорд на Гинес като най-татуираната жена в света, като 98,75% от нейното тяло бяха покрити с татуировки, съобщават световни медии. Шарлот за пръв път попадна в Книгата на рекордите през 2015 година, като най-татуираната възрастна жена с 91,5 процента татуирана кожа. Днес амо малка част от лицето и дланите на бабата остават недокоснати от туша и писеца. Госпожата получила първата си татуировка на 50-годишна възраст. Шарлот Гутенберг държи и рекорда за най-много татуирани пера – 216. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Американска баба е най-татуираната жена в света (ВИДЕО)"}
{"url": "https://trud.bg/%d1%81%d1%8a%d0%b4-%d0%b7%d0%b0-%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%81%d0%bc%d1%8a%d1%80%d1%82-%d0%bd%d0%b0-%d1%87%d0%b5%d1%82/", "text": "Окръжната прокуратура в Шумен е предала на съд 47-годишния Валентин В. от Силистра, причинил при катастрофа смъртта на четирима души. Сред жертвите е и бременна жена. Водачът е дългогодишен служител на ОЗ „Охрана“ в Силистра и заради това магистратите от района са си направили отвод, уточняват от Апелативна прокуратура-Варна. Адският пътен инцидент стана на 8 юни м.г. по пътя Дулово-Алфатар след челен удар между управляваната от подсъдимия „Тойота“ и „Мазда“, шофирана от неправоспособния Ахмед Р., който загинал. Още двама от пътуващите в колата на Ахмед са починали при удара. Возещият се пътник на предната седалка до подсъдимия шофьор е четвъртата жертва на тежкия инцидент, който е причинен от навлизането на колата на Валентин В. в лентата за насрещно движение. Пътник от другото возило се отървал със средна телесна повреда, по-леко ранен е и возещ се в „Тойота“-та. Никой от двамата шофьори не бил употребил алкохол, гласи заключението на съдебно-химическата експертиза. Окръжната прокуратура в Шумен е посочила в обвинителния акт като причина за инцидента – проявената самонадеяност на подсъдимия и неспазването на правилата за движение по пътищата. Предстои делото срещу 47-годишния Валентин В. да бъде насрочено за разглеждане в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Съд за охранител, причинил смърт на четирима"}
{"url": "https://trud.bg/%d0%b4%d0%b5%d1%80%d0%b1%d0%b8%d1%82%d0%b0-%d0%be%d1%82-%d1%85%d0%be%d0%bb%d0%b0%d0%bd%d0%b4%d0%b8%d1%8f-%d1%85%d0%be%d0%ba%d0%b5%d0%b9-%d0%b8-%d0%bc%d0%bc%d0%b0-%d0%bf%d0%be-%d1%81%d0%bf%d0%be%d1%80/", "text": "Три дербита с участието на грандовете ПСВ Айндховен, Аякс и Фейенорд са акцентът в уикенд програмата по спортните канали на Мтел. Лидерът във временното класиране в Ередивизи – ПСВ Айндховен, вече диша по-спокойно, след като отвори преднина от 7 точки на върха пред преследвача Аякс. В съботната вечер от 20:45 часа „Филипсите” посрещат тима на Цволе, който се представя солидно от началото на сезона и дели 4-ата позиция с Фейенорд. Двубоят може да се проследи в ефира на Mtel Sport 1. В неделния ден Mtel Sport 1 ще излъчи директно мачовете Венло – Фейенорд и Аякс – НАК Бреда. От 15:30 часа настоящият шампион Фейенорд гостува на тима на Венло, който се намира в средата на таблицата. От 17:45 часа Аякс приема състава на НАК Бреда, който се представя неубедително и се бори за своето оцеляване в холандския елит. Уикенд програмата на спортните канали на Мтел ще предложи много емоции и на феновете на хокея. Леденият маратон започва от 02:00 часа в петък срещу събота с класиката между Питсбърг Пенгуинс на Сидни Кросби и Вашингтон Кепитълс на Александър Овечкин. Двубоят ще се излъчва директно по Mtel Sport 2. В събота вечер, отново по същия канал, ще се излъчат още два хокейни сблъсъка. От 20:00 часа Монреал Канейдиънс посреща Анахайм Дъкс, а от 02:00 часа е време за двубоя Бъфало Сейбърс – Сейнт Луис Блус. Двата мача можете да проследите пряко в ефира на. В неделя от 19:30 часа, отново по Mtel Sport 2, е време за сблъсъка между Вашингтон Кепитълс и сензацията в НХЛ – новосформираният отбор на Вегас Голдън Найтс, който впечатлява с представянето си и е сред лидерите в Западната конференция на лигата. И през този уикенд Mtel Sport 2 остава запазена зона за феновете на свободните боеве. Суперзвездите от UFC за първи път в историята ще гостуват в северния бразилски щат Пара. Шоуто от град Белем е гарантирано, а гвоздеят в програмата ще е сблъсъкът между местната звезда и бивш шампион на UFC Лиото Мачида и американеца Ерик Андерс. Впечатление правят сблъсъците Додсън-Муньос и този при дамите между Шевченко и Кашоейра. Галавечерта на UFC от град Белем, Бразилия, ще се излъчи пряко по Mtel Sport 2 на 4 февруари от 05:00 часа. Спортните емоции в уикенд програмата ще започнат още от петъчния следобед с прякото излъчване на двубоя Пуна Сити – Керала Бластърс от индийската Суперлига. Българската звезда на гостите е напълно възстановен от травмата си и се очаква наставникът Дейвид Джеймс да заложи на него в търсене на задължителната победа. Двубоят е с начален час 16:30 и може да се гледа пряко по Mtel Sport 1.", "date": "2018.02.02", "title": " Дербита от Холандия, хокей и ММА по спортните канали на Мтел през уикенда"}
{"url": "https://trud.bg/%d0%b0%d0%ba%d1%82%d1%8c%d0%be%d1%80-%d0%b2-%d0%b8%d0%bd%d0%b2%d0%b0%d0%bb%d0%b8%d0%b4%d0%bd%d0%b0-%d0%ba%d0%be%d0%bb%d0%b8%d1%87%d0%ba%d0%b0-%d1%82%d0%b5%d0%b0%d1%82%d1%8a%d1%80%d1%8a%d1%82-%d0%b5/", "text": "Театърът е успешна рецепта за двустранна интеграция – на хората с увреждания към обществото и на обществото към тях. В това е убеден 30-годишният варненец Иван Цветанов, ръководител на театрална формация „Феникс“. Трупата е единствената у нас, в която участват хора с или без увреждания. От 2009 г. под вещото ръководство на актьора от ДТ „Стоян Бъчваров“ Свилен Стоянов любителите жънат успехи по фестивали в страната и радват публиката в родния си град със спектакли, които винаги изнасят при вход свободен. „Още в началото си обещахме, че няма да продаваме билети, защото в днешното трудно ежедневие е безценно да подариш час изкуство. Няма по-голяма награда от усмивките и овациите на публиката, която винаги пълни залата на Младежкия дом“, споделя Иван. От малък той е прикован в инвалидна количка заради мускулна атрофия. Срещата му с театъра започнала случайно преди 16 г. „Никога не съм мечтал да играя. Бях ученик в Търговската гимназия, когато обявиха, че набират хора с увреждания за група, която да се занимава с изкуство. Събрахме се пет души. Имаше много идеи с какво да се занимаваме, но надделя театърът и така се роди първата ни формация „Кой съм аз“. Бях доста притеснен на първата премиера със „Славеят и розата“, но магията на сцената неусетно ме превзе. Поставихме още 5 спектакъла, а трупата растеше и в нея се включиха и здрави хора. Задачата ни бе само да участваме в представления. Преди 8 г. обаче се наложи сами да поемем и цялата организация. Така се роди „Феникс“. Избрахме името заедно, защото се наложи буквално да възкръснем. Не знаехме как се пишат проекти, с които да си осигурим финансиране. Но се намериха добри хора от общината и от Младежкия дом, които ни показаха пътя, по който сега уверено вървим“, припомня си Иван. Въпреки че и гимназията, и в Икономическия университет е учил счетоводство, той загубил интерес към тази професия и днес е отдаден на театралната формация и едноименното сдружение „Феникс 2009“, което работи и за подобряване на условията за живот на хората с увреждания. Половината от 18-те му членове на възраст от 18 до 40 г. нямат такива проблеми, но са живото доказателство, че изкуството е универсален език, на който свободно общуват всички – независимо дали са в отлично здраве или животът им е отправил предизвикателство с някакъв недъг. Актьорите любители вече имат зад гърба си 9 постановки, а за доайените като Иван те са 13. Любимата му роля е на Бай Ганьо в „Разни хора, разни идеали“, а най-трудно влязъл в кожата на милиционера в „Добрият войник Швейк“ и на Масларски в последния спектакъл „Милионерът“. Усилията обаче си струват, категоричен е Иван. За по-малко от десетилетие „Феникс“ има куп колективни и индивидуални призове. Сред тях са сребърният почетен знак „За заслуги към Варна“, награди от фондация „Артист“-София, институт „Конфуций“ към Великотърновския университет, Съюза на народните читалища и грамота от областния управител на Бургас. Зад славата обаче се крие упорит труд. Всеки от спектаклите се подготвя за около 6 месеца. Репетициите са по 3 пъти седмично, а преди премиерата – и по-често. Освен творческата работа фениксите сами си осигуряват и финансирането за участия във фестивали. „Това е най-трудната част. Пишем и защитаваме проекти, набираме средства и чрез базари, на които предлагаме ръчно изработени в нашата арт-работилничка бижута, сувенири, декупаж, плетива. Винаги по Коледа, 1 март, Великден организираме благотворителни разпродажби. През лятото общината ни даде 2 кв. м пред Фестивалния комплекс, където също предлагахме наши творения. Налага се непрекъснато търсим спонсори. Практиката ни обаче показва, че малко фирми откликват, повечето дори не ни отговарят. Има обаче хора, които ни доказват, че доброто е живо“, споделя Иван. И дава за пример момче, което подарило на ентусиастите стойка за бижута за летния базар. В края на миналата година, преди премиерата на „Милионерът“ по Йордан Йовков възрастна дама дарила спестяванията си на трупата.  „Феникс“ има много покани за участия в страната и в чужбина, но всяко пътуване почти до края е под въпрос заради солидните разходи за транспорт. Причината е, че наредба на МТС забранявала адаптираните общински микробуси да напускат пределите на даденото кметство. „Борихме се упорито срещу тази наредба, защото тя буквално ни затваря. И ако Варна е голям град, в малките селища хората с увреждания направо бяха капсулирани. Успяхме, документът бе отменен, но нов още не е публикуван. До голяма степен от това зависи колко участия ще имаме през годината“, обяснява Иван. Той признава, че много пъти е страдал заради проблеми с транспорта.  Според него въпреки усилията на общината градската среда във Варна все още не е комфортна за хората в инвалидни колички. Трудно им е и да се качат на сцените в страната, защото не са адаптирани. В момента Иван е единственият член на трупата в количка, но и в неудобствата той вижда положителен елемент. „Колегите ми се научиха как да ми помагат, дори когато има много и стръмни стълби. Никак не е лесно, защото хората нямат информация как правилно да бутат инвалидна количка, да водят незрящ или да помогнат на глухоням. Работата обаче взаимно ни интегрира“, казва Иван и с усмивка си припомня как на първото си турне извън Варна бил единственият мъж в трупата, но момичетата успели да го качат на сцената. Театърът отворил вратите към света и за друга негова колежка с умствени увреждания. Когато дошло в трупата, момичето почти не говорело, но след месеци преодоляло притесненията си и вече ходело на репетиции без придружител. „Така опровергаваме всички, които си мислят, че не можем да пълноценно да работим и да се забавляваме“, твърди Иван. Според него успешният опит на „Феникс“ трябва да се промотира и в други градове. Затова членовете на сдружението работят за национално турне, в което да се представят с няколко спектакъла във всеки град. „Така ще покажем на повече хора с увреждания, че не е нужно да се мрънка колко сме уязвими, колко са ниски пенсиите ни и как ни се подиграват здравите. Ако човек е достатъчно силен и има желание, винаги се намира начин“, категоричен е Иван. „Феникс 2009“ има амбиции да се разраства и във Варна с формации за хора над 40 г. и за деца – „Феникс БГ“ и „Феникс джуниър“. „Отворени сме за нови членове, които да излязат на сцената, да помагат зад нея и в арт-работилничката. Убедени сме, че магията на изкуството ще плени още хора за общата ни кауза“, разпалено обяснява ръководителят на фениксите. Макар че поради липсата на офис е принуден да държи декорите в мазето си и да превръща скромния си дом в арт-ателие, Иван е убеден, че формацията е обречена на успех. Доказателство са многото запитвания кога ще е следващото представление на „Милионерът“. „Чакаме да мине грипната вълна и през февруари пак сме на сцената“, уточнява неуморимият актьор. Според него премахването на думата „инвалид“ от законодателството ни няма особено значение. „Тази дума обозначава човек с някакви ограничения и никога не ме е обиждала, защото всеки ден доказвам, че съм пълноценен. По-страшно е за онези, които са инвалиди в мисленето“, заключва Иван.", "date": "2018.02.02", "title": " Актьор в инвалидна количка: Театърът е рецепта за интеграция\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d1%87%d0%b5%d1%81%d1%82%d0%b2%d0%b0-75-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%be%d1%82-%d1%80%d0%b0%d0%b7%d0%b3%d1%80%d0%be%d0%bc%d0%b0/", "text": "Русия отбеляза 75-годишнината от разгрома на нацистите в Сталинградската битка с голям военен парад във Волгоград, който беше наблюдаван от 30 хил. души. Пред зрителите дефилираха над 60 единици бойна и специална техника начело с легендарния танк Т-34 от времето на войната. Над участниците в парада – повече от 1400 войници, курсанти и офицери, прелетяха повече от 40 летателни апарата. Победите на съветските войски край Сталинград, в Севастопол, Новорсийск и Керч промениха хода на Великата отечествена война, отбеляза пред събралите се ген.-полковник Александр Дворников, който прие парада. Сражението край Сталинград – днес Волгоград, бе сред най-големите през Втората световна война и предвестник на победата от 9 май 1945 г., посочва ТАСС. Франс прес вижда в Сталинградската битка и „символ на възвърнатата гордост и патриотизъм, чието въплъщение се стреми да стане (президентът на Русия) Владимир Путин, повел кампания за четвърти мандат”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Русия чества 75-годишнината от разгрома на нацистите край Сталинград"}
{"url": "https://trud.bg/%d0%bb%d0%be%d0%b4%d0%ba%d0%b0-%d1%81-90-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%bf%d0%be%d1%82%d1%8a%d0%bd%d0%b0-%d0%ba%d1%80%d0%b0%d0%b9-%d0%bb%d0%b8%d0%b1%d0%b8%d1%8f/", "text": "Най-малко 90 души вероятно са загинали, след като кораб с мигранти потъна край бреговете на Либия, съобщи ООН. „Съобщава се, че най-малко 90 мигранти са се удавили, след като корабът им се преобръща край бреговете на Либия в петък сутринта“, пише в официално заявление на Международната организация за миграцията в официално свое заявление. Допълва се, че „10 тела вече са изплували на бреговете на страната“, включително двама граждани на Либия и 8 пакистанци. Двама оцелели доплували до брега, а трети бил спасен от рибарска лодка. От началото на годината по маршрута през централната част на Средиземно море – от Либия за Италия, са загинали 218 мигранти, без трагедията в петък. За този период по трасето на запад – от Северна Африка за Испания – жертвите са 28. По източния маршрут – от Турция за Гърция, от 1 януари са преминали 1089 души, но не са регистрирани смъртни случаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Лодка с 90 мигранти потъна край Либия"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bc%d0%b0%d1%80%d0%b8%d0%bd-%d1%80%d0%b0%d1%87%d0%b5%d0%b2-%d0%b5-%d0%be%d1%81%d0%b2%d0%be%d0%b1%d0%be%d0%b4%d0%b5%d0%bd-%d0%be%d1%82-%d0%bf%d0%be%d0%bb%d0%b8/", "text": "Кметът на община Септември Марин Рачев е освободен от полицейското управление в Септември, след като престоя едно денонощие там, съобщи БНР. Срещу Рачев са повдигнати две обвинения – за умишлена безстопанственост и незаконни сделки, които са причинили щети на общината за стотици хиляди лева.Самият Рачев потвърди, че е освободен срещу голяма сума парична гаранция, която ще обжалва. Спецпрокуратурата ще търси още къде са похарчени 13 милиона лева, тъй като  разследването установило, че голяма част били източени от роднини на Рачев чрез фирми, зад които стоял самият той. Като обвиняем ще бъде привлечено и длъжностно лице за документна измама,  съобщи по-рано днес говорителят на главния прокурор Румяна Арнаудова. Кметът Рачев беше задържан в четвъртък след акция на Специализираната  прокуратура. Предстоят антикорупционни акции срещу кметове и в други градове. Жителите на Септември са разделени. От снощи 11 от общо 13-те кметове на  населени места към общината започнаха подписка в защита на Рачев. Днес излязоха пред сградата на общината на импровизиран митинг, за да изразят  подкрепата си, а по-късно протестът се премести пред сградата на полицейското управление в Септември.", "date": "2018.02.02", "title": " Кметът Марин Рачев е освободен от полицейското управление в Септември"}
{"url": "https://trud.bg/%d0%b5%d1%8a%d1%80%d0%b1%d1%8a%d1%81-%d0%b8%d0%b7%d0%bf%d1%80%d0%be%d0%b1%d0%b2%d0%b0-%d0%bb%d0%b5%d1%82%d1%8f%d1%89%d0%be-%d1%82%d0%b0%d0%ba%d1%81%d0%b8-%d0%b1%d0%b5%d0%b7/", "text": "„Еърбъс“ обяви в петък, че успешно са преминали първите полетни тестове на „Вахана“ – електрически безпилотен апарат, с който се надява да транстортира хора в градовете, предаде АФП. Полетът в сряда на полигон в US щата Орегон продължил малко под минута, като апаратът се издигнал на 5 метра от земята и се приземил, без да бъде контролиран от пилот, посочва в съобщение европейската авиокосмическа компания. В четвъртък бил извършен втори успешен тестови полет. Предстоят други изпитания, предвиждащи преход и хоризонтален полет. „Вахана“, което в индуистката митология означава същество или предмет, използван от боговете за придвижване, има 8 витла, които му позволяват вертикално излитане и кацане. Апаратът, който дъщерната фирма на „Еърбъс“ в САЩ „А “ (А на трета степен – б.р.) разработи за по-малко от година, е проектиран да лети автономно и да превозва един пътник. „Първите полети на „Вахана“ показаха уникалните способности на „Еърбъс“ да преследва бързо амбициозни идеи, без да прави копромиси с качеството и безопасността“, заяви Родин Лясов – шеф на „А “ и бивш ръководител на проекта „Вахана“. Тестваният апарат е с размери: 6,2 м ширина, 5,7 м дължина и 2,8 м височина, като масата му при излитане е 745 кг.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " „Еърбъс“ изпробва летящо такси без пилот"}
{"url": "https://trud.bg/233-%d0%bf%d1%8a%d1%82%d0%b8-%d0%b2%d0%b8%d0%ba%d0%b0%d1%85%d0%b0-%d1%88%d1%83%d0%bc%d0%b5%d0%bd%d1%81%d0%ba%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0-%d0%b4%d0%be%d0%bc%d0%b0/", "text": "Полицаи от Шуменско са реагирали на 15 146 сигнала през м.г. – от нарушения на нощната тишина от весели компании до тревожни призиви за помощ при домашно насилие. В 233 случая се е налагало униформените да се намесват в семейни отношения при упражнено домашно насилие. Единственото успокоение е, че през предходната година сигналите за разтърване на семейни двойки са били повече – 274. През м.г. има случай и на мъж, който подал основателен сигнал срещу 60-годишната си съпруга. През август в жилище на централния бул.“Славянски“ стопанката се напила, изплашила със закани съпруга си и се озовала в ареста за едно денонощие. През м.г. полицаите са задържали 318 души, като петима от тях били обявени за издирване и са открити на различни места в Шуменско. Други 48 са били принудително доведени в полицията, заради това, че са били обявени за общодържавно издирване. Служителите на Териториална полиция и униформените, които осъществяват патрулно-постова дейност, са съставили над 11 500 акта за установени административни нарушения. Най-много са били прегрешенията по Закона за българските лични документи и Закона за чужденците у нас – 3 546. За нарушаване на общински наредби са съставени 500 акта, което е два пъти повече от предходната година. Санкционираните хулигани са 42-ма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " 233 пъти викаха шуменски полицаи за домашно насилие\t\t\t"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%b5-%d0%b8%d0%bc%d0%b0%d0%bb-%d0%b8/", "text": "Кметът на Община Септември Марин Рачев е освободен от ареста под парична гаранция в размер на 250 000 лв. Това съобщи на извънреден брифинг ръководителят на Специализирана прокуратура Иван Гешев. Срещу Рачев са повдигнати обвинения за умишлена безстопанственост и сключване на неизгодни сделки. Към наказателна отговорност е приведен и служител на общината. По отношение на него също е определена мярка за неотклонение „парична гаранция“ в размер 10 000 лева. По отношение на протестите в защита на кмета, каквито имаше днес в Септември Иван Гешев коментира, че „някои от обществените реакции в града са лесно обясними“. По думите му, в касата на кмета са открити документи от ДАНС, свързани с купуване на гласове в общината по време на последните местни избори. Открит е и тефтер с бележки с разценки за фирми, които вероятно са свързани с роднини на кмета и с източването на пари от общината. При претърсванията са намерени и счетоводните документи на всички свързани с кмета дружества. „Няма да се учудите, че всички те бяха на едно място, при един счетоводител“, коментира Гешев. По думите му, кметът е имал информация за готвената спецакция и се е опитал да се подготви за нея, но не е успял. Някои от разпитваните лица пък отговаряли с „опорни точки“ на въпросите по време на разпита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Иван Гешев: Кметът на Септември е имал информация за готвената спецакция"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b2%d0%b8%d1%86%d0%b5%d0%bf%d1%80/", "text": "Премиерът Бойко Борисов се срещна с главния изпълнителен директор и вицепрезидент на Световния еврейски конгрес Роберт Сингер, който изрази признателността си към българския народ, защитил близо 50 000 български евреи от депортация и сигурна гибел. Тази година се навършват 75 години от събитието и изключителната роля на България трябва да бъде изтъквана, посочи Сингер. Това съобщиха от правителствената информационна служба. Министър-председателят и гостът му се обединиха около мнението, че усилията трябва да бъдат насочени към отхвърляне на езика на омразата, на екстремизма и в защита на толерантността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Премиерът Борисов се срещна с вицепрезидента на Световния еврейски конгрес Роберт Сингер (СНИМКИ)"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d0%ba%d0%b0%d1%82%d0%b0-%d0%b8-4-%d0%b2%d1%8a%d0%b7%d0%bf%d0%b8%d1%82%d0%b0%d1%82%d0%b5%d0%bb%d0%ba%d0%b8-%d1%83%d0%b2%d0%be%d0%bb%d0%bd%d0%b5%d0%bd/", "text": "Директорката на детската градина „Брезичка“- Събка Недева и три нейни служителки са уволнени след скандала с малтретирането на деца в Бургас. Първата изхвърлена от детското заведение бе Милена Иванова, след като тайна камера в дрешката на дете я снимала как дърпа и крещи на малчуганите. Видеото в интернет взриви духовете. На записа се вижда блъскането и как крещи на децата „тъпунгери“, „лигльОвци“ и др. обиди, придружени с удари по главите. Другите две уволнени са помощник възпитателки, които безучастно гледали бруталната сцена. На директорката на „Брезичка“ няма да бъде подновен договорът, така че тя също е уволнена, съобщиха от общината. От кметството са направили всичко възможно да пресекат достъпа на четирите служителки до детското заведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Директорката и 4 възпитателки уволнени"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%be%d1%82%d0%bf%d1%83%d1%81%d0%ba%d0%b0-70-000-%d0%bb%d0%b5%d0%b2%d0%b0-%d0%b7/", "text": "Община Велико Търново отпуска 70 000 лева по програмата за асистирана репродукция. Средствата във фонд „Ин витро” са заложени в бюджета за 2018 година, като към сумата влизат и преходните остатъци от предишните две години. Приемът на документи за включване в програмата започва от понеделник – 5 февруари. Постъпленията във фонд „Ин витро” са целева помощ за семейства с репродуктивни проблеми – предназначението им е за изследвания, процедури и лечение на стерилитет. Желаещите могат да получат необходимите формуляри на документите за кандидатстване в центъра за услуги и информация, който се намира на партера в сградата на Община Велико Търново, или да ги намерят на сайта  . Приемането на комплектите с документи ще продължи до 5 март. Те трябва да бъдат депозирани в центъра за услуги и информация. Кандидатурите ще бъдат обработени от специална комисия, в която участват лекари, акушер-гинеколози и юристи. Всяка двойка може да кандидатства за еднократна финансова помощ до 2000 лева. Програмата за асистирана репродукция е създадена през 2011 г., като заделените средства са 30 000 лева. По инициатива на кмета Даниел Панов бюджетът за фонд „Ин витро” е увеличен и през всяка от последните пет години бе в размер на 70 000 лева. През миналата година бяха отпуснати допълнителни средства – близо 14 000 лева. Над 13 000 лева от тези дарения бяха набрани по време на коледния благотворителен бал на Даниел Панов за 2016 година. Финансова подкрепа оказа и неправителствена организация от София. 50 са новородените бебета, чиито родители са били включени в програмата от началото й до днес. Сред пеленачетата има и единадесет двойки близнаци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Община Велико Търново отпуска 70 000 лева за ин-витро\t\t\t"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%bc%d0%b2%d1%80-%d0%b5-%d0%be%d0%b1%d1%8f%d0%b2%d0%b8%d0%bb%d0%be-%d0%b7%d0%b0-%d0%be%d0%b1%d1%89%d0%be%d0%b4%d1%8a/", "text": "МВР е обявило за общодържавно издирване към 15 януари 2018 г. 1126 лица, които са с влязла в сила присъда. Данните обяви вътрешният министър Валентин Радев по време на днешния парламентарен контрол. Той допълни, че през 2017 г. са задържани 563-ма души от тази категория. Радев обясни, че е разпореден сравнителен анализ с други европейски страни, за да се провери къде се намира България в тази статистика и дали проблемът е общ, или само за страната ни. Депутатът от БСП Иван Иванов обяви от трибуната, че според данни от Министерството на правосъдието, за миналата година не са се явили в местата за изтърпяване на наказание и лишаване от свобода 634 лица, а от 1 до 15 януари тази година – 18 лица. Радев коментира още, че през 2017 г. са образувани 60 досъдебни производства по чл. 325 от НК, който инкриминира неупражнен контрол и грижи върху животно, в резултат на което то е причинило средна или тежка телесна повреда на човек. Министърът допълни, че днес ще се среща с неправителствени организации, защитаващи животните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Валентин Радев: МВР е обявило за общодържавно издирване 1126 души с влезли в сила присъди"}
{"url": "https://trud.bg/%d0%bc%d0%b8%d1%85%d0%b0%d0%b9%d0%bb%d0%be%d0%b2-%d1%81%d0%b5-%d1%80%d0%b0%d0%b7%d0%bc%d0%b8%d0%bd%d0%b0-%d0%b1%d0%b5%d0%b7-%d1%81%d1%87%d1%83%d0%bf%d0%b2%d0%b0%d0%bd%d0%b5/", "text": "Българският национал Николай Михайлов се размина без тежка травма. Стражът се контузи в мач на неговия „Омония“ с Неа (Саламина) преди дни. Опасенията бяха, че той има счупване на костици на глезена, но в крайна се оказа, че има увреждане на кръстните връзки. Очакванията са Михайлов да се възстановява около 10 дни. Много е вероятно бившият играч на „Твенте“, „Левски“ и „Мерсин“ да не вземе участие в дербито с „Анортозис“, където играе Владимир Гаджев. А въпреки че срещата е след 5 дни, на Острова на Афродита отсега се говори за големия сблъсък. В материал на изданието „Goal.com.cy”, се споменава добрата игра на „детелините“ под ръководството на Ивайло Петев. Тимът вече влезе в топ 6, каквато бе и целта пред българина. Евентуален успех над „Анортозис“ пък ще ги върне и в борбата за тройката.", "date": "2018.02.02", "title": " Михайлов се размина без счупване"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb-%d0%bd%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7/", "text": "Извършител на телефонни измами, който отмъкнал от жертвите си общо 20 640 лева остава за постоянно в ареста. Районният съд в Севлиево постанови най-тежката мярка за неотклонение за Мишо М. на 52 години по искане на Районната прокуратура. Извършителят е обвиняем по досъдебно производство, за това, че извършил престъплението на 18 януари тази година около 14 часа в Севлиево на ул. “Хубан Кънев”. Той действал в съучастие с неустановено лице като помагач, използвайки създаденото от неустановено лице заблуждение у Н. А. В телефонен разговор с пострадалата се е представил за длъжностно лице – служител от Криминална полиция. Мнимият криминалист се назовал като Иванов и заблудил жертвата, че ще бъде ограбена. Обяснил й, че той участва в полицейска операция по задържане на измамници, за което трябва да събере парите и златото в жилището си и да ги хвърли през терасата. Жената се подчинила и метнала през балкона около 10 640 лева, от които 640 лева в банкноти. Машеникът задигнал и златни накити на стойност около 10 000 лева от Ф. А., като деянието е извършено при условията на повторност. Пред съда обвиняемият поиска по-лека мярка. Магистратите обаче уважиха искането на държавното обвинение и ало измамникът е задържан под стража. Определението подлежи на обжалване пред Окръжния съд в Габрово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Задържаха извършител на телефонни измами за общо 20 640 лева"}
{"url": "https://trud.bg/%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0%d1%82-%d0%b2-%d0%be%d0%b1%d1%89-%d1%81%d0%b0%d0%b9%d1%82-%d0%b4%d0%b0%d0%bd%d0%bd%d0%b8%d1%82%d0%b5-%d0%b7%d0%b0-%d0%ba%d0%be%d1%80%d1%83%d0%bf/", "text": "Националният съвет по антикорупционни политики реши на страницата му в интернет да се разработи секция, в която да се предоставя обобщена информация за борбата с корупционните престъпления, съобщи пресслужбата на МС. Три институции сега обобщават информация за дейността си, но тя не е достъпна на едно място. До момента Прокуратурата и Върховният касационен съд публикуват обобщени данни за досъдебните производства и повдигнатите обвинения за корупция по високите етажи на властта и за хода на делата за такива престъпления на сайтовете си. Министерството на правосъдието ще подава данни за изпълнението на постановените присъди. Така ще бъде гарантирано отчитане на едно място на напредъка по делата за корупция. Всяка институция ще подава данни за сайта при спазване на презумпцията за невиновност, следствената тайна, защитата на личните данни. На заседанието, председателствано от вицепремиера Екатерина Захариева, присъстваха председателят на ВКС Лозан Панов, министърът на правосъдието Цецка Цачева, заместник главният прокурор Мария Шишкова, Пламен Георгиев, председател на Комисията за противодействие на корупцията и за отнемане на незаконно придобито имущество, в която се вля Центърът по превенция на корупцията, заместник-министри, инспектор от Инспектората към ВСС, ръководителят на Главния инспекторат към Министерския съвет, представители на неправителствени организации. Съветът прие отчета за напредъка по изпълнение на мерките по пътна карта, приета от Националния съвет по антикорупционни политики на заседание, проведено на 20.07.2017 г. На заседанието бе приет и отчетът за изпълнение за периода от 2015 до момента на Националната стратегия за превенция и противодействие на престъпността, която е с хоризонт 2020 г. Бяха одобрени насоки към всички министерства и второстепенните им разпоредители, които да се следват при разработването и отчитането на изпълнението на антикорупционните им планове. Насоките въвеждат единни стандарти, приложими за всички. Те са изготвени на база анализ на антикорупционните планове на всички министерства, като са отчетени силните и слаби страни. Съветът обсъди и важността от провеждане на публична и прозрачна процедура при избора на председател на Комисията за противодействие на корупцията и отнемане на незаконно придобито имущество. Протокол от заседанието на Съвета и материалите по приетите решения ще бъдат публикувани на сайта му.", "date": "2018.02.02", "title": " Публикуват в общ сайт данните за корупционни престъпления"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0-%d0%b2%d0%bd%d0%be%d1%81%d0%ba%d0%b0%d1%82%d0%b0-%d1%81%d0%b8-%d0%b2-%d0%b1%d1%8e%d0%b4%d0%b6/", "text": "Осем източноевропейски страни членки на ЕС, сред които България и Румъния, се съгласиха днес да подкрепят увеличаването на вноските на страните членки в следващия дългосрочен бюджет на Евросъюза, за да помогнат да се запълни финансовата дупка след напускането на нетния вносител Великобритания, предаде Ройтрес. Министри и представители на Унгария, Полша, Чехия, Словакия, Словения, Хърватия, България и Румъния се срещнаха в Будапеща с еврокомисаря за бюджета Гюнтер Йотингер, за да обсъдят плановете за следващия бюджет на ЕС. Най-големият източник на приходи в европейския бюджет е унифицираната процентна ставка от брутния национален доход (БНД) на всяка страна. Осемте държави са предимно нетни получатели на средства от ЕС и се опасяват, че евентуален недостиг в бюджета на блока ще намали средствата за тях. Излизането на Великобритания от ЕС, което е планирано за март догодина, ще лиши общоевропейския годишен бюджет от 12 милиарда евро, който сега е около 140 милиарда евро. Осемте страни се съгласиха с увеличението на плащането като дял от брутния национален доход (БНД), което е голям успех, съобщи Янош Лазар, началник на канцеларията унгарския премиер Виктор Орбан.  Те допуснаха възможността вноската да  се вдигне  до 1,1 процента от брутния национален доход (БНД), допълни той, цитиран от БТА.", "date": "2018.02.02", "title": " България увеличава вноската си в бюджета на ЕС\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%bd%d0%b0%d0%bb%d0%be%d0%b6%d0%b5%d0%bd%d0%b8%d1%82%d0%b5-%d0%b3%d0%b0%d1%80%d0%b0%d0%bd%d1%86%d0%b8%d0%b8-%d0%be/", "text": "Специализираният наказателен съд потвърди в закрито заседание наложените от Специализираната прокуратура мерки за неотклонение „Парична гаранция“ от по 200 000 лв. на четирима от обвинените за участие в организирана престъпна група и незаконни действия при приема на студенти в Медицинския университет в София. Това съобщиха от пресцентъра на Апелативната специализирана прокуратура. На другите двама обвинени по делото Д.Ц. и А.Ф. съдът определи гаранциите, намалявайки ги наполовина – по 100 000 лв. Определенията на съда по мерките за неотклонение са окончателни и не подлежат на обжалване или протест. Междувременно, при извършени допълнителни процесуално-следствени действия по същото досъдебно производство, у един от обвиняемите са намерени и иззети пари в различни валути за над 134 000 лева, както и голям брой документи за собственост на имоти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Съдът потвърди наложените гаранции от по 200 000 лв. на 4-ма от обвинените за незаконен прием в Медицинския университет"}
{"url": "https://trud.bg/%d0%b2%d0%bc%d1%80%d0%be-%d0%bb%d0%b3%d0%b1%d1%82%d0%b8-%d0%b0%d0%bd%d0%ba%d0%b5%d1%82%d0%b8-%d0%bf%d0%b8%d1%82%d0%b0%d1%82-%d1%83%d1%87%d0%b8%d1%82%d0%b5%d0%bb%d0%b8-%d0%b4%d0%b0%d0%bb%d0%b8-%d1%81/", "text": "Ръководството на „ВМРО – Българско национално движение“ в Софийска област излезе с протестна декларация по повод анкета на ЛГБТИ организации, които се предоставят за попълване на учители и директори в българските училища. „През последните месеци ставаме свидетели на безпрецедентен натиск върху българските учители. Натискът идва от редица организации, НПО и всякакви други болни мозъци. Защо казваме болни мозъци, защото именно такива хора под една или друга форма се опитват да изкривят възпитанието на бъдещото на нашата държава – децата“, посочват от ВМРО. Войводите са категорични, че през Възраждането именно българското школо е подготвило основите за изграждането на българската нация. Именно даскалите бяха първите, които не само с огнени слова, но и с оръжие в ръка поведоха народа към освобождението от 5-вековно турско робство. Днес, 140 години след Освобождението, сме свидетели на това как редица фондации се опитват да вмъкнат във възпитанието на децата ни една лъжа, по-страшна дори от лъжата наречена комунизъм. Ето как продължава протестната декларация на ВМРО – София област: „Чрез различни способи и методи се упражнява натиск върху образователното министерство, върху директори, върху учители да се попълват измислени анкети за „джендъри”, „пендъри” и всякакви други измислици. Вместо да преиздават Вазов, Ботев, Паисий те издават материали с невярна информация на наличието на нещо различно от мъжа и жената. От синдикат „Образование“ към КТ „Подкрепа“ участват в съвместни проекти с ЛГБТИ вместо да се грижат за нормалната атмосфера в училище и намаляване на административната тежест за учителите, за да преподават по-ефективно. До и без това угнетените учители достигат анкети с въпроси дали са мъже, жени или нещо си друго (и да се определят какво е това друго), вместо да се търси фокуса върху качествената работа в часовете. Такова „друго“ животно няма, а всеки който твърди подобно нещо трябва да се лекува. Предстоят обучения на учители по съвместния проект на синдикат „Образование“ и ЛГБТИ относно ценностите и правата на „другите“. В близко бъдеще можем да очакваме учители, заедно с класовете си, да се включат в „София прайд“ като извънкласна дейност. Крайно време е да сложи край на този цирк, на който ставаме свидетели в последните няколко месеца. Поредният опит на т. нар. Велики сили – както преди така и днес големите държави от западна Европа, да измислят нови полове ще завърши както всички небивалици досега – с крах. Пример Югославия, шопска нация и др. Крайно време е да спре достъпът на всички фондации, организации и НПО до българските училища, да оставят на мира нашите деца, за да извършват на спокойствие основното, за което са в училищата – да учат. За да може българските учители да възпитават бъдещите поколения в патриотичен дух, за да може от българските училища да излизат академици като Любомир Милетич, професори като Александър Балан, а не болни мозъци като тези ЛГБТИ. За да може да градим здраво българското общество. Днес, 2 февруари, празнуваме традиционния български празник Петльовден – символ на мъжката сила, а не както им се иска ЛГБТИ организации – ден на сбърканите мозъци.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " ВМРО: ЛГБТИ анкети питат учители дали са мъже, жени или нещо друго\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d1%81%d1%82%d0%be%d1%8f%d0%bd%d0%ba%d0%b0-%d0%bc%d1%83%d1%82%d0%b0%d1%84/", "text": "Премиерът Бойко Борисов поздрави Стоянка Мутафова за рождения й ден. „Днес великата Стоянка Мутафова става на 96 години. Честит рожден ден! Пожелавам ѝ да бъде жива и здрава и още дълги години да ни радва от сцената!“, написа Борисов във фейсбук.", "date": "2018.02.02", "title": " Бойко Борисов поздрави Стоянка Мутафова за нейния 96-и рожден ден"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0-%d0%ba%d0%bb%d0%b8%d0%bd%d0%b8%d0%ba%d0%b0-%d1%81%d1%8a%d0%b7%d0%b4%d0%b0%d0%b2%d0%b0-%d0%b1%d0%b5%d0%b1%d0%b5%d1%82%d0%b0-%d1%81-%d0%b4%d0%bd/", "text": "Британските здравни власти издадоха разрешение на лекари в клиника в Североизточна Англия да създадат бебета с ДНК от трима души, за да предотвратят предаването на тежко генетично заболяване. Това е първото подобно разрешение във Великобритания, но методът вече е използван. През 2016 г. в Мексико се роди бебе с подобна експериментална терапия, съобщи Асошиейтед прес. Методът използва ДНК от две жени и един мъж. Спорното лечение премахва проблеми, произтичащи от митохондриите – структури извън ядрото на клетката, които произвеждат енергия. Дефекти в митохондриите могат да предизвикат болести като мускулна дистрофия или множествена органна дисфункция. Във Великобритания практиката е разрешена, но за всеки индивидуален случай трябва да бъде давано официално одобрение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Британска клиника създава бебета с ДНК от трима души\t\t\t"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8-%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%81%d1%82%d0%be%d0%ba%d0%b8-%d0%b7%d0%b0-%d0%bf%d0%be/", "text": "Сръбски митничари в сътрудничество с полицията заловиха вчера на ГКПП Градина над половин килограм злато и часовник на стойност около 6000 евро в автомобил с български регистрационен номер, предаде Танюг. Колата била управлявана от френски гражданин, пътуващ от Франция за България. Шофьорът заявил, че няма нищо за деклариране, но митничарите направили детайлна проверка на автомобила. При това те открили, че във фабрична кухина зад шофьорската седалка пътникът крие стоки на стойност почти 24 000 евро. Митничарите намерили в скривалището зад седалката около 600 грама злато – златни монети, плочки, синджирчета, обици, както и часовник марка „Омега 8900“, който струва почти 6000 евро. Автомобилът също ще бъде задържан до края на наказателната процедура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Сръбски митничари откриха стоки за почти 24 000 евро в кола с български номер"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bc%d0%b0%d1%81%d0%be%d0%b2%d0%be-%d0%bc%d0%b8%d0%b5%d0%bd%d0%b5-%d0%bd%d0%b0-%d1%83%d0%bb%d0%b8%d1%86%d0%b8%d1%82%d0%b5-%d0%b2-%d1%81%d0%b2%d0%b8/", "text": "Служителите на ОП „Чистота – Свищов“ започват организирано измиване на главните улици в града и тротоарите. „След разтопяването на краткотрайния сняг, се създадоха благоприятни условия за предприемане на действия, с които да се намали запрашаването от фини прахови частици, което е повишено през зимния сезон на територията на цялата страна“, обясниха от общинската администрация. Типичните за крайдунавския град мъгли допълнително задържат запрашеността в близост до земята и това засилва опасността за здравето на населението. По тази причина община Свищов стартира зимно измиване на главните улици с най-висок трафик, тротоарите, парковите пространства и детските площадки, на които играят децата в слънчевите зимни дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Стартира масово миене на улиците в Свищов"}
{"url": "https://trud.bg/%d1%81%d1%83%d0%b0%d1%80%d0%b5%d1%81-%d1%81-9-%d0%b3%d0%be%d0%bb%d0%b0-%d0%b7%d0%b0-30-%d0%b4%d0%bd%d0%b8/", "text": "Луис Суарес продължава да впечатлява с играта си за „Барселона“ през настоящия сезон. Уругваецът започна бледо сезона в Ла Лига, но в последствие головият му нюх се възвърна. А през 2018 година нападателят има 9 гола на сметката си. Последната жертва на южноамериканеца бе „Валенсия“ в мач за купата на Краля. Именно Суарес вкара единственият гол на „Камп Ноу“ за 1:0 преди реванша на „Местая“. Така звездата на каталунците вече има 16 попадения в последните 16 двубоя. Единствено „Ювентус“ и „Спортинг“ (Лисабон) в Шампионската лига, „Валенсия“ за първенство и „Еспаньол“ за купата успяха да спрат бившия играч на „Валенсия“ през кампанията. Иначе бранителят на „прилепите“ Габриел Паулиста призна, че е имал спречкване със Суарес в четвъртък вечер.  „Нарече ме страхливец, но това са неща вътре на терена – обясни Паулиста. – Аз му отвърнах, че беше най-добрата „деветка“ в света.“", "date": "2018.02.02", "title": " Суарес с 9 гола за 30 дни"}
{"url": "https://trud.bg/%d0%b5%d0%ba-%d0%be%d0%b1%d0%bc%d0%b8%d1%81%d0%bb%d1%8f-%d0%bf%d1%80%d0%be%d0%b2%d0%b5%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%81%d1%80%d0%b5%d1%89%d0%b0-%d0%bd%d0%b0-%d0%b2%d0%b8/", "text": "Европейският съюз обмисля възможността за провеждане на среща на високо равнище с турското ръководство, съобщи на пресконференция говорителят на Европейската комисия Александър Винтерщайн. „Все още обмисляме възможността за провеждане на такава среща, но не мога да потвърдя дата”, каза Винтерщайн. „Условията за постигане на прогрес с Турция са известни, президентът Юнкер вече ги назова, и те включват това в Турция да няма задържани журналисти“, допълни той. По-рано германският в. „Велт” съобщи като се позова на собствени източници, че ЕС и Турция планират среща на високо равнище в края на март. По данни на изданието на форума ще участват председателят на Еврокомисията Жан-Клод Юнкер, председателят на Европейския съвет Доналд Туск, председателят на Европейския парламент Антонио Таяни турският президент Реджеп Ердоган и председателстващият Съвета на ЕС премиер на България Бойко Борисов, предаде  . Срещата може да се състои в Брюксел или в София. Ще се обсъждат противодействието на тероризма, енергетиката, миграцията и студентският обмен. Отношенията между ЕС и Турция рязко се влошиха през последната година. ЕС критикува ситуацията с правата на човека в страната след опита за държавен преврат, а Анкара реагира рязко на критиката. Както заяви по-рано председателят на ЕК Юнкер, Турция стремително се отдалечава от ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " ЕК обмисля провеждането на среща на високо равнище с Турция"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%be%d1%82-%d0%b0%d0%b7%d0%b5%d1%80%d0%b1%d0%b0%d0%b9%d0%b4%d0%b6%d0%b0%d0%bd-%d1%81%d0%bd%d0%b8%d0%bc%d0%b0%d1%82-%d1%84%d0%b8%d0%bb/", "text": "Журналисти от Азербайджан разгледаха Велико Търново и заснеха кадри от Старата столица за нов филм за България. В продукцията ще намерят място знаковите забележителности, музейните обекти, а и съвременният живот в града. Гостите бяха приети от заместник-кмета по икономическо развитие Снежана Данева-Иванова. Всички участници в срещата се обединиха около мнението, че откритата наскоро авиолиния между София и Баку е пример за добро международно партньорство и е предпоставка за засилване на туристически обмен между Велико Търново, България и Азербайджан. Заместник-кметът Снежана Данева – Иванова разказа на гостите за славната история на Велико Търново, за столичния период на града, за богатото културно-историческо наследство и многообразието от паметници на културата от четири архитектурни периода. Тя припомни, че именно с подкрепата на фондация „Гайдар Алиев“, чийто председател е първата дама на Азербайджан и вицепрезидент Мехрибан Алиева, е реставрирана знаковата за историята на България крепост Трапезица. „Царевец и Трапезица оформят най-големия музеен комплекс на открито не само в нашата страна, но и на Балканите“, подчерта Снежана Данева-Иванова. Чуждестранните журналисти споделиха отличните си впечатления от Велико Търново, от крепостите Царевец и Трапезица, от Мултимедийния посетителки център „Царевград Търнов“ и Самоводската чаршия, от църквата „Св. Четиридесет мъченици“. Те проявиха интерес също към римския град Никополис ад Иструм, както и към музей „Възраждане и Учредително събрание“. Друга от темите на разговора обхвана съвременното развитие на Велико Търново. Заместник-кметът припомни, че последните изследвания нареждат Старата столица сред 20-е най-развити икономически центрове и генератори на растеж в страната, в които са съсредоточени инвестициите и които акумулират брутния вътрешен продукт. „Велико Търново е град със завишен инвестиционен интерес, с много ниска безработица и много добро състояние на пазара на труда, както и с благоприятни демографски тенденции“, каза още Снежана Данева-Иванова. Тя разказа също за университетите в града и за много добрата образователна система. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Журналисти от Азербайджан снимат филм за България и Велико Търново"}
{"url": "https://trud.bg/%d0%bc%d0%b2%d1%80-%d0%b7%d0%b0%d0%ba%d0%be%d0%bf%d1%87%d0%b0-%d1%88%d0%b5%d1%81%d1%82%d0%b8%d0%bc%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd/", "text": "Шестима мъже са задържани за телефонни измами по време на специализирана полицейска операция на служители от Сектор „Измами“ при ГДНП и областните дирекции на МВР във Велико Търново, Габрово и СДВР, под надзора на Софийската районна прокуратура. Полицейските действия са проведени на 31 януари на територията на столицата и севлиевското с.Батошево. Това съобщиха от МВР. Четирима мъже – Д. А. /43г./, И. И. /37 г./, Й. Б. /44 г./ и Я. Т. /27 г./, за които има данни, че са фактическите извършители, са задържани на адрес в с. Батошево, област Габрово. Всички те са от гр. Левски, криминално проявени с множество регистрации за измами, трима от тях са и осъждани. Задържането им е осъществено непосредствено след телефонна измама, за която е образувано досъдебно производство в столичното Първо РУ. Жертва е била 22-годишна жена от София, на която е наредено да изхвърли наличните си средства през балкона на жилището си под предлог „съдействие на полицията при провеждане на полицейска операция за задържане на телефонни измамници“. Другите двама от мъжете – Т. В. /25 г./, куриер и Г. Г. /36 г./, негов шофьор, са задържани в столицата в момент на вземане на плика с парите от телефонна измама. По време на процесуално-следствените действия на адреса, обитаван от извършителите в с. Батошево, са открити и иззети множество мобилни телефони и СИМ-карти, батерии, зарядни устройства и други вещи, които имат отношение към престъпната им дейност. Работата по изясняване на случая продължава.  Д. А., И. И. и Т. В. са привлечени като обвиняеми по образувано в столичното Първо РУ досъдебно производство. С постановление на прокурор от СРП Д.А. и И. И. са задържани за срок до 72 часа, като утре, 3 февруари в СРС предстои разглеждане на искане за вземане спрямо тях на мярка  „задържане под стража“. На Т. В. е наложена мярка „парична гаранция“. Междувременно, при полицейски действия във Враца и Стара Загора също бяха задържани общо четирима мъже, съпричастни към телефонни измами. Двамата мъже от врачанското с. Крива бара са арестувани за участие в измамна схема. Разследването започнало миналата седмица, след подаден сигнал от възрастна жена, станала жертва на същия сценарий за помощ при полицейска операция и оставила в подлеза на града 830 долара, 55 евро и 220 лева. Злосторниците били установени благодарение и на съдействието на тяхната жертва. Работата по случая продължава. В Стара Загора, в полицейския арест са задържани  двама мъже, за които е установено, че са част от схема за измами. До залавянето им се стигнало след подадени сигнали на 11  и 25 януари на територията на Второ РУ в града от две възрастни жени. Те съобщили пред униформените, че били въведени в  заблуждение, че помагат на полицията. По позната схема измамниците им отнели общо 9845 лева. От проведените оперативно-издирвателни действия от служители на ОДМВР – Стара Загора и Второ РУ – Стара Загора  двамата извършители на престъпленията са установени – мъже на по 41 г., от Варна. Те са задържани с полицейска мярка за срок до 24 часа.  Образувани са досъдебни производства. Работата по случаите продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Търновски полицаи участваха в задържането на шестима телефонни измамници"}
{"url": "https://trud.bg/%d0%bb%d0%be%d0%ba%d0%be-%d0%bf%d0%bb%d0%be%d0%b2%d0%b4%d0%b8%d0%b2-%d1%83%d0%b4%d0%b0%d1%80%d0%b8-%d1%87%d0%b5%d1%88%d0%ba%d0%b8-%d0%b5%d0%bb%d0%b8%d1%82%d0%b5%d0%bd-%d1%82%d0%b8/", "text": "„Локомотив“ (Пловдив) записа успех с 1:0 над „Баник“ (Острава) в поредна проверка, част от подготвителния лагер на тима. Единственото попадение в контролата на турска земя бе автогол, дело на Флейман. Часове преди двубоя пък скръбна вест застигна „черно-белите“. Легендата на клуба Христо Андонов почина на 92-годишна възраст.", "date": "2018.02.02", "title": " „Локо“ (Пловдив) удари чешки елитен тим"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%b1%d1%83%d0%bb%d0%b5%d0%b2%d0%b0%d1%80%d0%b4-%d1%86%d0%b0%d1%80%d0%b8%d1%86%d0%b0-%d0%b9%d0%be%d0%b0%d0%bd%d0%bd%d0%b0-%d1%89%d0%b5/", "text": "Столичният булевард „Царица Йоанна“ предстои да бъде продължен до Божурище, предаде  . Това съобщи Антоанета Барес, изпълнителен директор на Националната компания „Индустриални зони“. Стойността на проекта е 19 млн. лв. „Логистиката и обезпечаването с довеждаща инфраструктура е изключително важно. Ние направихме един проект за сертифициране на зоната, с който искаме да развием достъпа до индустриална зона София-Божурище, като се изгради продължение на бул.“Царица Йоанна“, което да стигне до индустриалната зона. Започнали са екип проектанти да работят по проектите за промяна на общия устройствен план на София. В активна комуникация сме с главния архитект на София.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Столичният булевард „Царица Йоанна“ ще бъде продължен до Божурище"}
{"url": "https://trud.bg/%d0%b4%d0%b2%d0%b5-%d0%b3%d0%be%d0%b4%d0%b8%d0%bd%d0%b8-%d1%83%d1%81%d0%bb%d0%be%d0%b2%d0%bd%d0%be-%d0%b8-1000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%bc%d1%8a%d0%b6-%d0%be/", "text": "Окръжен съд-Смолян наложи наказание „лишаване от свобода“ за срок от две година условно с три години изпитателен срок и глоба в размер на 1000 лева на 61-годишен мъж, опитал да даде подкуп на кмет, съобщиха от Апелативна прокуратура-Пловдив. На 23 март 2017 г., в сградата на Общинска администрация в гр. Неделино, признатият за виновен Митко К., направил опит да даде подкуп – парична сума в размер на 5000 лева на кмета Боян Кехайов, за да сключи договор за ремонт на покривни конструкции и улуци на общинските сгради в с.Еленка. Рушветът обаче не бил приет. Присъдата на Окръжен съд-Смолян подлежи на обжалване и протест пред Апелативен съд-Пловдив.", "date": "2018.02.02", "title": " Две години „условно“ и 1000 лв. глоба за мъж, опитал да подкупи кмет"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%be%d0%b2%d0%b5%d0%b4%d0%b5-%d1%80%d0%b0%d0%b1%d0%be%d1%82%d0%bd%d0%b0-%d1%81%d1%80%d0%b5%d1%89-4/", "text": "Председателят на ПГ на ГЕРБ и зам.-председател на партията Цветан Цветанов проведе работна среща с представители на Световния еврейски конгрес. В срещата участваха главният изпълнителен директор и изпълнителен зам.-председател на Световния еврейски конгрес Роберт Сингер, директорът на Световния еврейски конгрес за Израел Лоранс Лайнбау, директорът на Световния израелски конгрес по сигурността Авив Ацион, представителят на Световния израелски конгрес, отговарящ за Балканите – Ърнест Херцог и председателят на „Шалом“ в България д-р Александър Оскар. В рамките на срещата бяха обсъдени темите за засилването на двустранните отношения между България и Израел и борбата срещу езика на омразата и антисемитизма в Европа, които често биват експлоатирани като теми от популистките партии. Роберт Сингер оцени като положителна стъпка факта, че България вече има човек в европейската мрежа за борба с антисемитизма в лицето на зам.-министъра на външните работи Георг Георгиев. Цветан Цветанов подчерта пред своя колега, че българското общество винаги е било модел за толерантност, междуетническо и междурелигиозно разбирателство. От своя страна Сингер пожела успех на предстоящото работно посещение в САЩ на Цветанов по повод Годишната молитвена закуска на президента на САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Цветан Цветанов проведе работна среща с представители на Световния еврейски конгрес"}
{"url": "https://trud.bg/%d0%bf%d0%b8%d1%81%d0%bc%d0%be-%d1%81-%d0%ba%d1%83%d1%80%d1%88%d1%83%d0%bc%d0%b8-%d0%b7%d0%b0-%d0%b3%d1%80%d1%8a%d1%86%d0%ba%d0%b8%d1%8f-%d0%b2%d1%8a%d0%bd%d1%88%d0%b5%d0%bd-%d0%bc%d0%b8%d0%bd%d0%b8/", "text": "Гърция разследва заплахи, отправени към външния министър на страната Никос Кодзиас, за които се предполага, че са свързани с работата му по решаването на спора за името на Македония, предаде Ройтерс.  Заканите се съдържали в писмо, изпратено до дипломат №1 на Атина, в което имало и три куршума.  “Заплашват него (Кодзиас) и семейството му”, уточни гръцкият министър на обществения ред Никос Тоскас, но не даде други подробности за съдържанието на писмото, получено в МВнР в четвъртък. Тоскас обаче подчерта, че отправянето на заплахи към хора, които се опитват да решат проблем по честен начин, е “опасно”. Анонимен правителствен служител пък сподели пред Ройтерс, че през последните няколко седмици Кодзиас е получил и други заплашителни писма, както и обаждания. Кодзиас води преговорите за решаване на дългогодишния спор за името на Македония, който спира нейното членство в НАТО и ЕС. В четвъртък той обяви, че съвсем скоро ще представи предложенията си за бъдещото наименование на съседната държава. Гърция, която има област, наречена Македония, се противопоставя на името на бившата югославска република още от нейното отделяне от СФРЮ през 1991 г. с мотива, че използването на същото име навежда на мисълта за териториални претенции към гръцки земи. Мнозина гърци възприемат емоционално проблема и са категорично против името на съседната им държава да съдържа “Македония”, като на протест по въпроса на 21 януари в Солун – столица на гръцката област Македония, излязоха стотици хиляди. А за утре е свикан нов протест в Атина. В коментар в туитър Кодзиас обвини свои дългогодишни противници, сред които посочи и медии, без обаче да ги назовава, че са “морални подстрекатели на заплахите срещу живота ми”.", "date": "2018.02.02", "title": " Писмо с куршуми за гръцкия външен министър\t\t\t"}
{"url": "https://trud.bg/%d1%83%d1%81%d1%82%d0%b0%d0%bd%d0%be%d0%b2%d0%b5%d0%bd%d0%b0-%d0%b5-%d1%81%d0%b0%d0%bc%d0%be%d0%bb%d0%b8%d1%87%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%b6%d0%b5%d0%bd%d0%b0%d1%82%d0%b0/", "text": "В резултат на съвместните полицейски действия на служители от група „Издирване” към отдел „Криминална полиция” при ОДМВР – Бургас е установена самоличността на жената, чието тяло бе открито във вторник – 23 януари, на плажа в парк „Росенец”. Това е 36-годишната С.В. от Момчилград, обл. Кърджали, за която по безспорен начин е доказано, че се самоудавила, съобщиха от областната дирекция на МВР. Извършено е разпознаване от близки роднини. Тялото на С.В. е освободено от бургаското отделение „Съдебна медицина” към УМБАЛ – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Установена е самоличността на жената, открита мъртва на плажа в парк „Росенец”"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d1%81%d1%8a%d0%b4-%d0%bf%d1%80%d0%b8%d0%b7%d0%bd%d0%b0-%d0%b7%d0%b0-%d0%bd%d0%b5%d0%b2%d0%b8%d0%bd%d0%b5%d0%bd-%d0%b3%d0%be%d0%bb/", "text": "Съд призна за невинен жител на Флорида, който ограби банка, а след това разхвърля парите по улицата, съобщават американски медии. Заседанието на съда продължи 25 минути. Според съдията обвиняемият не може да носи наказателна отговорност заради психично заболяване, предаде lenta.ru. Той ще остане в затвора, където ще му окажат психиатрична помощ. През юли миналата година 26-годишният Александър Спърбър (Alexander Sperber) ограби банка в курортния град Форт Лодърдейл на източното крайбрежие на южната част на Фолрида. След грабежа той се съблече гол и понесе по улицата боядисаното си в червено тяло като разхвърляше парите във въздуха. След задържането си Спърбър заяви, че извършил престъплението заради чип в главата. Според него грабежът му бил необходим, за да започне кариера на комик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Американски съд призна за невинен гол обирджия на банка, получава психиатрична помощ"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba-%d0%b4%d0%b0%d0%bd%d1%8a%d0%ba-%d0%b7%d0%b0-%d1%82%d1%80%d0%be%d1%88%d0%ba%d0%b8%d1%82%d0%b5-%d0%bd%d0%b0-%d0%bf%d1%8a%d1%82%d1%8f/", "text": "По-високи данъци ще се плащат за старите коли, които изхвърлят много вредни газове в атмосферата. За по-скъпите лимузини, които отговарят на новите еконорми, данъчната тежест ще се намали. Това стана ясно от думите на министъра на финансите Владислав Горанов в парламента в отговор на въпрос на депутата от БСП Георги Гьоков. “Възнамерявам, съвместно с Комисията по бюджет и финанси, да предложим през следващите няколко месеца промени в Закона за местните данъци и такси, свързани не само с моторните превозни средства, а изцяло с концепцията по отношение облагане на движимите и недвижимите имущества”, заяви министър Горанов. И добави, че облагането, което е в полза на местните бюджети, има нужда от усъвършенстване, тъй като е изостанало и остаряло. “Когато с едната ръка повдигате въпроса за екологичните норми, с другата трябва да отчитате, че пребалансирането на системата би довело до увеличаване на тежестта върху по-евтините автомобили и намаляване на тежестта за по-скъпите”, обясни министър Горанов. “Ние купуваме и допускаме на територията на България да се движат автомобили “втора ръка”, като се превърнахме, за съжаление, в гробницата на Европа, използвайки всички възможни автомобили “втора ръка” от Западна Европа със съмнителни екологични стандарти и качество”, заяви  Владислав Горанов. Според него притежаването на лек автомобил в България е изключително евтино. И наистина данъкът за кола над 15 г., която е с малка мощност, е около 20 лв., показа справка за действащото в момента облагане. Същевременно данъкът за новите и най-мощни автомобили може да надмине 1000 лв. Притежаването и ползването на кола, минавайки през контрола върху текущото състояние на леките автомобили и контрола върху правоспособността на водачите, стигаме до извода, че да притежаваш лек автомобил в България е изключително евтино, каза министърът. И обясни, че с оглед на това, че обществото ни е изключително бедно, е трудно да се поддържа баланс на ниска цена на това да притежаваш автомобил и на темата да допускаме само качествени и съобразени с екологичните стандарти автомобили.", "date": "2018.02.02", "title": " По-висок данък  за трошките на пътя\t\t\t"}
{"url": "https://trud.bg/4-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bd%d0%b5%d1%89%d0%b0%d1%81%d1%82%d0%b5%d0%bd-%d0%b8%d0%bd%d1%86%d0%b8/", "text": "Сигнал за трагичен инцидент в курорта Боровец е получен към 15.15 часа в полицията. По първоначални данни, при инцидент на писта е загинало дете – момче, на 4 годин, съобщиха от МВР. На мястото на инцидента се извършва оглед. Предприети са процесуално-следствени действия за изясняване на обстоятелствата и причините, довели до нещастния случай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " 4-годишно дете загина при нещастен инцидент на Боровец"}
{"url": "https://trud.bg/250-000-%d0%bb%d0%b2-%d0%b7%d0%b0-%d0%b7%d0%bb%d0%b0%d1%82%d0%b5%d0%bd-%d0%bc%d0%b5%d0%b4%d0%b0%d0%bb-%d0%be%d1%82-%d0%bf%d1%8c%d0%be%d0%bd%d0%b3%d1%87%d0%b0%d0%bd%d0%b3-2018/", "text": "ММС определи премиите за призови класирания на предстоящите Зимни олимпийски игри ПьонгЧанг 2018. Със заповед на министъра на младежта и спорта Красен Кралев е утвърдена Инструкцията за награждаване на спортисти с парични средства от Министерството на младежта и спорта за постигнати призови класирания, съобщиха от ведомството. Златен медал от предстоящите игри в Република Корея може да донесе на спечелилия го спортист 250 000 лв. За сребро наградата е в размер на 200 000 лв., а за бронз – 150 000 лв. Премии ще получат и класиралите се от 4-то до 8-мо място. Те са за 4-то – 40 000 лв.; за 5-то – 30 000 лв.; за 6-то – 20 000 лв., за 7-мо – 15 000 лв. и за 8-мо – 10 000 лв. Размерът на премиите е същият като на премиите, които бяха утвърдени за призови класирания на Летните олимпийски игри РИО’16. На Зимните олимпийски игри ПьонгЧанг 2018 ще участват 21 български състезатели в 6 спорта – алпийски ски, биатлон, ски-бягане, ски-скок, сноуборд и шейни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " 250 000 лв. за златен медал от ПьонгЧанг 2018\t\t\t"}
{"url": "https://trud.bg/%d0%ba%d0%be%d0%bb%d0%b8%d1%82%d0%b5-%d0%bd%d0%b0-%d1%82%d0%be%d0%ba-%d1%83-%d0%bd%d0%b0%d1%81-%d1%81%d1%8a%d1%81-120-%d1%80%d1%8a%d1%81%d1%82/", "text": "Продажбите на електромобили в България нарастват със 120% за година, показват данни на Асоциацията на европейските автомобилни производители (АСЕА). Общо 1301 автомобила с алтернативно гориво (електромобили и хибридни коли с електричество), са закупени в страната през 2017 г. От тях колите, задвижвани само с ток, са 106 броя, а останалите 1195 са хибриди. В ЕС продажбите на електромобили и хибридни коли през 2017 г. нарастват с 40% до 850 хил. броя. Най-много продажби на коли с алтернативно гориво са отчетени в Италия – над 230 хил. броя, Великобритания – 119 хил., и Германия – 117 хил.", "date": "2018.02.02", "title": " Колите на ток у нас със 120% ръст\t\t\t"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b0%d0%bd%d0%b0%d0%bd%d0%b8%d0%b5%d0%b2-%d1%89%d0%b5-%d0%be%d0%ba%d0%b0%d0%b6%d0%b5%d0%bc-%d0%bc%d0%b5%d1%82%d0%be%d0%b4%d0%b8%d1%87%d0%b5%d1%81%d0%ba%d0%b0-%d0%bf/", "text": "Поехме ангажимента да окажем методическа помощ на общинските ръководства, за да могат да направят всичко, което е необходимо, да се преструктурира и оптимизира работата на общинските болници. Това заяви министърът на здравеопазването Кирил Ананиев, който взе участие в разискванията по отправеното към него питане от народни представители относно стратегията за запазване и развитие на общинските болници. По предложение на ГЕРБ парламентът даде на здравния министър срок от един месец да представи в комисията по здравеопазване методика за финансиране на общинските болници. В срок от 3 месеца пък министър Ананиев трябва да представи в комисията и концепция за стабилизиране, оздравяване и развитие на общинските лечебни заведения. Той поясни, че е поел ангажимент да направи пълен анализ на бюджета на министерството и всички възможни и целесъобразни икономии да бъдат насочени към увеличаване на размера на финансиране на общинските болници. Министър Ананиев поясни, че към края на миналата година неразплатените разходи на общинските болници възлизат на 98 млн. лева, в това число и 43 млн. лева, които са просрочени към кредиторите и длъжниците. „Този процес е много дълъг, около 10 години, в който болниците са ставали във все по-лошо и по-лошо финансово състояние. Питам, защо през всичките тези години не са се предприели необходимите мерки?”, допълни още министърът на здравеопазването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Кирил Ананиев: Ще окажем методическа помощ на общинските болници"}
{"url": "https://trud.bg/%d0%be%d1%84%d0%b8%d1%86%d0%b5%d1%80-%d0%be%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%b5-%d0%bd%d0%b0%d0%b3%d1%80%d0%b0%d0%b4%d0%b5/", "text": "С Указ на президента на Франция Еманюел Макрон, полковник Атанас Ненов е удостоен с отличието Кавалер на Ордена за Национални заслуги на Френската република. Орденът беше връчен на полковник Ненов днес, 2 февруари 2018 г., от Н. Пр. посланика на Франция в нашата страна  Ерик Льобедел. На награждаването присъства министърът на отбраната Красимир Каракачанов, съобщава пресцентърът на министерството. Полковник Атанас Ненов е награден с високото държавно отличие на Франция за неговата изключителна служба като военен аташе в Париж в периода 2012 – 2015 г. По време на своя мандат той отговорно и достойно представлява Министерството на отбраната на Република България като проявяваше инициативност, която в съчетание с богатия му професионален опит довежда до високо резултатно участие на българската страна в поредица от мероприятия и събития в полза за Българската армия. Националният орден за заслуги е създаден на 3 декември 1963 година от генерал Шарл дьо Гол. Той се връчва за особени военни и граждански заслуги към френската нация.", "date": "2018.02.02", "title": " Офицер от Българската армия е награден с високо френско отличие"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bc%d1%8a%d0%b6-%d1%81-%d1%80%d0%b0%d0%b7%d0%b1%d0%b8%d1%82-%d1%87%d0%b5%d1%80%d0%b5%d0%bf-%d0%b2-%d0%b0%d0%b9%d1%82%d0%be%d1%81/", "text": "71 годишен мъж е бил открит с пръснат от блъскане в стена череп в необитаема къща в Айтос. Пребитият до смърт е 71-годишния Асен Пуров, а убийството е станало в четвъртък вечерта. Местен жител се натъкнал на трупа. Човекът от дълго време насам паркирал колата си в двора на къщата. Този път обаче му се сторило странно, че вратата на къщата е отворена. Затова той се приближил и погледнал вътре. В коридора видял тялото на мъжа. Убитият бил местен човек, не бил заможен, казаха айтозлии. Полицията е на крак да разплете случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Намериха мъж с разбит череп в Айтос"}
{"url": "https://trud.bg/%d0%b1%d0%b5%d0%b7-%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bd%d0%b0-%d1%82%d1%83%d1%80%d0%bd%d0%b8%d1%80%d0%b0-%d0%b2-%d1%81%d0%be%d1%84%d0%b8%d1%8f/", "text": "Най-голямата атракция за българските тенис фенове Григор Димитров няма да играе на турнира в София от сериите АТР250. Новината съобщиха колегите от NOVA. Хасковлията очаквано отказа да защитава титлата си от миналата година, защото продължава да се възстановява от контузия на рамото. Новината бе потвърдена и пред Sportal.bg. Григор ще остане в Монте Карло през седмицата и не е ясно дали ще вземе участие в Ротердам, където има да защитава точки от класирането си на четвъртфинал миналата година, a oт отсъствието в София ще загуби 250 пункта.", "date": "2018.02.02", "title": " Без Григор Димитров на турнира в София"}
{"url": "https://trud.bg/%d0%b3%d1%80%d1%83%d0%bf%d0%b0%d1%82%d0%b0-%d1%81%d0%bf%d0%b0%d0%b9%d1%81-%d0%b3%d1%8a%d1%80%d0%bb%d1%81-%d1%81%d0%b5-%d1%81%d1%84%d0%be%d1%80%d0%bc%d0%b8%d1%80%d0%b0-%d0%be%d1%82%d0%bd%d0%be/", "text": "Британската момичешка група „Спайс гърлс“ ще се събере отново за съвместни проекти, след като Виктория Бекъм се е съгласила да се присъедини към другите певици от бандата, предаде ТАСС като цитира британски медии. Хонорарът на всяка от участничките в групата ще е 10 милиона британски лири. Гери Халиуел, Мел Си, Ема Бънтън, Мел Би и Виктория Бекъм ще се съберат отново 22 години след излизането на хита им „Wannabe“.  През 2012 г. групата се събра и пя по специален повод – закриването на Олимпийските игри в Лондон. „Никой не мислеше, че подобно събиране някога ще е възможно – заяви близък до групата източник. – Но след дълги преговори Виктория се съгласи, че тази година е дошло време да се работи над нови проекти. Това е изумително, като се има предвид, че тя винаги е казвала, че няма да се върне в групата.“ Новите проекти включват телевизионно шоу в Китай и сключване на договори за спонсорство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Групата „Спайс гърлс“ се сформира отново"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b0%d0%ba%d0%be-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%ba%d0%b0%d0%b6%d0%b0%d1%82-%d1%87%d0%b5-%d1%81%d0%b0/", "text": "Предлагам да „хванем бика за рогата“- ако искаме да успокоим обществото един път завинаги нека да направим референдум с въпросите „за“ или „против“ е българското общество еднополовите бракове, три или повече пола, джендър идеологията да влиза в учебните програми и да приключим въпроса. Това заяви министърът на отбраната Красимир Каракачанов пред журналисти в Народното събрание по повод предложения от БСП референдум за Истанбулската конвенция. „Ако българските граждани кажат „Да, ние сме за еднополови бракове“ – чудесно. Ако кажат „Не“, още по-добре“, каза той. Според Каракачанов референдум с въпрос за Истанбулска конвенция не може да се направи, защото ще бъде върнат от Конституционния съд. „Конвенцията си има име“, посочи той. „Съмненията в обществото са, че чрез тази Конвенция и в последствие чрез други законодателни промени ще ни бъде наложено да приемем еднополови бракове, джендър идеологията, трети пол“, заяви Красимир Каракачанов. „Днес е Истанбулската конвенция, утре ще бъде друга конвенция- това е политика, която се налага, не много демократично от определени европейски кръгове от членките на ЕС“, изтъкна той. „Нацията е в демографска криза, а ние ще учим децата как да си сменят пола, вместо да ги учим на морални, човешки, български ценности“, коментира още Каракачанов. „Не налагам на никой сексуални предпочитания и какво ще прави под юргана, но е крайно време да спрат да ми налагат и обясняват, че имало трети пол“, заяви той. „Не е ли неравенство между половете бащата ти да те продаде на 12 години. Има ли го? Има го. Хайде да решим проблема тук, смятаме, че ще го решим с Истанбулската конвенция ли?“, попита министърът. На въпрос стабилна ли е управляващата коалиция с оглед мнението на вицепремиера Валери Симеонов за референдума за Истанбулската конвенция Красимир Каракачанов коментира: „Този път съм пропуснал да се консултирам с него, но смятам, че съм прав. Ако смята, че въпросът не трябва да се изяснява, е негово лично мнение, аз имам свое“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Каракачанов: Ако българите кажат, че са за еднополовите бракове – чудесно, ако кажат „Не“ – още по-добре"}
{"url": "https://trud.bg/%d1%80%d0%b0%d0%b7%d0%ba%d0%b0%d0%b6%d0%b8-%d0%bc%d0%b8-%d1%88%d0%be%d1%83%d1%82%d0%be-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0/", "text": " зададе модел на авангардно представяне на книга – без водещ, без скудоумни литературни анализи, без венцехваления от уредена публика. Но затова пък с яка музика от времето на Уудсток в импровизациите на Явор Николов – Ръмпо. Това се случи на Трифон Зарезан в книжен център „Гринуич” по повод премиерата на най-новия му роман „Разкажи ми” (изд. „Лексикон”, 2018). „Тъй като тук вече има стотици читатели, скоро ще дойде жандармерия, за да ни разпръсне” – започна шоуто си Калин Терзийски, който трудно си проби път към импровизираната сцена, но беше абсолютно трезвен, въпреки писанията по „жълтите” вестници. След като разказа скандални моменти от биографиите на Тулуз-Лотрек, Ван Гог, Хемингуей и други велики предходници, Терзийски разкри механизма на творческия си процес, разхождайки се сред публиката: „Когато пиша, аз си представям, че тичам по много стръмна планинска пътека и то на тъмно. Всяка крачка встрани може да е смъртоносна. Неуцелването на точната дума и мисъл е решаващо. Големият писател (изключвам занаятчията) всъщност не знае какво пише. Той върви в мрака, не знае какво ще се случи нататък. Инвенциите се явяват в процеса на писане и те трябва да изненадват самия него.” Уникален в артистичната си изява, Калин Терзийски наелектизира публиката чрез странния си монолог, в който преминаваше от ТВ реклами, през лекарски съвети до сложни философски препратки и социални тези: „Ако искаме с общи усилия да създаваме среда за изкуство, трябва да се откажем от подмазвачите и конюнктурните въшки. Трябва да живеем истинския си живот – писателят трябва да обслужва своята свирепа съвест. Някои от главите в тази книга съм писал, като съм пил до 4 сутринта – в алкохолна абстиненция, целия в пот. Чрез обичта си много хора ни поробват: те казват: „Обичам те, но ще правиш това, което на мене ми харесва.” Книгата ми не обслужва никоя власт, дори и тази на капризните читатели, които ми казват, „Извинявайте, но вашите книги се четат трудно!”. Е, то книгата не е нещо, като това да изгледаш един мач на Гришо и да изпиеш 8 бири…” Работното време на книжарницата свърши, а Терзийски продължаваше да дава автографи на многобройните си почитатели. Издателство „Лексикон” е издало за една година 47 книги само на български автори: „Ние не връщаме ръкописи – в смисъл, вие ни изпращате книга, ние я издаваме!” – оповести издателят Йордан Антов.", "date": "2018.02.02", "title": " „Разкажи ми” – шоуто продължава\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%be%d1%82-%d0%b0%d1%80%d0%b5%d1%81%d1%82%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d0%b0/", "text": "Пазарджишкият районен съд освободи от ареста собственика на питбула, който преди 3 дни отне живота на 3-годишно дете. От държавното обвинение поискаха той да остане там като мярка за неотклонение. Магистратите отказаха да наложат мярка за неотклонение на Димитър Михайлов с аргумента, че няма обосновано предположение той да е извършил престъпление, съобщи  . Според съда в деня на инцидента кучето е било вързано с метален синджир в двора на Димитър, докато той самият бил на работа. 3-годишното дете се появило без надзор на възрастен. Кучето било редовно разхождано и хранено от собственика си, когато той не е бил зает с трудова дейност, стана ясно в залата на съда. Според показания на свидетели питбулът не е проявявал агресия, а детето често ходело при него въпреки предупрежденията на възрастни да не закача кучето. От прокуратурата не изключват възможността да бъдат повдигнати обвинения срещу бабата на убитото дете, която била негов настойник и го е оставила да скита само из селото.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Съдът освободи от ареста собственика на питбула, който уби дете"}
{"url": "https://trud.bg/%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%b8%d1%81%d1%82%d0%b8-%d0%bd%d0%b0-%d0%be%d0%b4%d0%bc%d0%b2%d1%80-%d0%bf%d0%bb%d0%be%d0%b2%d0%b4%d0%b8%d0%b2-%d0%b8%d0%b7%d0%b7%d0%b5%d1%85/", "text": "На 26 януари стартирала специализирана полицейска операция срещу наркоразпространението на територията на Пловдив. Съвместните действия са осъществени от служители на отдел „Криминална полиция“, сектор „Специализирани полицейски сили“ и колегите им от Второ, Пето и Шесто районни управления, под ръководството на окръжната прокуратура, съобщи МВР. В хода на акцията, в момент на наркосделка, в лек автомобил „Рено“ в жк „Тракия“ били задържани четирима пловдивчани. 24-часови полицейски мерки били взети и спрямо други осем лица, съпричастни към незаконната дейност. При извършени под ръководството на Окръжна прокуратура – Пловдив девет претърсвания в жилища и автомобили, както и четири лични обиска общо били иззети над 4160 грама амфетамин, близо 520 грама марихуана и 281 таблетки екстази. По случая е образувано досъдебно производство в отдел „Криминална полиция“. С прокурорско постановление спрямо шестима от задържаните е взета 72-часова мярка за неотклонение. При аналогична операция пет дни по-късно криминалисти от отдела заловили друг 25-годишен жител на областния град, занимавал се с разпространение на наркотични вещества. От адреса му са иззети амфетамин с общо тегло над 175 грама, около 40 грама марихуана и електронна везна. Срещу извършителя е образувано бързо производство, задържан е за срок до 72 часа. Работата по цялостното документиране на случаите продължава под наблюдението на Окръжна прокуратура – Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Криминалисти на ОДМВР – Пловдив иззеха големи количества наркотици"}
{"url": "https://trud.bg/%d0%b7%d0%bb%d0%be%d1%81%d1%82%d0%be%d1%80%d0%bd%d0%b8%d0%ba-%d0%bf%d0%be%d0%b4%d0%b0%d0%bb-%d0%b4%d0%b2%d0%b0-%d1%81%d0%b8%d0%b3%d0%bd%d0%b0%d0%bb%d0%b0-%d0%b7%d0%b0-%d0%b1%d0%be%d0%bc%d0%b1%d0%b8/", "text": "Злонамерени сигнали са получени малко преди 16 часа в петък за поставени бомби, които всеки момент ще избухнат във Велико Търново. Злосторникът съобщил на тел. 112, че има взривни устройства в района пред сградата на общинската администрация и в квартал „Света гора“, по-известен като турската махала. „Благодаря на служителите на Областна дирекция на МВР, които реагираха незабавно и веднага провериха обстойно както района в центъра на града, така и в квартала. Огледите потвърдиха, че сигналите са лъжливи. Професионалните действия позволиха нормалното протичане на работния процес, без създаване на напрежение и паника“, заяви кметът на старата столица Даниел Панов. Обаждането е локализирано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Злосторник подал два сигнала за бомби в общината и квартал в Търново"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0%d1%82%d0%b0-%d1%82%d1%83%d1%80%d1%86%d0%b8-%d0%bd%d0%b0%d0%bf%d0%b0%d0%b4%d0%bd%d0%b0%d0%bb%d0%b8-%d0%bf/", "text": "Хасковският съд издаде осъдителни присъди на  , които нападнаха и причиниха телесни повреди на трима полицейски служители на ГКПП „Капитан Андреево“. Това съобщиха от Апелативна прокуратура-Пловдив. Абидин Й., на 47 г., турски гражданин, е осъден за това, че на 23.08.2017 г., причинил на старши полицай на ГКПП-Капитан Андреево, при изпълнение на службата му, средна телесна повреда – счупване на десния крак, с което му причинил трайно затруднение на движението – престъпление по чл. 131 ал. 2 т.2 от Наказателния кодекс и за това, че на същата дата извършил непристойни действия, грубо нарушаващи обществения ред и изразяващи явно неуважение към обществото, като деянието се отличава с изключителна дързост – престъпление по чл. 325 ал. 2 във връзка ал. 1 от Наказателния кодекс. По споразумение, одобрено от Окръжен съд-Хасково, му е наложено наказание от шест месеца „лишаване от свобода“ при първоначален „общ“ режим на изтърпяване. 26-годишната Тугба Т., туркиня, германска гражданка, и 45-годишната Перихан Й., турска гражданка, са осъдени за това, че на 23.08.2017 г., при условията на независимо съизвършителство, причинили на старши полицай на ГКПП-Капитан Андреево, при изпълнение на службата му, леки телесни повреди, изразяващи се в охлузвания и кръвонасядания по тялото, с което му причинили страдание – престъпление по чл.131 ал.2 от Наказателния кодекс и за това, че на същата дата извършили непристойни действия, грубо нарушаващи обществения ред и изразяващи явно неуважение към обществото, като деянието се отличава с изключителна дързост – престъпление по чл. 325 ал. 2 във връзка ал. 1 от Наказателния кодекс. По споразумение, одобрено от Окръжен съд-Хасково, им е наложено наказание от по една година и шест месеца „лишаване от свобода“ условно с три години изпитателен срок, за всяка една от тях. 27-годишната Шермин Й.,туркиня, германска гражданка, е осъдена за това, че на 23.08.2017 г., е причинила на старши полицай на ГКПП-Капитан Андреево, при изпълнение на службата му, лека телесна повреда, изразяваща се разкъсно-контузна рана по лицето, с което му причинила разстройство на здравето – престъпление по чл. 131 ал.2 т.3 от Наказателния кодекс и за това, че на същата дата извършили непристойни действия, грубо нарушаващи обществения ред и изразяващи явно неуважение към обществото, като деянието се отличава с изключителна дързост – престъпление по чл. 325 ал. 2 във връзка ал. 1 от Наказателния кодекс. По споразумение, одобрено от Окръжен съд-Хасково, й е наложено наказание от две години “лишаване от свобода” условно с четири години изпитателен срок. Споразуменията по наказателното производство са влезли в сила и не подлежат на протест и обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.02", "title": " Осъдиха четиримата турци, нападнали полицаи на Капитан Андреево\t\t\t"}
