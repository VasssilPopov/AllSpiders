{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%b0-%d0%b4%d0%b0-%d1%81%d0%b5-%d1%81%d0%bf%d1%80%d0%b0%d0%b2%d0%b8%d0%bc-%d1%81-%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5-%d1%82%d1%80/", "text": "Президентът на САЩ Доналд Тръмп защити своята политика на нулева толерантност, довела това хиляди семейства на мигранти да бъдат разделени на границата на страната като единствения ефективен начин за борба с нелегалната миграция, предава AFP. „Не ми се иска децата да бъдат отнемани от родители им. Но когато преследваме родителите им за това, че идват нелегално, което трябва да се прави, трябва да им отнемате децата“, заяви Тръмп. „Не трябва да преследваме децата, но тогава не можем да преследваме родителите им за това, че влизат в страната незаконно, а това не е добре“, заяви президентът на САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Тръмп: За да се справим с мигрантите, трябва да отнемаме децата им"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%b0%d0%bc%d0%b8%d0%be%d0%bd%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d0%b2-%d0%b1%d1%80%d1%8e%d0%ba/", "text": "Готвят референдум за излизане от ЕС Българските превозвачи ще протестират в Брюксел, ако България не получи подкрепа при гласуването в Европейския парламент на спорните текстове в пакета „Мобилност”. Това съобщиха на пресконференция от Съюза на международните превозвачи у нас. Те ще потърсят подкрепа от браншовите организации от Полша, Унгария, Чехия, Словакия, Румъния и Хърватия, които също са потърпевши от промените, като целта е да бъде организиран многонационален протест. Причина за недоволството им е отказът на ЕП да даде мандат на транспортната комисия за започване на дискусия по текстове, в които залегнаха част от исканията на нашите компании. Те предвиждат “еднакво заплащане за еднаква работа” да не се прилага за международния транспорт, а водачите да почиват на три седмици или в дома си, или на друго място по техен избор. Беше приет и текст, според който камионът трябва да се върне в страната, където е регистрирана фирмата, за да се натовари или разтовари. Последното решение на ЕП ни отдалечава от търсения компромис, коментира и изпълнителният директор на съюза Йордан Арабаджиев. Като крайна мярка те предвиждат инициирането на референдум за излизане от Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Български камиони протестират в Брюксел\t\t\t"}
{"url": "https://trud.bg/%d1%80%d0%b0%d0%b4%d0%be%d1%81%d0%b2%d0%b5%d1%82-%d1%80%d0%b0%d0%b4%d0%b5%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd/", "text": "Управителният съвет на Българска стопанска камара (БСК) избра за свой изпълнителен председател Радосвет Радев, съобщиха от работодателската организация. Радев, който е изпълнителен директор на Дарик радио, е роден на 21 юли 1960 г. Завършил е Юридическия факултет на СУ „Св. Климент Охридски”. Специализирал е маркетинг и мениджмънт в САЩ. Работил е последователно в Софийски градски съд и в Програма „Христо Ботев” на Българското национално радио. През 1992 г. създава „Дарик Радио”. Към момента е Изпълнителен директор на „Дарик Радио” АД, „Дарик – офиси и хотели” АД и „Бул-маш” АД. Председател е на Съвета на директорите на „Геология и геофизика” АД, „Дарик имоти България” АД и „Доверие-Капитал” АД. Член е на Съвета на директорите на „Доверие-Брико” АД и на КК „Албена” АД. Член е на Надзорния съвет на „Медика” АД и на „Доверие – Обединен холдинг” АД, както и на УС на „Елит” АД-Павликени. През 1989 г. е сред основателите на първите съюзи на частния капитал в България, а от 1991 г. е член на Управителния съвет на БСК. Женен, с три деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Радосвет Радев е новият изпълнителен председател на Българска стопанска камара"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d1%81%d0%b5-%d1%80%d0%b0%d0%b7%d1%81%d1%8a%d1%80%d0%b4%d0%b8-%d0%bd%d0%b0-%d1%81%d0%b0%d1%89-%d0%b7%d0%b0%d1%80%d0%b0%d0%b4%d0%b8-%d1%81%d0%bf%d1%80%d1%8f%d0%bd/", "text": "Турският министър-председател Бинали Йълдъръм разкритикува Сената на САЩ за   на страната му, пише Hurriyet. „Подобни опити будят съжаление и вървят срещу духа на стратегическото ни партньорство. Турция има алтернативи“, заяви Йълдъръм. Думите на министър-председателя за отправени след като на 18 юни Сенатът на САЩ гласува проектозакон, който забранява продажбите на изтребителя Ф-35 на Турция, създаден от корпорацията „Локхийд Мартин“. Сенаторите приеха това постановление заради затворения в Турция американски пастор Андрю Брунсън по обвинения за тероризъм и заради решението на турското правителство да купи зенитни ракетни системи С-400 от Русия. Според тях това би увеличило напрежението в редиците на НАТО. Преди проектозаконът да стане закон, той трябва да се сравни с подобния, приет от Камарата на представителите в Конгреса. Компромисната мярка трябва да бъде след това приета и от двете камари, преди президентът Доналд Тръмп да я подпише. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Турция се разсърди на САЩ заради спряната сделка за Ф-35"}
{"url": "https://trud.bg/%d0%b1%d0%b0%d0%bd-%d0%be%d1%82%d0%b3%d0%be%d0%b2%d0%be%d1%80%d0%b8-%d0%bd%d0%b0-%d0%bd%d0%b8%d0%bc%d1%85-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0%d0%bd%d1%8f%d0%b2%d0%b0%d1%82/", "text": "Българската академия на науките (БАН) публикува официална позиция по казуса с Националния институт по метеорология и хидрология (НИМХ) два дни преди обявения от неговите служители  . Метеоролозите се оплакват от недостиг на средства и обвиняват ръководството на академията е нефективно разпределение на бюджетната субсидия. В отговор, от БАН обвиняват НИМХ в разпространяване на неверни твърдения и конфронтационен тон. Публикуваме пълния текст на позицията: “Ръководството на БАН отговорно заявява, че вече два месеца от началото на протестните действия, обявени от Националния институт по метеорология и хидрология на БАН (НИМХ – БАН), на сайта на НИМХ–БАН продължават да се разпространяват редица неверни твърдения, при това в недопустимо конфронтационен и ултимативен тон. С цел по-добра информираност на обществото, Ръководството на БАН дава следните разяснения: Съгласно Чл. 16. (11) от Устава на БАН: Общото събрание на БАН (ОС на БАН) утвърждава бюджета на БАН и приема неговото разпределение. Следвайки Закона за БАН, Устава на БАН и Постановление № 2 от 04.01.2018 г. на Министерския съвет, бюджетната субсидия на БАН за 2018 г. е разпределена между институтите на БАН по компоненти, по ясни и прозрачни критерии, гласувани от ОС на БАН. При това разпределение, утвърдената бюджетна субсидия за НИМХ – БАН за 2018 г. е в размер на 8 791 143 лева. За сравнение, утвърдената бюджетна субсидия за НИМХ – БАН за 2017 г. е 7 745 392 лева, което показва, че увеличението за института за 2018 г. е 1 045 751 лева, представляващо нарастване с 13,5% спрямо 2017 г. След началото на протеста бяха проведени срещи с Ръководството на НИМХ – БАН и представители на протестиращите. В резултат на тези разговори Управителният съвет на БАН и ОС на БАН се ангажираха с предоставяне на допълнителна сума от 163 000 лева, от която 43 000 лева вече са гласувани и преведени на НИМХ – БАН, а останалите 120 000 лева са предназначени за застраховки на имущество, стопанисвано от НИМХ – БАН и ще бъдат преведени при предоставяне на съответните финансови документи. Напълно неоснователни са обвиненията срещу зам.-председателя на БАН чл.-кор. Константин Хаджииванов, тъй като критериите за разпределение на бюджетната субсидия на БАН за 2018 г. са предложени от Комисията за научна политика към ОС на БАН и са приети от ОС на БАН. Трябва също да се отбележи, че в бюджетната субсидия за БАН, гласувана ежегодно от Народното събрание на Република България, няма отделно разписани средства за оперативна дейност, в това число за НИМХ – БАН и следователно ОС на БАН не би могло да преразпредели средства, предназначени за НИМХ – БАН към други институти. Съгласно споразумението, сключено с Министерския съвет през 2018 г., при формиране на бюджета за 2019 г. за БАН средствата за оперативни дейности ще се договарят отделно и ще е ясно за кои институти на БАН и за кои дейности са предназначени. По този начин в бъдеще НИМХ – БАН, съвместно с Ръководството на БАН, ще има възможност да обоснове и защити пред правителството необходимата му субсидия за оперативна дейност.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " БАН отговори на НИМХ: Разпространявате неверни твърдения"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%bd%d0%b0-%d0%bc%d0%b0%d0%bd%d0%b4%d1%80%d0%b8%d1%82%d0%b5-%d0%b4%d0%b0-%d0%bf%d1%80%d0%b0%d0%b2%d1%8f%d1%82-%d1%81%d0%b8%d1%80%d0%b5%d0%bd/", "text": "Вече е в сила Наредбата за хигиена на храните Мандрите вече не могат да произвеждат сирене с палмова мазнина. Забраната влезе в сила, след като вчера в “Държавен вестник”, бр. 51 беше обнародвана Наредба за допълнение на Наредба №1 за хигиената на храните. Според нея производителите на мляко и млечни продукти няма да могат да правят и имитиращи продукти, съдържащи в състава си мляко, в един и същи обект, регистриран по Закона за храните. Правилата ще важат и за компании, които само разфасоват и преопаковат млечни продукти. Мандрите ще имат един месец да изберат какви продукти ще правят, както и да приведат цеховете си в съответствие с изискванията. Новите промени касаят само храни, произведени на територията на България. Според земеделското министерство с промените от една страна се цели повишаване на търсенето на сурово мляко, а от друга – да засили потребителският интерес към различните видове млечни продукти. Оттам напомнят, че през януари 2017 г. Европейската комисия е изразила положително становище по промените в наредбата. Ресорният министър Румен Порожанов вече обяви, че ще бъде отнеман лицензът за производство, ако се констатира, че мандра влага растителни мазнини в сиренето. Санкциите се очаква да влязат в сила от втората половина на месец юли. Когато трябва да се вземат проби или да се издаде акт, ще бъде извикан компетентен орган от Българска агенция по безопасност на храните, тъй като по закон те могат да издават подобни актове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Забраниха на мандрите да правят сирене с палма (обзор)\t\t\t"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b8%d1%82%d0%b5-%d1%84%d0%b5%d0%bd%d0%be%d0%b2%d0%b5-%d0%b3%d0%bb%d0%b0%d1%81%d1%83%d0%b2%d0%b0%d1%82-%d0%b4%d1%80%d1%83%d0%b3-%d0%b4%d0%b0-%d0%bf%d0%b0/", "text": "Давид де Хеа стана най-добре платеният вратар в света. „Манчестър Юнайтед“ награди стража по време на световното с нов петгодишен договор. Според него Де Хеа ще получава по 21 милиона евро годишна заплата. По този начин свършва окончателно възможността вратарят да отиде в „Реал“ (Мадрид), от където дълго го искат. И докато Де Хеа вече е позлатен на „Олд Трафорд“, испанските фенове не искат да го виждат на вратата на Мондиал 2018. В анкета на вестник „Ас“ 49 процента желаят срещу Иран да пази Кепа Арисабалага от „Атлетик“ (Билбао). 38 на сто продължават да вярват на Де Хеа, а само 11 процента са за ветерана Пепе Рейна. Вратарят на „Манчестър Юнайтед“ допусна груби грешки в последните два мача на Испания. Първо се провали при 1:1 в контролата срещу Швейцария, а на световното позволи на Кристиано Роналдо да му вкара гол между краката с удар извън наказателното поле. Въпреки това селекционерът Фернандо Йеро не е загубил доверието си към Де Хеа и се очаква той да продължи да пази. „Винаги в моя отбор“, написа в знак на подкрепа и защитникът Серхио Рамос. В състава на Испания за мача с Иран се завръща Дани Карвахал. Защитникът на „Реал“ не е играл от финала на Шампионската лига срещу „Ливърпул“ (3:1), когато се контузи.", "date": "2018.06.19", "title": " Испанските фенове гласуват друг да пази срещу Иран"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d1%80%d0%b0%d0%b1%d0%be%d1%82%d0%b5%d1%89%d0%b8%d1%82%d0%b5-%d1%82%d0%b5%d0%ba%d1%81%d1%82%d0%be%d0%b2%d0%b5-%d0%be%d1%82-%d0%b7/", "text": "Законопроектът за личната помощ, предложен от омбудсмана Мая Манолова, да бъде припознат от работната група, която подготвя Закона за социалните услуги, като работещите му текстове да се използват в него. Това реши Националният съвет за интеграция на хората с увреждания, обяви министърът на труда и социалната политика Бисер Петков след края на заседанието. Финансирането на личната помощ ще бъде част от Закона за хората с увреждания, който също в момента се подготвя от работа група, в която участват и протестиращите майки. Социалният министър съобщи, че ще информира правителството и премиера за това, че решаването на проблема на хората с увреждания трябва да е водещ национален приоритет и за него трябва в кратко време да се намери решение. “Това трябва да стане чрез приобщаване на всички системи – здравната, образователната и осигурителната”, каза Бисер Петков, допълвайки, че ще е нужна и подкрепа на финансовото министерство. Разходите за лична помощ са между още 100 милиона допълнително до 1,1 -1,5 млрд. лева по оценка на различни експерти. Бисер Петков поясни, че ножицата е заради различната методология на изчисляване на възнагражденията на асистентите и броя часове, за които те ще се грижат за хората. Докато министър Петков обобщаваше пред журналисти резултатите от заседанието на Националния съвет за интеграция на хората с увреждания, пред Министерски съвет имаше протестиращи майки на деца с увреждания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Бисер Петков: Работещите текстове от закона на омбудсмана за личната помощ ще влязат в новия Закон за социалните услуги"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%81%d0%bb%d0%be%d0%b2%d0%b0%d0%ba%d0%b8%d1%8f-%d0%b5%d1%81-%d0%b4%d0%b0-%d0%be%d1%82%d1%87%d0%b5%d1%82%d0%b5-%d0%b8%d0%bd%d1%82%d0%b5%d1%80/", "text": "Европейският съюз трябва да отчете интересите на всички държави членки при приемането на правилата за командироване на работници в т. нар. пакет „Мобилност“. Около това мнение се обединиха президентът Румен Радев и премиерът на Словашката република Петер Пелегрини, които се срещнаха днес в рамките на официалното посещение на българския държавен глава в Братислава, съобщиха от прессекретариата на държавния глава. Ако не се отчетат съображенията на българските превозвачи, има риск хиляди наши граждани да останат без работа, което ги превръща в потенциални емигранти, заяви Румен Радев. Той и премиерът на Словакия бяха единодушни, че кохезионната политика на ЕС трябва да бъде активно продължена, за да се постигне баланс в развитието на отделните региони в Общността. Средствата за кохезия трябва да бъдат обвързани с конкретни критерии като водещ да е БВП на глава от населението. Словашкият премиер изрази позицията, че ако европейските средства за една страна бъдат намалени, трябва да бъде допусната гъвкавост при разпределението им, като съответната държава сама да може да определя приоритетите си при използването на тези пари. Петер Пелегрини изрази пред президента Румен Радев подкрепата на Словакия за членството на България в Шенген, в Еврозоната и в ОИСР. Българският президент и словашкият премиер споделиха общия ангажимент на двете страни да продължат да работят за премахването на двойните стандарти в храните на европейския пазар, което оценяват като приоритет и ще координират усилията си в тази кауза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " България и Словакия: ЕС да отчете интересите на всяка държава при приемането на пакета “Мобилност”"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80%d1%8f%d1%82-%d0%bf%d0%be-%d0%bc%d0%b8%d0%b3%d1%80%d0%b0%d1%86%d0%b8%d1%8f%d1%82%d0%b0-%d0%bc%d0%b8%d0%b3%d1%80%d0%b0%d1%86%d0%b8/", "text": "Еврокомисарят по миграцията Димитрис Аврамопулос заяви, че има известно нарастване на миграционния натиск в някои от страните от Западните Балкани, предаде  . “Наистина, в последно време забелязваме увеличение на пресичането на границите, по-точно при Босна и Херцеговина, Албания и Черна гора. И макар броят на тези, които ги прекосяват, да не е все още обезпокоителен, целта ни е да устоим и да обединим усилията, така че да не допуснем ситуацията да се влоши”, каза еврокомисарят. Аврамопулос каза това на среща на министрите на вътрешните работи на Западните Балкани, в която участваше и министърът на вътрешните работи Валентин Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Еврокомисарят по миграцията: Миграционният натиск на Западните Балкани нараства"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d1%81-%d0%bf%d1%80%d0%be%d0%bc%d0%b5%d0%bd%d0%b5%d0%bd-%d0%b8/", "text": "В края на първото ни ротационно председателство на Съвета на ЕС България е с променен имидж, а пристигналите у нас над 30 000 делегати и журналисти вече гледат с различни очи на страната ни. Опознаха ни, видяха богатата ни история и култура, способните и талантливи млади хора, възможностите за развитие на бизнес. Това заяви министър Лиляна Павлова на среща с представители на Българо-скандинавската търговска камара, съобщиха от Министерството за Българското председателство. По време на разговорите министър Павлова е представила постиженията на нашето председателство на Съвета на ЕС. “България се доказа като прагматичен медиатор, резултатно ориентиран, който предостави възможността за гъвкавост и диалог, което доведе до успешно приемане на важно законодателство и до напредък по ключови досиета, засягащи живота на всеки европейски гражданин”, е заявила министър Павлова. Тя е добавила, че страната ни усилено е работила по нашите четири основни приоритета – бъдещето на Европа и младите хора, миграция и сигурност, дигитализация, европейска перспектива и свързаност за Западните Балкани. “По три от тях ще продължи да работи и Австрийското председателство, което осигурява пълна приемственост в усилията ни за силна, дигитална и обединена Европа. Неизменна част от нея са Западните Балкани, които днес са високо в дневния ред на общността, а европейската им перспектива и свързаност вече са необратим процес”, е посочила Павлова. По време на срещата тя е получила поздравления от представителите на Българо-скандинавската търговска камара за добре свършената работа през изминалите шест месеца и за това, че България е станала ясно видима не само в Европа, но и в света. Членове на камарата са посочили още, че приветстват и избрания слоган на Българското председателство – “Съединението прави сила” – изключително адекватен за настоящето, в което живеем, и основа за преодоляване на новите предизвикателства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Лиляна Павлова: България е с променен имидж"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%88%d1%83%d0%bc%d0%b5%d0%bd-%d0%b4%d0%b0%d0%b2%d0%b0-%d0%bf%d0%bb%d0%be%d1%87%d0%ba%d0%b8-%d0%b7%d0%b0-%d0%bd%d0%b0%d0%bf%d1%80%d0%b0%d0%b2%d0%b8-%d1%81%d0%b8/", "text": "Фирми ремонтират пешеходните зони за 650 000 лв.  В Шумен инициативни и сръчни съседи могат и сами да си ремонтират тротоарите пред жилищните блокове и къщи, общината дава плочки втора употреба. Те са извадени от райони, където се прави цялостно обновяване. За инициативата “направи си сам тротоар” е нужно само да се подаде заявление и общински чиновници да видят и заснемат терена, който ще се ремонтира, каза Валентина Йорданова, шеф на дирекция “Устройство на територията”. До момента само петима шуменци са поискали материали от кметството. Един искал да облагороди района около вилата си, но кметството дава плочки само за обществени пространства, уточни тя. Задължително след ремонта мястото отново се посещава и снима от кметски чиновници. Отделно общината е отделила 650 000 лв. за ремонт на тротоари в града по 54 улици. В повечето случаи ще бъде положен асфалт, а не тротоарни плочки. Обновяването на тротоарите в Шумен е свързано и с премахване на стари дървета, чийто корени са образували “планини” насред пешеходните зони. Започва премахване на 14 дървета от вида липа и ясен по ул.”Марица” в града със съгласието на домоуправители и живеещи там. Ландшафтният архитект на община Шумен Десислава Лунчева заяви пред журналисти, че общината ще сади на есен само дървета, подходящи за градска среда. Досегашните на по 50-60 г. не са били подходящи за улично озеленяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Община Шумен дава употребявани плочки за “направи си сам тротоар”\t\t\t"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b8-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b8%d1%81%d0%ba%d0%b0%d1%82-%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5-%d0%b4/", "text": "Президентът на Франция Еманюел Макрон обяви, че страната му и Германия искат споразумение с фронтовите държави на европейската миграционна криза, според което търсещите убежище да се завръщат в страните от ЕС, където са били регистрирани първоначално при пристигането им, предава AFP. „Франция и Германия ще направят така, че тези, които са регистрирани в страна от Шенген ще бъдат връщани там колкото се може по-бързо там, където са регистрирани за първи път“, заяви Макрон. Той допълни, че се надява да постигне това чрез двустранни и многостранни споразумения. „ЕС се нуждае от европейска реакция за миграционното предизвикателство“, призова Макрон. „Такава с повече капацитет за следене на границите и с механизъм за създаване на повече солидарност извън и вътре в Съюза“, уточни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Франция и Германия искат мигрантите да бъдат връщани в първите държави от ЕС, в които са влезли"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bd%d0%b5-%d0%bc%d0%be%d0%b3%d0%b0-%d0%b4%d0%b0-%d1%80%d0%b0%d0%b7%d0%b1%d0%b5%d1%80%d0%b0-%d0%b7%d0%b0%d1%89%d0%be-%d0%ba%d0%b0%d0%b7%d1%83/", "text": "„Не мога да разбера защо казусът „Пирин” е хипер интересен при положение, че имаме сериозни проблеми като замърсяването на въздуха, които са световни проблеми”, каза екоминистърът Нено Димов по  . По думите му всеки подобен проблем тръгва от разрешаването му на местно ниво. „Като говорим за плаж Болата, за Генерал Тошево, за Банско – местната общност трябва да има ясен приоритет. Ние се съобразяваме с тях”, поясни Димов. Преди време главният прокурор се намеси в казуса „Пирин”, като препоръча премиера да промени концесионния договор за ски-зона Банско. Според Димов безспорно трябва да се върви в тази посока и екоминистерството вече анализира начините как да се съобрази с прокуратурата. „Рано е да се говори за наказания и санкции, защото трябва да видим какво точно е констатирала проверката на прокуратурата”, допълни Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Нено Димов: Има по-сериозни проблеми от казуса „Пирин”"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-183/", "text": "91 на сто от шофьорите се смятали за безгрешни Това сочи национално представително проучване. България е начело по жертви на катастрофи в ЕС, а едва 9% признават, че карат рисково. Софиянци и висшисти – опасни зад волана.     Български камиони протестират в Брюксел Търсят подкрепа от превозвачите в Полша, Унгария, Чехия и Румъния заради отказа на ЕК да промени пакета „Мобилност”.         Партньор може да ни е всяка партия, която би изпълнявала нашата програма На изборите за следващ европарламент партиите от управляващата коалиция ще се разделят, Калоян Паргов, лидер на столичната организация на БСП, в интервю за “Труд”.           Поканете Зоран Заев на Петрова нива Българи и македонци заедно трябва да честваме Илинденско-Преображенското въстание в Странджа – коментар на проф. Младен Григоров.         Тръмпоцентризмът на Америка, няма връщане назад Две срещи на върха и само една декларация. САЩ променят коренно правилата на играта – анализ на Димитър Гърдев.           Курсанти се прицелиха в космическите технологии Бъдещите офицери създадоха за 24 часа сателит и спечелиха второ място на състезание за иновации.         Англичанин в Пловдив Силует на Стинг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Вижте акцентите в броя на вестник “Труд” в сряда, 20 юни 2018"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d0%bf%d0%be%d0%b1%d0%b5%d0%b4%d0%b0-%d0%bd%d0%b0-%d0%bc%d0%be%d0%bd%d0%b4%d0%b8%d0%b0%d0%bb%d0%b0/", "text": "Сенегал надви Полша с 2:1 във втория мач от група Н на мондиала в Русия. По този начин тимът на селекционера Алиу Сисе извоюва първа победа за африканските тимове в турнира. Автогол на Тиаго Чионек и попадение на Мбайе Нианг, дошло след безумна грешка в отбраната на “Дружина полска”, донесе успеха на сенегалците. Интересното бе, че това бе и първи гол за нападателя на “Торино” на национално ниво. За поляците пък се разписа Гжегош Криховяк в 85-ата минута. А Якуб Шверчок, халфът на „Лудогорец“, остана резерва не се появи в игра. Следващият мач от групата противопоставя Сенегал с Япония, а Полша ще има тежката задача да се връща в играта срещу Колумбия.", "date": "2018.06.19", "title": " Първа африканска победа на мондиала"}
{"url": "https://trud.bg/%d0%b5%d0%b4%d0%b8%d0%bd%d0%b5%d0%bd%d0%b8%d0%b5%d1%82%d0%be-%d0%bd%d1%8f%d0%bc%d0%b0-%d0%b0%d0%bb%d1%82%d0%b5%d1%80%d0%bd%d0%b0%d1%82%d0%b8%d0%b2%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0/", "text": "Едно от най-силните вродени човешки качества е чувството за самосъхранение. То сработва особено силно, когато индивидът или общността са застрашени. На няколко пъти в своята история инстинктът за оцеляване спасява българския народ от гибел. Възраждането и национално-освободителните борби са най-убедителните примери за прояви, съхранили българския етнос. Факт е, доказан от авторитетни изследвания, че в момента българите са най-разединената нация в Европа. Очевидно, тази стряскаща констатация провокира все по-често да се говори за единение на нацията. За първи път от десетилетия безспорни имена в науката, икономиката и всички сфери в държавата със загриженост констатират, че разделението на българския народ достига такава критична точка, от която съществуването му като народностна общност се поставя под въпрос. Историята свидетелства, че конфронтацията, макар и в различна степен, е поддържана през последните 140 години сред българското общество.Особено упорито тя се налага от династията на Кобургите. Интригата, подлостта, шантажа, корупцията са характерни управленски похвати на Фердинанд. А в края на царуването си хвърля във Владайското въстание да се бият българи срещу българи. Не по-леки са травмите върху националното единство, нанесени от Борис III. Когато цяла Европа води борба срещу германските завоеватели и окупатори, в България се бият българи срещу българи. Освен десетките хиляди жертви и огромни разрушения, този акт оставя трайни следи върху разделението сред българите. Политиката на „разделяй и владей“, наложена през първото десетилетие на соцпериода (1944-1953 г.) е издигната в ранг на държавна политика. „Класовият враг“, „врагът с партиен билет“, „ изменниците на родината“ се третират като престъпни елементи и „врагове на народа“. Смяната на политическата система през 1989 г. не промени конфронтационния подход на политическата прослойка. Използват се или измислят различни поводи за противопоставяне на едни обществени групи на други. Грубата фалшификация на историята, подмяна на историческата истина, демонизиране или величаене на определени исторически периоди, обругаване или идеализиране на ръководни личности, са насочени преди всичко към поддържане на постоянно конфронтационно напрежение сред българското общество. Освен Кобургите, основни инициатори на конфронтация са ръководствата на политическите партии, включително техните лидери, които я поощряват и налагат като елемент на политическия им и управленски подход. Това пагубно явление в българския политически живот се дължи преди всичко на ниското политическо ниво и ограничения интелект на политическата прослойка, която поради известни исторически причини, не успя да израсне и се оформи като политически елит, с какъвто разполагат демократичните държави. Неумението на политиците да предложат впечатляващи приемливи идеи и разумни управленски ходове те прикриват с разпалване и трайно поддържане на сблъсъци в обществото. Очевидно, обаче, този конфронтационен подход се оказа твърде ефикасен, след като почти три десетилетия политическата прослойка държи властта и утвърди статукво, което е в интерес преди всичко на самата нея. Така тя успява да отклонява общественото внимание от въпиющи проблеми на държавата, започващи от демографската катастрофа, и завършващи с безпрецедентното обедняване на българския народ. Сериозен дял за разлагането на националното единство имат и определени външни сили, преследвайки собствените си националистически интереси. Някои чужди „ научни“ среди твърдят дори, че българските земи са принадлежали през древността на тях и след като се обезбългарят, трябва да си ги „върнат“. Парадоксално, но факт е, че българските политици единствени в Европа не се съобразяват с исконни човешки обичаи, норми и традиции. Във всички религии по света има ден за прошка. В правото, още от появата му заедно с държавата, има клаузата „давност“, което означава, че и най-тежките престъпления не се преследват след определен период от време. Не е нормално 140 години да скърбим за жертвите на турското робство или 70 години за избитите до и след 1944 г. Да тачим паметта им, да не забравяме тези чада на България е задължително. Но да се търси възмездие като се използва една човешка трагедия от политиците е недопустимо. Няма народ, поддържащ едно постоянно и стряскащо ниво на противопоставяне и конфронтация, който да е успял и прогресирал. Българската история също потвърждава този извод. Не външни сили, а вътрешни борби за власт и разделение са причината за византийското и турското робство. Не съседните държави, а собствените управници и особено натрапените монарси завинаги провалиха исконните стремежи за национално обединение. Няма и народи, и държави без вътрешни политически борби. Много са минали и през тежки граждански войни. Разумните им и опитни политици обаче са намирали начин за преодоляване на тежките последици от тях. Един от безалтернативните подходи е национално помирение и единение. Той бе особено успешно приложен в най-новата история от две европейски държави: Испания и Гърция, минали през най-кръвопролитните граждански войни в Европа. Друг убедителен пример на национално помирение и единение дават САЩ. Победителите в гражданската война (1861-1865 г.), в която се сблъскват най-многобройните въоръжени сили в човешката история, не вземат в плен капитулиралата 700-хилядна армия на Юга. Нещо повече, не търсят възмездие за огромните жертви на гражданската война, а разрешават на войниците да си отидат по домовете, а на офицерите да запазят оръжието и им предлагат да постъпят в армията на Севера, т. е. на САЩ. Наистина, невероятно благородство и величие на духа. Това историческо помирение дава мощен тласък за всестранното развитие на САЩ, които само за десетилетие стават първата икономическа сила на планетата. Наред с огромните икономически успехи след гражданската война за кратък период приемат 15-милиона европейски емигранти. Обстановката в България и особено всестранната криза, в която десетилетия се намира страната, налага неотложни мерки за спиране на процеса на конфронтация и ерозиране на българската нация. Те са толкова важни, колкото и усилията за овладяване на демографската катастрофа. Връщането към драматичните години и трагични събития, сполетели България през последното столетие, трябва да се използва не за противопоставяне едни на други, а да бъдат повод за задълбочени размисли, анализи, равносметка и сериозни изводи за бъдещето. Първата, най-важна задължителна поука е никога в управлението и още по-малко начело на държавата, да не се допускат безотговорни професионално неподготвени, морално деградирали, безлични, безхарактерни, страхливи и с манталитет на слуги, както и авантюристи и чужди по произход и дух на България.", "date": "2018.06.19", "title": " Единението няма алтернатива за България\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b4%d0%b0-%d0%b2%d0%bd%d0%b5%d1%81%d0%b5-%d0%bf%d1%80%d0%be%d0%bc%d0%b5/", "text": "До края на юли правителството да внесе промени в Закона за социалната помощ и парламентът да не почива през лятото, докато законът не бъде приет. Това каза лидерът на БСП Корнелия Нинова по време на пресконференция след заседание на Изпълнителното бюро на БСП. Според нея не е човешко депутатите да лежат по плажовете, а майките на деца с увреждания да протестират по жълтите павета. Нинова коментира, че противоречията се задълбочават както между различните НПО, които представляват хората с увреждания, така и между тях и правителството. „Най-странно е, че финансовият министър не участва, когато се обсъжда финансовата рамка. Прозира като че ли една опасност той да се намеси накрая и да каже, че няма пари за тези неща. Усещането ни е, че се тупа топката. Ние редовно се срещаме с майките на деца с увреждания. Тяхната заявка е, че ще протестират до приемането на закона. Най-важната тема е Законът за социалните услуги. Припомням ви, че в плана за интеграция и в решението на правителството на Бойко Борисов е записано, че такъв закон ще има до края на 2016 г. Сега сме 2018 г., средата. Ето защо, настояваме до края на тази сесия месец юли да бъде внесен този закон“, каза лидерът на БСП. По думите й Законът за социалните услуги и този за личната помощ трябва да предложат нов модел. „Имаме и решението на Върховния административен съд, който обявява за противозаконно обвързването на размера на месечната добавка с гарантирания минимален доход и единственият начин, по който тези средства трябва да се обвързват, са индивидуалните потребности на хората с увреждания“, коментира Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Нинова: Правителството да внесе промени в Закона за социалната помощ и парламентът да не почива,  докато законът не бъде приет"}
{"url": "https://trud.bg/%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%b2%d1%85%d0%be%d0%b4%d0%b0-%d0%bd%d0%b0/", "text": "45-годишна жена е загинала при катастрофа на входа на с. Миладиново. Това съобщиха от ОДМВР-Хасково. Инцидентът е станал тази сутрин в 10.45 часа. Жената от Ямбол е шофирала лек автомобил “Фолксваген Голф”. Тя е предприела изпреварване, загубила е контрол над управлението, излязла е от платното за движение в дясно и е навлязла в отводнителен бетонов канал, при което се е ударила в бетонова ограда. От удара е починала на място. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Жена загина при катастрофа на входа на село Миладиново"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be%d1%82%d0%be-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5-%d0%b5-%d0%bd%d0%b0-%d0%ba%d1%80%d1%8a%d1%81%d1%82%d0%be%d0%bf%d1%8a%d1%82/", "text": "През 2002 г. тогавашните управляващи решиха да спасят военните училища и направиха Национален военен университет (НВУ) „Васил Левски“. Така на едно място под формата на факултети се събраха учебните заведения във Велико Търново, Долна Митрополия и Шумен, които подготвят офицери за пехотата, авиацията, артилерията и ПВО. Военните моряци, с различни и то доста убедителни аргументи, си запазиха училището във Варна. Първият факт, който буди размисъл, е, че през 1990 г. в България има 30 висши учебни заведения, като пет от тях са военни. Днес, обаче съотношението е 51 към 3. На пръв поглед няма логика. Но резултатът е обективен, от гледна точка на факта, че през последните 2-3 десетилетия у нас експерименти се правеха най-вече на гърба на армията, от което военното образвание нямаше как да избяга. В един момент дори бе обявен нулев прием за курсанти. Много бяха офицерите, нямаше длъжности за завършващите. Сега е обратното. Дефицитът на офицерски кадри расте, но пък броят на кандидатите за курсанти не вдъхва голям оптимизъм. Днес военното ни образование отново е на кръстопът. Дали от три военните училища да станат пет, или да не се допуска подобен ход? От години не само генерали и офицери – действащи и от запаса, но министри, депутати, кметове и общественици, дават надежди за възстановяване на Висшето военновъздушно училище. От време на време ентусиазмът стига връхната си точка, но винаги се намира някой или някакво обстоятелство, което да свали ентусиастите на земята. Дори кандидати за депутати включват тази идея в предизборните си кампании, а като влязат в Народното събрание започват да питат съответния министър на отбраната кога в Долна Митрополия ще има отново училище, а не факултет. Така се стигна до втората половина на този април, когато министърът на отбраната Красимир Каракачанов на нарочно проведена среща с политици и експерти заяви, че има политически консенсус за възстановяване на Военновъздушното училище. Остана експертите да доведат процеса докрай. Въпрос на време бе да си кажат думата ракетчиците и артилеристите. Роди се инициативен комитет, който си поставя за цел да възстанови военната емблема на Шумен. И припомни неоспоримата истина, че Висшето военно училище за артилерия и противовъздушна отбрана (ВВУАПВО) беше водеща висша военна образователна институция в периода 1948-2002 г. Категоричен е в извода си, че „след 2002 г., когато рангът на висшето военно училище бе редуциран до факултет, настъпиха промени, които се отразиха негативно върху подготовката на офицери за нуждите на българската армия.“ Смята, че с възстановяването на военното училище ще се отговори на нарастващата потребност от военни кадри за артилерийските формирования, военноинженерни специалисти по артилерийското въоръжение и боеприпасите, ПВО и КИС (Комуникационни и информационни системи). Дали пет или три военни училища ще решат проблема с недостигащите офицерски кадри, е въпрос на задълбочени анализи и прогнози. По-важно е да си отговорим защо НВУ е важен като военно училище и тези, които носят отговорност, да направят необходимото за неговото укрепване. През 2012-2014 г., припомня началникът на университета бригаден генерал Пламен Богданов, имаше масов отлив на офицери и сержанти. Причините са свързани най-вече с промени на социални закони. Те обаче, според него, се задълбочиха, защото отдавна военната професия е на пазара на труда. Още повече, че родените в годините на най-ниската раждаемост– 1996-1997 г., завършват сега военното училище. Т.е., подчертава генералът, берем плодовете на демографската криза преди доста години. Въпреки всичко през последните години МО увеличава заявката за броя на курсантите. През миналата година випускът е бил 53 курсанти, а трябвало да бъдат приети 270 първокурсници. На 100 процента не е постигната тази цел, но се правят много усилия, включително изнесени изпити в различни градове. Така, ако през 2013 г. в НВУ е имало 440 курсанти, сега са около 700. Освен това НВУ, има отговорности и за обучението на кадети в Професионалния сержантски колеж. Там се подготвят войници, за да могат да се развиват във всички сержантски звания. Всичко това обаче изисква много ресурси и много борби за тяхното осигуряване. Точно на този повик трябва да отговорят политиците. Да се надяваме, че беше чут и от членовете на Комисията по отбрана, която, може би и заради това, проведе в началото на юни изнесено заседание в района на военния университет. И че методът „проба-грешка“ ще си остане в историята. A Военномедицинският университет? От структурата на ВМА отпада Военномедицинският университет. Това става ясно от подготвените изменения и допълнения на правителственото постановление за приемане на Плана за развитие на въоръжените сили до 2020 г. Впрочем, тази идея така и не беше осъществена. Записана бе в постановление на Министерски съвет от 2016 г. Целта бе подготовка на военни лекари за Въоръжените сили, чийто недостиг стигаше до 170. Обясняваше се, че подобни университети има в съседните ни Румъния, Сърбия, Гърция и Турция. Министерството на отбраната обаче, бързо се отказа и намери друга форма за подготовка на военни лекари. Така за първи път в България Медицински университет „Проф. д-р Параскев Стоянов“ – Варна, съвместно с Военномедицинска академия – София и Висшето военноморско училище „Н. Й. Вапцаров“ предложиха възможност за обучение по специалност „Военен лекар“. Бързо поправена грешка или по-доброто решение, предстои да разберем след 4-5 години.", "date": "2018.06.19", "title": " Военното образование е на кръстопът\t\t\t"}
{"url": "https://trud.bg/%d0%bb%d1%8a%d1%87%d0%b5%d0%b7%d0%b0%d1%80-%d0%b0%d0%b2%d1%80%d0%b0%d0%bc%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b8%d0%bd%d1%81%d1%82%d0%b8%d1%82%d1%83%d1%82/", "text": "– Проф. Аврамов, как се стигна дотам, че четири консорциума от видни български учени водят съдебни битки в момента, вместо да се радват на отпуснатите им за нови изследвания евросредства? – Всичко започна от радостта, че в България за първи път от присъединяването й към ЕС, има оперативна програма, която подкрепя науката и образованието. Това е възможност, от която вече са се възползвали всички новоприсъединили се държави, с изключение на нашата. У нас в предприсъединителните преговори Глава „Наука“ беше затворена първа – преценена като маловажна, сигурно. Според мен това е една от причините за научната и икономическата ни разруха. Тъй или инак, за следващия преговорен период (2014-2020) успяхме да договорим оперативна програма, наречена „Наука и образование за интелигентен растеж“. Тя е за близо милиард и половина лева, от които около 1 милиард е за образованието, а останалото – за науката. И ето, че в средата на 2016 г. по нея бяха обявени първите два конкурса. Названието на единия беше „Създаване и развитие на центрове за върхови постижения“, а на другия – „Създаване и развитие на центрове за компетентност.“ Аз формирах колектив с висок научен и приложен потенциал и се явих на първия от тях. – Щях да позная, че сте кандидатствал с проект за върхови постижения. Понеже съм чела, че вие сте първият учен от Източна Европа, номиниран за наградата на ЕС „Декарт“ – за изключително високи постижения в областта с онкологичните заболявания. – Вярно е това. Но имайте предвид, че научната работа е колективна. Ние имаме 10 лаборатории в Института по електроника на БАН, едната от които е ядро на Национален център по биомедицинска фотоника. Това е виртуална структура, която обединява няколко научни института и университета, които разработват физически и фотохимични методи за диагностика и лечение на рак. В лабораторията по биофотоника, ние не само получаваме ново знание, но и имаме разработени редица медицински апарати и методи, като например този за фотодинамичната терапия на рак. При него се използва възможността за повишаване на чувствителността на раковите клетки към светлина чрез селективно въвеждане в тях на специални химически и нанопрепарати (това са изключително малки частици, невидими за човешкото око – б.а.) Целта е с изключителна прецизност да се убият само раковите клетки, като съседните им се запазят здрави. Тази цел е невъзможно да бъде постигната с конвенционалните методи на лечение. За да продължим да работим и да надградим това, което сме постигнали досега, ние кандидатствахме по оперативната програма за създаване на Център на върхови постижения. За съжаление, получихме немотивиран отказ за финансирането му. И го обжалвахме в административния съд. – Познавам още един български учен, който е получил отказ за финансиране по тази оперативна програма. Това е доцент Иван Бъчваров, който е председател на Центъра за иновации „Джон Атанасов“. Той също се занимава с нанотехнологии и материали. – Ние работим с доцент Бъчваров в една и съща област. Занимаваме се с лазери и приложението им в медицината. Бяхме се уговорили даже да кандидатстваме в различни конкурси по направлението „Качество на живота, биотехнологии“ и да си сътрудничим, ако някой от нас спечели. Знаехме, че при конструирането на оперативната програма е взето решение да има 4 големи центъра за върхови постижения, които се финансират с по 70 млн. лв. и 8 центъра за компетентност, които се финансират с по 30-35 млн. лв. Доцентът представи проект на център за компетентност, а аз – проект за един от големите центрове, който се казва „Биофотоника и наномедицина“ и е дело на консорциум от физици, химици, инженери, биолози, лекари, философи, науковеди и социолози. Дефинираната цел на консорциума, който аз ръководя, е промяна на парадигмата на медицината в България чрез преминаване от стандартизирана към персонализирана медицина, а също изследване на влиянието на този процес върху обществото, учените и научните изследвания. – Какво означава това? – Това означава индивидуален подход при лечението, предимно на хронично и раково болни. Стандартизираната медицина е нискоефективна. Още Хипократ е казал, че не болестта, а човекът е обект на лечение. Имам 30-годишен опит в изследванията на онкологичните заболявания и твърдя, че двама души с еднакви заболявания на един и същи орган не могат да се лекуват по еднакъв начин, защото се получава различен резултат. Ние сме радетели на персонализираната онкология. Освен програма за изследвания в областите на фотомедицината, генетиката и молекулярната биология, ние сме изготвили и национален антираков план за законова, административна, научна и медицинска реформа. Проектирали сме нова система, която ще проследява и анализира състоянието на всеки отделен пациент по финансови и медицински параметри. Целта й е да се осигури на пациента по-ефективно и щадящо лечение, а също така, като се оптимизира организацията, да се пестят средства. Ще се спестяват милиарди, които се прахосват в неефективно лечение сега. Това го показва опитът на Холандия, Дания и Норвегия, където подобна система вече се прилага. Смята се, че Холандия има най-добре организираното здравеопазване на нашия континент. Там пациентът, след като бъде диагностициран, влиза в информационна система, в която се отразява всеки лечебен ход на заболяването му, всяко евро, вложено в него. Така се контролират и разходите, и резултатите от лечението. Защо да не направим това и у нас, вместо да търпим тоя хаос, в който никой не знае кой кого лекува, как и колко харчи? – Ами нали се прави електронна здравна карта сега? – Тя е само един компонент от системата. Той е необходим, за да се изгради база данни, без която здравна политика не може и не бива да се прави. Но здравната карта е първа крачка, а трябва да идем и по-нататък. Не са достатъчни финансовите сметки – брой легла, лекари и медикаменти. Трябва да се отчита най-важното нещо – резултатите от лечението. В момента държавата не се интересува от него, то е извън нейното полезрение. В Холандия са изчислили, че за последното десетилетие 95% от химиотерапиите и 90% от имунотерапиите при рак на гърдата са били погрешни. Това е довело до повишаване на смъртността и 8 млрд. долара щета. С новата система ще се контролират и инвестициите, и лечебният резултат. Внедряват я сега и в Германия, и във Франция. Разбира се, внедряването не става за месец – два. За съжаление ние не получихме еврофинансирането, от което се нуждаем, за да продължим нашата работа. – Някой друг се е представил на конкурса по-добре от вас? – Не е проблемът в това. – А къде е проблемът тогава? – В конкурсите по оперативната програма за наука и образование има корупционен замисъл. Понеже става дума за хубави хапки по 70, по 30 и 35 млн. лв., които се дават за петгодишен план на дейност. Тази програма беше подготвяна твърде дълго, но процедурата за провеждане на конкурсите със състезаващи се в тях научни консорциуми и организации съвпаднаха с краткотрайното пребиваване на Меглена Кунева на позицията министър на образованието и науката. За конкурса, който е свързан с качеството на живота, има 4-ма кандидати. Единият е моят консорциум. Другият е на пловдивски университети, чийто проект се отнася за храните и здравето – това е също модерна и важна тематика. Третият е създаден около медицинския университет във Варна и е свързан с трансланционната и персонализираната медицина. Четвъртият консорциум е фалшификат – между болница „Лозенец“ и Медицинския факултет на СУ, като директорът на болницата е и декан на факултета. Тоя консорциум между един човек и проекта му за трансплантации е направен с прозрачната цел да се вземат парите по програмата. Самите конкурси бяха организирани по нечуван и непознат в световната наука начин – с обществена поръчка от Министерството на образовянието е науката (МОН) за фирма, която да ги проведе, като издири оценители. По тоя начин, след завършването на конкурсите, и фирмата, и оценителите изчезват и никой не може да упражни контрол и да носи отговорност за резултатите. А парите отиват, където трябва! – Министерството избира с конкурс фирма, на която да плати, за да проведе други конкурси? Правилно ли разбрах? – Да. Така не се прави никъде по света! – Коя фирма беше избрана? – Италианската фирма „Прогети план“ – без никакъв опит в такава дейност. Задължението й бе да намери компетентни рецензенти за сложните научни проекти на обща стойност 350 млн. лв. – Никак не е лесно да се състави жури, от което зависи раздаването на толкова много европейски пари. Не е ли логично членовете му да бъдат посочени от структури на Евросъюза? – Логично е, но не е практично. Експертите на ЕС трудно могат да бъдат манипулирани, а тук целта е друга. Парите са европейски, но администрирането им е на МОН. Изпълнява го една главна дирекция към МОН, която в течение на конкурсите се превърна в Изпълнителна агенция „ОПНОИР“. Но тя не избира оценителите. И в крайна сметка се получава добре организиран хаос с предварително определен победител. Италианската фирма, която явно няма капацитет, не е търсила и не е намерила компетентни рецензенти по нашите проекти. Това е очевидно, защото по един и същ критерий някои от оценителите дават нули, а други – максимални оценки! – Сигурен ли сте? Или просто сте обиден от оценките на вашия проект? – Не съм обиден, омерзен съм. Това са анонимни рецензенти, които са дали поръчкови резултати и са изчезнали. И никой не може да им търси отговорност за нищо. Друг въпрос е, че ние ги знаем кои са. Защото е толкова корумпирана процедурата, че тече информация като от строшено буре и всеки знае всичко. Аз знам кои са моите оценители, доц. Бъчваров знае кои са неговите. Имаме им CV-итата. Моят проект, писан от 20 професори, е оценяван от продавач на медицински изделия. Оценителите са с по-ниска квалификация от оценяваните – това е фундаментално безобразие, което не се допуска никъде по света. Мирише на политическа корупция. – Или поне на прахосване на европейски пари. – Държавата е абдикирала от задължението си да контролира тези пари. 70 млн. са само в моя конкурс. Общо два по 70 млн. лв, два по 35 млн. и осем по 30 млн. лв. – това са средствата, които попадат някъде, без ясни правила, може би и в корумпирани ръце. – Корумпирани ръце? – А какви? Конкурсът беше проведен от италианската фирма, която няма никаква компетентност за това, но пък е свързана с една юридическа група, близка до една кантора, която е известна с манипулация на съдебни резултати. Целта е милионите да бъдат дадени на свързания с нея фалшив консорциум. Конкурсът е много сложен. Проектните документи са хиляди страници, в които са изпълнени високи научни изисквания. Ние в нашия проект се позоваваме на няколкостотин собствени научни публикации и доказваме, че сме цитирани няколко хиляди пъти от чуждестранни автори. В другия проект няма нищо подобно, но той получи най-много точки. Така се убедихме, че оценяването в конкурса не е нищо друго, освен механизъм за отхвърляне на конкуренцията. – Но нали никой не е спечелил този конкурс? – Да, не спечели никой. И четирите консорциума бяха отхвърлени, включително и този, който беше най-високо оценен. Защото правителството се смени, финалът на конкурса се забави, въпросният консорциум се оказа близък до вече бивши съюзници на властта и беше политически отрязан. – В България всеки е близък до някого. – Да. Затова са условни политическите вражди и приятелства. Но провеждането на този конкурс, за който ви разказвам, е криминално деяние, което лишава българските учени от безвъзмездно отпуснати европейски средства. Бюджетът на науката в България е много по-малко от 70 млн. лева! Това е крайна бедност. И политическа недалновидност. 70% от европейските пари се дават за закупуване на модерна научна апаратура, а ние ги губим. Някой ще каже: европейците ни дават пари, за да купим тяхната апаратура. И така да е, ние имаме полза, с овехтялата апаратура няма как да работим на ниво. – И сега? Каква съдебна битка водите? – И четирите консорциума обжалват получените откази за финансова подкрепа, които само административният съд може да отмени. Мотивът на отказите беше „ниска оценка“ – за всички проекти, с изключение на този, който е предварително купен и политически отхвърлен. И само за него – забележете това! – е проведено съдебно заседание. За другите се се намира време повече от 4 месеца. Сигурно е случайно! При тези темпове на правораздаване времето изтича и България губи парите за наука. Сега интригата е в съда, но то е само елемент от технологията на корупцията. Затова ще сезираме за случилото се всички европейски антикорупционни институции. Нашият гост", "date": "2018.06.19", "title": " Лъчезар Аврамов, директор на Института по електроника в БАН, пред „Труд“: Губим милиони за наука по технологията на корупцията"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%bf%d1%80%d0%b8%d0%bc%d0%b8%d1%80%d0%b8%d0%bc-%d1%81-%d0%bb%d0%b8%d0%bf/", "text": "“Ние като опозиция няма да се примирим с липсата на сигурност и с ниските доходи. България е на последно място по доходи в ЕС. 30% от българите живеят под прага на бедността от 314 лева. Това премиерът Бойко Борисов пропусна да каже на Меркел, на Макрон, на европейските лидери, с които се снима. Няма сигурност по пътищата; няма сигурност, че утре ще си получиш заплатата; няма сигурност в утрешния ден дали ще има работа за всички; няма сигурност за личността. Сигурен ли си дали твоят дом няма да бъде обран? Можем ли да пуснем децата си да отидат сами до училище? Затова младите бягат от България“, каза народният представител Весела Лечева при посещение в Долна Оряховица. Заедно с колегата си Явор Божанков, областния председател на БСП Петко Тюфекчиев, общинският председател на БСП Огнян Стоянов и общински съветници тя се срещна с граждани по актуални теми. Весела Лечева заяви, че опозицията ще внесе вот на недоверие на тема сигурност в сряда, 20 юни. „Сигурността засяга всички. Основната функция на държавата е да гарантира сигурността на българските граждани. Не е ли смешно затворниците да могат да си вкарват оръжие в затвора? Затворник да бяга пред погледите на надзирателите? Затворниците да се разхождат в центъра на града, да живеят при близки и полицията да бездейства? Затворници да се саморазправят помежду си – да се стрелят на площада? А какво да кажат за сигурността си всички граждани на малките населени места?“, попита депутатът от „БСП за България“. Весела Лечева подчерта, че БСП като опозиция ползва всички средства, които предлага парламентарната демокрация за контролиране на властта. Тук не става дума за конфронтация, а за дебат и дискусия по сериозни проблеми, каза Лечева и призова институциите да се върнат към това, за което са призвани по закон и им се определя бюджет. Присъстващите подкрепиха оценката за разпадащата се система на сигурността. „Всеки усеща – джоба си, по двора си, като се огледа наоколо, че няма ред в тази държава, защото няма държава. Дъравата трябва да ти гарантира живота и имота – нашата нищо не гарантира. Защитните органи ги има само на книга“, разгневи се възрастен гражданин. Весела Лечева критикува и похарчените 2 млрд.лв. за саниране. „Крайно несправедлива програма за цялото население на България, защото тя финансира само 4% от домакинствата. А останалите? Можеше ли с тези пари да се оправят уличните мрежи на градовете? Похарчени по този начин тези 2 млрд.лв няма да повдигнат икономическото ниво на българите, само ще натрупат рейтинг на ГЕРБ. Пак ще сме на опашката като възможност за икономическо възраждане“, каза депутатът. В дискусията се включи и Явор Божанков, който потвърди усилията на партията на местно ниво да обръща повече внимание на малките населени места. „Очевидно е, че голямата част от бюджета остава в градския център. Селата са винаги на втори план. Имаме малки населени места, които от десетилетия не са получавали никакви инвестиции. На това политическо решение трябва алтернатива, която БСП ще предложи“, каза Божанков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Весела Лечева: Няма да се примирим с липсата на сигурност и с ниските доходи"}
{"url": "https://trud.bg/%d1%83%d0%b1%d0%b8%d0%b5%d1%86%d1%8a%d1%82-%d0%bd%d0%b0-%d0%b8%d0%b2%d0%b5%d1%82%d0%b0-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "“Малко ще е да кажа, че съжалявам…Много я обичах. Ето сега тя гние, а аз ще лежа в затвора.”  Това каза Теньо Енчев, убил 19-годишната си приятелка Ивета. Двамата имат син на 2 годинки и 8 месеца. С момченцето в момента работят психолози, защото то станало свидетел на побоя над майка му. Във вторник Теньо бе докаран в съда, където се гледа мярката му за неотклонение и магистратите бяха категорични, че остава в ареста. Прокурорът по делото- Елгина Чалъмова коментира, че е обвинен в тежко престъплнение, за което закона предвижда от 15 до 20 години лишаване от свобода, доживотен затвор или доживотен без право на замяна. Има опасност задържаният да се укрие или да извърши ново престъпление, ако бъде освободен, каза още прокурорът. “Всичко стана след един семеен скандал. Нека остана в ареста, много съжалявам. Ще си ходя наранен”, заяви в съдебната зала обвиняемият. Енчев, който е бивш затворник /лежал е зад решетките за кражби/, криеше лицето си с качулката на суичера си. Миналата събота вечерта, с юмруци, той буквално смазал от бой Ивета пред очите на сина им. Теньо е излязъл от затвора за последно през април 2016- та година. “От 18 годишен е по затворите”, каза служебният му адвокат, който се опита да изкара клиента си “жертва на прехода”. Майката на Ивета заяви пред журналисти, че е очаквала нещо лошо да се случи. “Очаквах това от този изверг”, буквално изплака смазаната от скръб жена. И добави, че се е опитвала да говори на Ивета, но дъщеря и не искала детето да расте без баща. Ивета е толкова смазана от боя, че ще бъде погребана в затворен ковчег. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Убиецът на Ивета остава в ареста"}
{"url": "https://trud.bg/%d0%bd%d0%b0%d0%b9-%d0%be%d0%bf%d0%b0%d1%81%d0%bd%d0%b8%d1%8f%d1%82-%d1%88%d0%be%d1%84%d1%8c%d0%be%d1%80-%d0%bc%d0%bb%d0%b0%d0%b4-%d1%81%d0%be%d1%84%d0%b8%d1%8f%d0%bd%d0%b5%d1%86-%d1%81-%d0%b4%d0%b8/", "text": "Образованието, местоживеенето, стажът и годишният пробег на водача и мощността на управлявания автомобил, са основните фактори, които определят поведението на водачите на пътя и това доколко безопасно шофират. Това твърдят авторите на   – Safe Drive Index за 2018 г., който беше представен днес. Стойността на индекса е 89,6 при максимална стойност 100 (най-нерисково поведение на пътя) и минимална стойност 0 (най-рисково поведение на пътя). С други думи, българските шофьори си дават висока оценка за избягване на риска и прехвърлят отговорността към останалите участници в движението. Това е знак, че рисковете на пътя не просто са подценени, а често не се и разпознават. Превишаването на позволената скорост, определяно като “неволно”, е най-разпространеното рисково действие сред българските шофьори на леки и лекотоварни автомобили на възраст между 18 и 75 г. 71% от запитаните 1000 водачи отговарят, че това им се е случило поне веднъж през последната година. И още изводи от индекса:  • Висшистите са по-склонни да поемат рискове от по-слабо образованите шофьори;  • В София нискорисковите шофьори са едва 27% (Индекс за безопасно шофиране над 90) при 60% средно за страната;  • Шофьорите със стаж между 4 и 10 години са по-склонни да поемат рискове, лица с повече стаж зад волана;  • Най-рискови са шофьорите с най-малък (2-5 хил. км) и най-голям (над 50 хил. км) годишен пробег;  • Очаквано, шофьорите с по-мощни автомобили са склонни към по-агресивно шофиране, с  повече нарушения.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Най-опасният шофьор: Млад софиянец с диплома за висше и мощна кола"}
{"url": "https://trud.bg/%d1%87%d1%83%d0%b4%d0%be-%d1%82%d1%83%d0%bd%d0%b8%d0%b9%d0%b7%d0%b8%d1%86%d0%b8%d1%82%d0%b5-%d0%bf%d0%be%d0%b2%d0%b5%d1%87%d0%b5-%d0%bd%d0%b0-%d1%81%d1%82%d0%b0%d0%b4%d0%b8%d0%be%d0%bd%d0%b0/", "text": "Светът доживя нещо невиждано – английските фенове да са по-малко от африкански на мондиал. На стадион „Волгоград Арена“ отново се видяха доста празни места. Официално Английската асоциация обяви, че е продала 2000 билета на свои фенове за двубоя с Тунис. В това число са местата за приятелите и семействата на националите. В последната седмица се продаваха билети за 20 двубоя от мондиала, включително за този. На стадиона броят на тунизийските запалянковци видимо бе по-голям. Но организаторите смело могат да се похвалят – битка между руски и английски хулигани нямаше. Вероятно най-лудите глави от Острова въобще не са пътували за Волгоград. Необичайно малки са агитките и на други европейски отбори като Германия, Франция и Испания. Шоуто по улиците на градовете и най-вече на Москва правят запалянковците от Южна Америка. И, разбира се, викингите от Исландия.  Рио Фърдинанд, Райън Гигс, Патрис Евра и Франк Лампард стискаха палци на Англия от трибуните на стадион „Волгоград Арена“.  Instagram", "date": "2018.06.19", "title": " Чудо – тунийзиците повече на стадиона"}
{"url": "https://trud.bg/%d0%bc%d1%8a%d0%bb%d0%bd%d0%b8-%d1%83%d0%b4%d0%b0%d1%80%d0%b8%d0%bb%d0%b8-22-%d1%81%d0%b2%d0%b5%d1%82%d0%be%d1%84%d0%b0%d1%80%d0%b0-%d0%bf%d1%80%d0%b8-%d0%b2%d1%87%d0%b5%d1%80%d0%b0%d1%88%d0%bd%d0%b0/", "text": "Кметът на София Йорданка Фандъкова свика щаба за реакция при кризи на Столичната община във връзка с вчерашната буря, съобщиха от пресцентъра на Столична община. По време на заседанието бе изнесена информация за дейностите по преодоляване на последиците от вчерашната буря. През днешния ден фирмите, ангажирани с почистването на града са прегледали 111 оттока по Южната дъга. От всички 35 000 шахти в София на 300 са констатирани запушвания след вчерашната буря и до края на деня ще бъдат почистени. Екипите са почиствали и уличните платна от наноси. Измити са подлезът на Орлов мост, подлезът на кръстовището на бул. „България“ и бул. „Гоце Делчев“, тунелът на Лъвов мост. По късно тази вечер предстои да бъдат измити подлезите на бул. „Ботевградско шосе“ и на Орлов мост. През днешния ден са почистени и водостоците на Околовръстен път от наноси и паднали клони, дерета в район “Витоша”, както и наноси и растителност на река Дървенишка. 27 светофарни уредби са били засегнати от бурята, като 22 от тях са ударени от мълнии. Своевременно са били ремонтирани и е възстановена работата им. Повредени са и 48 камери от системата за видеонаблюдение и фирмите, които ги подържат са започнали ремонта им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Мълнии ударили 22 светофара при вчерашната буря в София\t\t\t"}
{"url": "https://trud.bg/%d0%bd%d0%b0-%d0%b0%d0%bb%d0%b1%d0%b8%d0%be%d0%bd%d0%b0-%d0%b1%d0%b5%d1%81%d0%bd%d0%b8-%d1%81%d1%80%d0%b5%d1%89%d1%83-%d0%b2%d0%b0%d1%80/", "text": "В Англия първи на световното скочиха срещу системата за видео съдии ВАР. Бившият рефер Греъм Пол, свирил на мондиал, разкритикува заради две неотсъдени дузпи в полза на „трите лъва“. При първата Хари Кейн бе държан три секунди от тунизийски защитник, преди да падне на земята в наказателното поле. „Не мога да повярвам как бразилският съдия Сандро Рики, който стоеше в студиото, не реагира – негодува Пол. – Нали затова е там. А когато бе главен съдия на мача Хърватия – Нигерия сам даде дузпа за аналогично нарушение. Още по-учуден съм, че Тунис не получи нито един жълт картон въпреки на моменти грубата си игра. Шефът на съдийската комисия на ФИФА Пиерлуиджи Колина трябва сериозно да се скара на своите арбитри, защото справедливостта трябва да възтържествува.“ До този момент няколко дузпи на световното бяха отсъдени благодарение на ВАР и всички те бяха справедливи. Победата на Франция над Австралия например дойде благодарение на две намеси на технологиите, които отсъдиха правилно.", "date": "2018.06.19", "title": " На Албиона бесни срещу ВАР"}
{"url": "https://trud.bg/%d1%87%d0%b5%d1%80%d0%bd%d0%be-%d1%81%d0%b2%d0%b5%d1%82%d0%be%d0%b2%d0%bd%d0%be-%d0%b7%d0%b0-%d0%b0%d1%84%d1%80%d0%b8%d0%ba%d0%b0/", "text": "Африканските отбори не могат да се гордеят на световното първенство досега. В първите четири излизания на терена всички тимове загубиха. Тунис падна от Англия с 1:2, Мароко се срина също в последната минута с автогол срещу Иран – 0:1. Този резултат се получи пак накрая в двубоя Уругвай – Египет в полза на южноамериканците. Само Нигерия падна по-убедително – с 0:2 от Хърватия. До последния ден от първите мачове Европа пък имаше само едно поражение при това на световния шампион Германия – 0:1 от Мексико.", "date": "2018.06.19", "title": " Черно световно за Африка"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%b4%d0%b5%d1%86%d0%b0-%d1%82%d1%80%d1%8a%d0%b3%d0%b2%d0%b0%d1%82-%d0%bd%d0%b0-%d1%81%d0%b5%d0%b7%d0%be%d0%bd%d0%bd%d0%b0-%d1%80%d0%b0%d0%b1%d0%be%d1%82/", "text": "Повече деца и чужденци ще запълват кадровата дупка в комплексите край Варна това лято. Над 470 навършили 16 г. ученици ще работят в курортите, а издадените до средата на юни разрешения са с 65 повече от тези през целия минал сезон, съобщи за “Труд” директорът на Областната инспекция по труда /ОИТ/ инж. Иван Иванов. Някои от гимназистите са започнали да се трудят още преди края на учебната година. За целта освен медицинско и съгласие от родителите, са представили и служебни бележки от училище с разписанието на часовете, като им се разрешава да работят след занятията. Хотели и ресторанти, а не търговци, са основните работодатели на подрастващите, посочи Иванов. Според него бизнесът вече е научил правилата и в туризма почти няма сериозни нарушения за разлика от строителството, където все още масово се наемат хора без трудови договори. Санкциите за това провинение са от 1500 до 15 000 лв., а ако става дума за дете, случаите отиват и в прокуратурата. Миналата година те са били 13. Работният ден на подрастващите е 7-часов и не бива да приключва след 22 ч, предупреди Иванов. Той добави, че доста повече от миналото лято ще са и наетите в комплексите чужденци от трети страни. До средата на юни фирми са подали известия в ОИТ, че назначават сезонно над 700 украинци, молдовци, македонци и сърби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Стотици деца тръгват на сезонна работа в курортите край Варна\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%be%d1%82%d0%ba%d1%83%d0%bf%d1%83%d0%b2%d0%b0-%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8%d1%8f-%d0%b4%d1%8f%d0%bb-%d0%b2%d1%8a/", "text": "До 1 юли общината трябва да откупи срещу 2600 лв. по номинал дела на австрийската компания в съвместното дружество “Варна-Ефкон”, за да се сложи край на дългогодишната сага с неработещото видеонаблюдение в града. Системата беше пусната през 2007 г.и струваше 9.7 млн.лева, но шест години по-късно поддръжката й беше спряна. Упълномощеният за сделката общински съветник Христо Атанасов обясни, че съвместното дружество не функционира, а от 200 улични камери работят едва десетина. В преговорите той смъкна драстично цената, защото австрийците от “Ефкон”АГ искаха 1.6 млн.лева и имаше бурни скандали в предния ОбС. Когато общината стане 100% собственик на активите, ще преговаряме с МВР, за да заработи цялостно видеонаблюдението, не само по улиците, но в детски градини и училища, защото е важна част от Националната система за сигурност, коментира Атанасов. За това, че системата не работи, се разбра през 2014г. след трагичния инцидент с изчезването на кинорежисьора Захари Паунов на път от Варна за Бургас. Стана ясно, че е катастрофирал след инфаркт, но видеонаблюдение не е засякло колата му на излизане от морската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Общината откупува австрийския дял във “Варна-Ефкон”"}
{"url": "https://trud.bg/2443225-2/", "text": "До 2 юли 2018 г. включително годишните финансови отчети (ГФО) могат да бъдат подавани освен в Агенция по вписванията и в 13 офиса на Националната агенция за приходите в София. Във фронт офиса на Агенция по вписванията в София работят допълнителен брой гишета за приемане на заявления за годишни финансови отчети, съобщават от ведомството. В офисите на НАП в столицата са обособени работни места за служителите на Агенция по вписванията, които приемат предварително подготвения пълен пакет от документи, необходими за обявяване на годишните финансови отчети в Търговския регистър, включително и документ за платена такса от 40 лв. Заявления за подаване на годишни финансови отчети от фондации, сдружения, читалища и акционерни дружества, няма да се приемат от служителите в изнесените офиси. Списък на Териториалните структури на НАП в столицата, в които ще могат да се подават годишните финансови отчети:  1. Офис Витоша гр. София – 1618, бул. Цар Борис III 215  2. Офис Възраждане гр. София – 1309, бул. Д. Петков 107  3. Офис Изток гр. София – 1574, бул. Шипченски проход 69А  4. Офис Красно село гp. София – 1606, бул. Македония 3, в сградата на „Републиканска пътна инфраструктура”  5. Офис Люлин гр. София – 1336, бул. Захари Стоянов 15  6. Офис Младост гр. София – 1784, бул. Цариградско шосе 111, в сградата на Изпълнителна агенция „Държавна собственост“ към Министерство на отбраната  7. Офис Оборище гр. София – 1504, ул. Силистра 8  8. Офис Център гр. София – 1000, ул. 6-ти септември 10  9. Офис Красна поляна гр. София – 1330, бул. Възкресение 1А  10. Офис Илинден гр. София – 1309, ул. Билянини извори 10, вх. Б  11. Офис Надежда гр. София – 1220, бул. Илиенско шосе 8 /в бившата административна сграда на ЗММ/  12. Офис Сердика гр. София – 1202, бул. Кн. Мария Луиза 88  13. Офис Подуяне гр. София – 1517, ул. Константин Фотинов 2. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " 13 офиса на НАП в София приемат годишните финансови отчети"}
{"url": "https://trud.bg/%d0%b3%d1%80%d0%b8%d1%88%d0%be-%d1%81-%d0%bf%d1%8a%d1%80%d0%b2%d0%b0-%d0%bf%d0%be%d0%b1%d0%b5%d0%b4%d0%b0-%d0%b2-%d1%81%d0%b5%d0%b7%d0%be%d0%bd%d0%b0-%d0%bd%d0%b0-%d1%82%d1%80%d0%b5%d0%b2%d0%b0/", "text": "Григор Димитров победи босненеца Дамир Джумхур с 6:3, 6:7(4), 6:3 на турнира в Куинс в първия си мач от сезона на тревни кортове. Следващият съперник на Димитров, който спечели турнира през 2014 г., ще е Новак Джокович или Джон Милман. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Гришо с първа победа в сезона на трева"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%b8%d1%82%d0%b5-%d0%b2%d0%b2%d1%81-%d1%81%d0%bc%d0%b5%d0%bd%d1%8f%d1%82-%d0%b3%d1%80%d0%b0%d1%84%d0%b8%d0%ba%d0%b0-%d0%bd%d0%b0-%d0%bf%d0%be%d0%bb%d0%b5%d1%82/", "text": "Френските ученици може да имат една от най-стресовите седмици в техния живот заради полаганите матури, но пък тази година вниманието им няма да бъде отклонявано от ревящи изтребители. Най-новите френски самолети „Рафал“ ще летят до края на седмицата по друг график и маршрути в опит възможно най-малко да пречат на учениците, предаде  . Командирът на ВВС базата край Мон-де-Марсан в Югозападна Франция заяви, че са адаптирали процедурите по излитане и кацане, за да не безпокоят близо 4-те хиляди полагащите изпити наблизо. Изтребителите ще излитат от възможно най-отдалечената от жилищни райони писта, като ще кацат по-бавно и по-малко ще кръжат над града. Други военно-въздушни бази в страната ще следват подобни процедури, добави командирът. Матурите след завършване на гимназия, започнали при Наполеон през 1808 г., стартираха в понеделник с тест по психология, който тази година включва и въпроси като: „Прави ли ни културата повече хора?“. Около 750 000 ученици участват в едноседмичните зрелостни изпити, повечето от които на възраст 17-18 години, като тази година най-младият е на 11 години, а най-възрастният – на 76. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Френските ВВС сменят графика на полетите заради матурите в училищата\t\t\t"}
{"url": "https://trud.bg/%d0%ba%d0%b0%d1%82%d0%b0%d1%80%d1%81%d0%ba%d0%b0-%d0%bf%d1%80%d0%b8%d0%bd%d1%86%d0%b5%d1%81%d0%b0-%d0%b5-%d0%bf%d0%b0%d1%82%d1%80%d0%be%d0%bd-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd/", "text": "Второто издание на световната купа по футбол за деца в неравностойно положение ще се проведе в София между 12 и 19 август т.г. Това стана ясно на специалната съвместна пресконференция на принцесата на Катар Шейкха Ал Тани, основател на SATUC (Sheikha Al Thani for Underprivileged Children) и президента на Българския футболен съюз Борислав Михайлов. Двамата подписаха меморандум за съгласие, с който официализираха провеждането на форума. Мащабът на първенството е удвоен в сравнение с първото му издание през 2015-а в Египет – тази година ще участват минимум 16 отбора от по 8 играчи до 17 години. Треньор на българската селекция ще бъде Методи Здравков, разкри изпълнителният директор на „Спортс Мениджмънт България“ Виктор Кирков. „Футболът е универсален език, при който дори съперниците изграждат специална връзка, а световното първенство е прекрасна платформа, за да се даде шанс за изява на децата в неравностойно положение – заяви Н.В. Шейкха Ал Тани, като не пропусна специално да благодари за съдействието на Българския футболен съюз. – Нямам търпение децата от цял свят да видят тази хубава страна и хубавите й хора, които искрено ме впечатлиха.“ Снимка СПОРТАЛ", "date": "2018.06.19", "title": " Катарска принцеса е патрон на световно у нас"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bd%d0%b0-%d0%ba%d1%80%d1%8a%d1%81%d1%82%d0%be%d0%bd%d0%be%d1%81%d0%b5%d0%bd-%d0%bf%d0%be%d1%85%d0%be%d0%b4/", "text": "Родният първенец “Лудогорец” тръгва на “кръстоносен поход” в Шампионската лига. Тимът от Разград среща “Крусейдърс” от Северна Ирландия в първия квалификационен кръг на турнира. Съперникът на “орлите” е известен с прозвището “кръстоносците”. То обаче едва ли ще стресне българския шампион. В “Лудогорец” целта е влизане в групите на Шампионската лига или на Лига Европа. Това означава минимум плейоф в най-силната клубна надпревара. “Крусейдърс” е доста скромен тим. Играе срещите си на стадион, чието име се превежда буквално “с изглед към морето”. Той е с капацитет 3383 места. Теренът е от изкуствена трева. Голямата звезда на тима е централният нападател Гавин Уайт, завършил миналия сезон с 21 гола в 36 мача. Въпреки че е национал на страната си, Уайт, както и всички играчи в Северна Ирландия са полупрофесионалисти. Тимът на “Крусейдърс” стана шампион с две точки преднина пред “Колерайн”. “Кръстоносците” допуснаха едва три загуби във всичките 38 шампионатни двубоя. В Европа съперникът на “Лудогорец” не може да се похвали с кой знае какви успехи. Преди година тимът отпадна още в първия кръг на квалификациите в Лига Европа. Тимът записа победа (3:1) и загуба (0:2) срещу “Лиепая” (Латвия) и с общ резултат 3:3 отпадна рано-рано от турнира.  В досегашните си участия на европейската сцена “Крусейдърс” само два пъти е преодолявал съперник – през сезон 2014/15 на Лига Европа отстранява литовския „Екранас“, а година по-късно естонския „Левадия“ в Шампионската лига. Българските отбори са с положителен баланс срещу тимове от Северна Ирландия. Съперничествата до момента са пет. В нито един случай наш представител не е бил отстраняван. Загубата пък е само една – на ЦСКА с 1:2 от „Гленторан“ през сезон 1981/82 в Шампионската лига. В общо 10 мача, една е победата за тимовете от Северна Ирландия, 8 са за българските отбори, а равенство е имало само в един мач – между „Линфийлд“ и ЦСКА в сезон 1966/67. Ако „Лудогорец“ отстрани „Крусейдърс“ ще се изправи срещу победителя от двойката „Дюделанж“ (Люксембург) – „Видеотон“ (Унгария) във втория квалификационен кръг на Шампионската лига. „Орлите“ ще се изправят срещу „кръстоносците“ на 10/11 юли, а реваншът ще е седмица по-късно. В първия двубой „Лудогорец“ ще домакинства. 1966/67 Шампионска лига “Линфийлд” – ЦСКА 2:2 0:1  1981/82 Шампионска лига “Гленторан” – ЦСКА 2:1 0:2  1990/00 Шампионска лига “Гленторан” – “Литекс” 0:2 0:3  1990/00 Лига Европа “Портадаун” – ЦСКА 0:3 0:5  2010/11 Лига Европа “Клифтънвил” – ЦСКА 1:2 0:3  10 мача, една победа за тимовете от Северна Ирландия, 8 за българските отбори и едно равенство.", "date": "2018.06.19", "title": " “Лудогорец” на “кръстоносен” поход"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%bd%d0%b0%d1%85%d0%be%d0%ba%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80-%d0%bd%d0%b0%d1%80%d0%b5%d0%ba%d1%8a%d0%bb-%d0%b3%d0%be-%d0%bc/", "text": "Видеоклип, в който френският президент Еманюел Макрон скастри тийнейджър, използвал фамилиарно обръщение към него, бързо се разпространи в социалните медии, предаде Асошиейтед прес. Момчето пита вчера Макрон “Как си, Маню?” на официална церемония за 78-годишнината от историческия призив на Шарл де Гол към армията за съпротива срещу нацистите. Макрон му отговаря: “Наричай ме “г-н президент на републиката” или господине”, а после добавя: “Щом искаш да правиш революция, първо завърши училище, започни сам да си изкарваш прехраната, а после учи другите, нали?”. Президентът качи видеото с тези реплики в Туитър и днес то предизвика множество коментари. Някои критикуват френския държавен глава, че се държи надменно, а други одобряват, че иска почтително отношение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Макрон нахока тийнейджър, нарекъл го “Маню”"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%ba%d0%b0%d0%b2%d0%b0%d1%80%d0%bd%d0%b0-%d0%b5-%d1%81%d1%8a%d1%81-%d0%b7%d0%b0%d0%bf%d0%be%d1%80%d0%b8%d1%80%d0%b0%d0%bd%d0%b8-%d1%81%d0%bc%d0%b5%d1%82%d0%ba/", "text": "Община Каварна е със запорирани сметки заради неизплатени дългове към община Балчик. Общата стойност на задълженията са за сумата от над 600 000 лева. Задълженията са натрупани заради неизплатени такси за ползването на претоварната станция за отпадъци в Балчик, съобщи  . Кметът на община Балчик Николай Ангелов заяви, че претенциите на Община Каварна са по отношение на неефективната работа по сепарирането на отпадъците в Балчик, които възлизат средно на едва 6% за миналата година: “Вземете си платете 100-те процента, а за 5-те, 6-те процента рециклиране ще говорим по-късно, защото вие не плащате и 1 стотинка”. От своя страна кметът на Каварна Нина Ставрева отговори: “Ние категорично отказваме да плащаме на Претоварна станция – Балчик за несвършена работа”. Повече от година претоварната станция за отпадъци в Балчик не работи ефективно. Това стана ясно по време на заседание на Общото събрание на сдружението за регионалното управление на отпадъците в област Добрич. Общините Каварна и Шабла са принудени да плащат веднаж на тон отпадък на самата претоварна в Балчик и втори път на регионалното депо в Стожер. Въпреки това предложението за създаване на комисия, която да следи работата на станцията в Балчик, беше отхвърлено. “От началото на 2017 година количеството на сепариран отпадък в претоварната станция в Балчик е намаляло драстично. През месец май 2016 година са били сепарирани 885 тона, докато през същия месец 2017 година количеството сепариран отпадък е едва 83 тона. Има месеци, в които сепарацията е под 2%”, заяви кметът на община Каварна Нина Ставрева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Община Каварна е със запорирани сметки заради дългове към Балчик"}
{"url": "https://trud.bg/%d0%b7%d0%b0%d0%bf%d0%b0%d0%bb%d0%b8-%d1%81%d0%b5-%d1%81%d0%b0%d0%bc%d0%be%d0%bb%d0%b5%d1%82%d1%8a%d1%82-%d0%bd%d0%b0-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1/", "text": "Един от моторите на самолета с националния отбор на Саудитска Арабия се запали на път за Ростов, където отборът ще играе втория си мач на световното срещу Уругвай. Наложи се аварийно кацане. В социалните мрежи пък излязоха снимки, на които се вижда огън в едно от крилата. Самолетът вече бе наближил Ростов и се приземи успешно.  „Всички национали на Саудитска Арабия са живи и здрави – написа футболната федерация в своя акаунт в туитър. – Имаше малък технически проблем с един от двигателите на самолета.“  Според различни източници най-вероятно повредата е била предизвикана от птица, която е влязла в мотора.  Саудитска Арабия записа най-голямата загуба на световното досега – 0:5 в мача на откриването срещу Русия. След нея федерацията обяви, че трима от футболистите ще бъдат наказани, но не уточни по какъв начин. Най-сигурно е, че нито един от тях няма да бъде титуляр срещу Уругвай.", "date": "2018.06.19", "title": " Запали се самолетът на Саудитска Арабия"}
{"url": "https://trud.bg/%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d1%81%d1%82%d0%b0%d0%b2%d1%8f%d1%82-%d0%be%d0%bf%d0%b5%d1%80%d0%b0/", "text": "Именитият тенор Калуди Калудов ще отбележи 40-годишната си сценична дейност в Стара Загора на 20 юни от 19 часа. За първи път в България чрез „Палячи” на Руджиеро Леонкавало ще бъде съчетано оперното с цирковото изкуство. Спектакълът ще се състои в шапитото на Академичен цирк „Балкански”, разположено в парк „Артилерийски”. Съвместната продукция на Държавна опера – Стара Загора и Академичен цирк „Балкански” ще закрие на 15 юли 14-ото издание на Международния музикален фестивал „Моцартови празници” в Правец. Тя ще гостува през следващите месеци във Варна Русе, Пловдив и София, съобщи директорът на Държавна опера – Стара Загора Огнян Драганов. Турнето ще завърши в столицата с два спектакъла – на 19 и 20 ноември. За него ще бъде разположено най-голямото шапито с капацитет около 2000 места, съобщи пред журналисти артистичният директор на Академичен цирк „Балкански” Александър Балкански-син. На 20 юни Калуди Калудов ще изиграе ролята на Канио, а Неда ще изпълни Анна Дитри. Спектакълът ще дирижира главният диригент на Държавна опера – Стара Загора Ивайло Кринчев. Ще участват още хор и оркестър на старозагорската опера, артисти и балет на Академичен цирк „Балкански”. Автор на сценографията и костюмите е Каталин Йонеску-Арборе. На 21 юни от 19 часа ще се състои втора премиера на „Палячи” в Стара Загора с участието на друг солистичен състав. Калуди Калудов, по чиято инициатива за първи път у нас се поставя опера в цирк, има в репертоара са над 60 тенорови партии. Пял е в най-големите оперни театри в Европа, САЩ, Япония, Южна Корея, Чили и Австралия. Многократно е участвал в постановки с най-големите в певци и диригенти в света. С вокална педагогика се занимава над 25 години", "date": "2018.06.19", "title": " За първи път в България поставят опера в цирк"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2-%d0%b1%d1%80%d0%b0%d1%82%d0%b8%d1%81%d0%bb%d0%b0%d0%b2%d0%b0-%d0%be%d1%85%d1%80%d0%b0%d0%bd%d0%b0%d1%82%d0%b0-%d0%bd%d0%b0-%d0%b2/", "text": "Още в началото на миграционната криза България имаше много по-трезво поведение от много европейски държави. Охраната на външните граници на ЕС трябва да се засили безкомпромисно. Това заяви президентът Румен Радев в Братислава, на съвместна пресконференция със словашкия си колега Андрей Киска, съобщават от президентството. Българският държавен глава е на официално посещение в Словашката република, където беше посрещнат с тържествена церемония пред Президентския дворец. Румен Радев и Андрей Киска бяха единодушни, че ЕС се нуждае от единно решение по отношение на миграционната политика. „Европа най-сетне започна да осъзнава значимостта на тази криза. Всички вече установихме, че политиката на отворени врати е вредна не само за Европа, но тя е вредна особено и за държавите, от които идват мигрантите“, заяви българският президент и уточни, че мигрантите не бива да абдикират от решаването на проблемите в собствените си страни. Върховенството на закона беше друга тема от разговорите на двамата държавни глави. По думите на президента Радев, както обществото в България, така и в Словакия има интерес от установяване на високи антикорупционни практики. „За нас европейска интеграция означава приемане на европейски модели и стандарти в борбата с корупцията и престъпността“, заяви Румен Радев. Президентът Киска заяви, че България и Словакия трябва да изпълняват задълженията си, произтичащи от членството им в  ЕС и НАТО и да са непримирими в борбата с корупцията. Румен Радев и Андрей Киска се обединиха около мнението, че необходими условия за приемане на европейската валута са прозрачна среда на управление, строг банков надзор и решителни действия срещу порочни корупционни практики. Българският президент изтъкна необходимостта от детайлен анализ и национален план на действие при влизане в Еврозоната. Словакия може да сподели с България опита си за въвеждане на еврото, подкрепяме ви за влизането в Еврозоната и в Шенген, отбеляза словашкият президент. По време на срещата Румен Радев изрази интереса на страната ни за последващо задълбочаване на сътрудничеството със Словакия в сферите на автомобилостроенето, туризма, информационните технологии и енергетиката. Енергийният проект „Ийстринг“ е приоритет не само за България и Словакия, а и за ЕС, защото ще позволи диверсификация и обезпеченост на доставките чрез свързване на газопреносната мрежа на Централна, Западна и Югоизточна Европа, заяви Румен Радев. Като доказателство за добрите отношения между двете страни президентът Киска изтъкна факта, че всяка година 100 хил. словашки граждани посещават България и допълни, че принос за това имат двете директни самолетни линии между държавите ни. В присъствието на двамата президенти бяха подписани двустранни документи – договори за сътрудничество между Техническия университет-София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет – Братислава. По думите на Андрей Киска и Румен Радев документите ще дадат нов импулс на сътрудничеството в сферата на образованието и информацията. По време на срещата двамата президенти обсъдиха и процеса на модернизация на военно-въздушните сили на двете държави. Словашката република, както и България, е в процес на проучване на оферти за закупуване на нови изтребители. В отговор на въпрос за критериите за избор, зададен от словашки журналисти, Румен Радев заяви, че процедурата по покупка трябва да се проведе в условията на прозрачност, обективност и конкуренция, а политиците, които взимат решения, не бива да пренебрегват военната експертиза, защото те няма да са тези, които ще носят риска при полет, а поддръжката и разходите по самолетите ще продължат много дълго, след като те не са вече в политиката. „Обикновено превес вземат геополитическият критерий и финансовият, но не трябва да забравяме, че цената на покупката е много по-малка от цената, която се плаща за поддържането в течение на десетилетия след покупката на самолети“, заяви президентът. След срещата си двамата президенти положиха венци на паметника „Порта към свободата“, издигнат в памет на 400 души, убити на границите на Чехословашката социалистическа република в периода 1945-1989 г. По-късно днес президентът Радев ще проведе срещи с министър-председателя на Словашката република Петер Пелегрини, както и с председателя на Националния съвет Андрей Данко. В Братислава президентът Румен Радев ще се срещне и с представители на българската общност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Румен Радев в Братислава: Охраната на външните граници на ЕС трябва да се засили безкомпромисно"}
{"url": "https://trud.bg/%d0%b2%d0%b5%d1%82%d0%b5%d1%80%d0%b0%d0%bd%d0%b8-%d0%b8-%d0%bc%d0%b8%d0%bd%d1%8c%d0%be%d1%80%d0%b8-%d1%89%d1%83%d1%80%d0%bc%d1%83%d0%b2%d0%b0%d1%85%d0%b0-%d1%81%d0%b3%d1%80%d0%b0%d0%b4%d0%b0%d1%82/", "text": "Няколко души пострадаха след като стотици демонстранти опитаха да преминат през защитните заграждения на украинския парламент и влязоха в сблъсъци със силите на реда. Ранени са няколко души, съобщиха властите. Протестиращите – ветерани от съветското нахлуване в Афганистан (’79-’89 г.), миньори и “ликвидатори”, наети по време на аварията в ядрената централа “Чернобил” през 1986 г. – искат достойни заплати и социални придобивки. Представители на минния сектор, изпаднал в трудно положение след четири години на въоръжен конфликт между армията и проруските сепаратисти в Източна Украйна, поискаха също така да им бъдат преведени неизплатените заплати. След като събориха защитно ограждение около сградата на парламента – Върховната рада, демонстрантите влязоха в стълкновение със силите на реда. Трима души са пострадали и най-малко един е задържан, каза Андрий Криченко от киевската полиция. На мястото са разположени около 500 полицаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Ветерани и миньори щурмуваха сградата на парламента в Киев"}
{"url": "https://trud.bg/%d1%87%d0%b5%d1%82%d0%b2%d1%8a%d1%80%d1%82%d0%b8-%d0%bd%d0%be%d0%b2-%d0%b2-%d1%86%d1%81%d0%ba%d0%b0/", "text": "Португалецът Жорже Фернандо Барбоса Интима вече e играч на ЦСКА. Той ще играе като преотстъпен в отбора до края на сезона, като остава собственост на френския “Сент Етиен”. Ибериецът се подвизава като крило. 23-годишният футболист, познат във футболните среди и като Жоржиньо. Той парафира личния си контракт и още в четвъртък ще пътува с отбора за лагера в Австрия.", "date": "2018.06.19", "title": " Четвърти нов в ЦСКА"}
{"url": "https://trud.bg/%d0%bf%d0%be%d0%bb%d1%88%d0%b0-%d0%b8%d1%81%d0%ba%d0%b0-%d0%b4%d0%b0-%d0%b5-%d0%bf%d0%be%d1%81%d1%80%d0%b5%d0%b4%d0%bd%d0%b8%d0%ba-%d0%bc%d0%b5%d0%b6%d0%b4%d1%83-%d0%b5%d1%81-%d0%b8-%d1%81%d0%b0%d1%89/", "text": "Полският премиер Матеуш Моравецки заяви, че вижда себе си и своето правителство в ролята на “посредник” за поправяне на отношенията между администрацията на Доналд Тръмп и Европейския съюз. На пресконференция в Берлин след среща с канцлера Ангела Меркел Моравецки каза, че Полша и Германия може да обединят усилията си за “прекратяване на спиралата на търговската война и взаимната неприязън” със САЩ, които са главният съюзник на Европа в сферата на сигурността, предаде Асошиейтед прес. Полша “би желала да служи като координатор, посредник между САЩ и Европа в най-добрия смисъл”, добави той. Меркел и Моравецки обсъдиха европейската и глобалната сигурност, както и трансатлантическите отношения, обтегнати заради протекционистката политика на Тръмп. Полша е сред най-близките европейски съюзници на администрацията на Тръмп, но е критикувана от Брюксел заради съдебната си реформа, припомня АП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Полша иска да е посредник между ЕС и САЩ"}
{"url": "https://trud.bg/%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d0%b2-%d1%88%d0%b8%d0%bf%d0%ba%d0%b0-%d1%81%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d1%87%d0%b8%d1%82%d0%b0%d0%bb%d0%b8%d1%89/", "text": "Сградата на читалище „Светлина-1861“ ще се възстанови и ще се използва само за културна дейност. Това заяви министърът на културата Боил Банов, който днес посети град Шипка, съобщиха от министерството. Банов се е запознал със състоянието на сградата и е разговарял с кметовете на Казанлък и Шипка Галина Стоянова и Василка Панайотова, областния управител на Стара Загора Гергана Микова и главния архитект на община Казанлък арх. Георги Стоев. След срещата министър Банов уточни, че са се обединили около мнението, че възстановяването на сградата трябва да е законосъобразно и необратимо. Той посочи, че започва процедура за обявяването й за паметник на културата. След получаването на този статут ще може да се кандидатства за финансиране по различни програми на МК и европейски фондове, посочват от МК. По думите му статутът ще даде възможност сградата да има специален охранителен режим, според който ще може да се използва само за културни цели и няма да разрешава застрояването наоколо с големи сгради. Кметът на Казанлък Галина Стоянова е поела ангажимент на следващо заседание на ОС собствеността на сградата от частна общинска да бъде променена на публична общинска, както и да се направи конструктивно обследване. След което настоятелството на читалището ще може да обяви дарителска сметка, за да се подпомогне възстановяването на сградата. Министър Банов посочи, че сериозният ремонт може да започне едва след март месец догодина, като дотогава ще се направи необходимото да се предпази сградата от тежките метеорологични условия през зимата. Според него ще са необходими поне 3 млн. лв. за цялостния ремонт на читалището. Докато не стане паметник на културата и не се промени собствеността, държавата няма правни основания да финансира, уточни още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Боил Банов в Шипка: Сградата на читалище „Светлина-1861“ ще бъде възстановена\t\t\t"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%b3%d0%bd%d0%b5%d0%b2%d0%b5%d0%bd-%d0%bd%d0%b0-%d0%bd%d0%be%d0%b2%d0%b8-us-%d0%bc%d0%b8%d1%82%d0%b0/", "text": "Белият дом ограничава китайските инвестиции в САЩ Пекин реагира гневно на заплахите на американския президент Доналд Тръмп да наложи допълнителни мита от 10% върху китайски внос на стойност 200 млрд. долара и заплаши с ответни мерки в светкавична ескалация на търговския спор между двете най-големи световни икономики, предаде Ройтерс. Поредният ход на Тръмп, който води търговски войни на няколко фронта, бе неочаквано бърз и тежък. Стъпката му е в отговор на решението на Пекин да наложи мита на US стоки за $50 млрд., което дойде, след като миналия петък американският лидер наложи сходни тарифи върху внос от Китай. Част от US тарифите трябва да влязат в сила на 6 юли, а до 30 юни се чака Белият дом да обяви ограничения за китайски инвестиции в САЩ. Китайското търговско министерство заяви, че Пекин ще отговори с “качествени” и “количествени” мерки. “Подобна практика на краен натиск и изнудване се отклонява от консенсуса, постигнат от 2-те страни в множество случаи”, подчерта в свое становище ведомството. При обявяването на поредните мита Тръмп заплаши, че ако Пекин отново отговори, той ще посрещне това с нови тарифи на стоки за още $200 млрд. Той каза, че има “отлични отношения” с китайския си колега Си Цзинпин и двамата продължават да работят над много проблеми. Но президентът посочи, че “САЩ повече няма да облагодетелстват Китай и други държави в търговията”. Експерти заявиха, че Китай скоро ще изчерпи списъка със стоки от САЩ, върху които да налага мита, но и че няма намерение да променя индустриалните си политики. А това може да доведе до продължителна и болезнена търговска война.", "date": "2018.06.19", "title": " Китай гневен на нови US мита\t\t\t"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8-%d1%82%d0%b5%d1%80%d0%be%d1%80%d0%b8%d1%81%d1%82-%d0%bf%d0%be%d0%bb%d1%83%d1%87%d0%b8-%d0%bf%d1%80%d0%b0%d0%b2%d0%be-%d0%bd%d0%b0-%d0%b4%d0%b2%d1%83%d0%b4%d0%bd/", "text": "Осъденият на доживотен затвор за терористични нападения и убийства член на гръцката терористична организация “17 ноември” Димитрис Куфондинас излезе временно на свобода, след като му бе разрешен двудневен отпуск, съобщава Асошиейтед прес. Димитрис Куфондинас, 61-годишен, бе посрещнат от малка група приятели и поддръжници днес, когато напусна строго охранявания затвор Коридалос в Атина. Според условията на освобождаването той трябва да се явява всеки ден в местния полицейски участък. Куфондинас призна, че е членувал във вече несъществуващата групировка “17 ноември”, най-смъртоносната в Гърция. Организацията е отговорна за убийствата на 23-ма западни дипломати и гърци в периода от 1975 г. до 2000 г. Посолството на САЩ в Атина осъди пускането на затворника в домашен отпуск. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Гръцки терорист получи право на двудневен отпуск от затвора"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d1%83-%d0%b3%d1%83%d1%82%d0%b5%d1%80%d0%b8%d1%88-%d0%b1%d1%80%d0%be%d1%8f%d1%82-%d0%bd%d0%b0-%d1%81%d1%82%d1%80%d0%b0%d0%bd%d0%b8%d1%82%d0%b5-%d1%83%d1%87%d0%b0/", "text": "Генералният секретар на ООН Антониу Гутериш заяви, че броят на страните, участващи в конфликти, е най-големият за последните 30 години, а този на загиналите хора в конфликти се е увеличил десетократно от 2005 г. насам, предаде Асошиейтед прес. Гутериш каза това пред репортери в Осло, където взе участие в среща, посветена на мироопазването. Той допълни, че “ситуациите с използване на насилие”, които могат да се определят като войни въз основа на броя на жертвите в тях, са се увеличили трикратно от 2007 г. За същия период от време с 60% са се увеличили и така наречените “конфликти с нисък интензитет”, допълни генералният секретар. Гутериш добави, че наред с регионалните конфликти глобалният тероризъм представлява нов вид борба, която “може да удари навсякъде по всяко време”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Антониу Гутериш: Броят на страните, участващи в конфликти, е най-големият за последните 30 години"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b8%d0%bb%d0%b0-%d0%bf%d1%80%d0%b5%d0%bc%d0%b0%d1%85%d0%b2%d0%b0%d0%bd/", "text": "Севернокорейска делегация на междукорейските военни преговори в селото за примирие Пханмуджом е предложила премахване на тежката си артилерия от демаркационната линия в тила, пише „Чосун Илбо“. Това може да доведе до намаляване на военното напрежение, но не се знае защо севернокорейците са отправили подобно и дали очакват нещо в замяна, коментира южнокорейската медия. Северна Корея има около 1000 оръдия край границата. Около 330 са насочени към Сеул, включително шест батальона 170-мм САУ с обхват от 54 км. и 10 батальона с 240-мм ракетни установки с обхват от 60 км. Установките и оръдията са скрити в тунели обичайно, но може да се извадят бързо за откриване на огън. Според дипломатически източници „това е опит да се поддържа инерцията след срещата на високо равнище между САЩ и Северна Корея“. Той обаче заяви, че е напълно възможно делегацията от Пхенян да поиска американската и южнокорейската артилерия също да бъде преместена в тила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Северна Корея е предложила премахване на тежката артилерия от границата"}
{"url": "https://trud.bg/%d0%bc%d0%b0%d0%bd%d0%b5%d0%b2%d0%b0-%d0%bf%d0%be%d0%bb%d1%83%d1%87%d0%b0%d0%b2%d0%b0-%d0%bc%d0%b5%d0%b4%d0%b0%d0%bb%d0%b0-%d0%be%d1%82-%d0%bb%d0%be%d0%bd%d0%b4%d0%be%d0%bd-%d0%b2-%d1%81%d1%8a%d0%b1/", "text": "Милка Манева ще получи с 6-годишно закъснение сребърния медал във вдигането на тежести от олимпийските игри в Лондон през 2012-а. Отличието ще й връчи председателят на БОК Стефка Костадинова в събота, когато е Международният олипмийски ден и Денят на българския олимпиец. Манева завърши 5-а в категория до 63 кг, но три от съперничките й бяха дисквалифицирани заради допинг. МОК изпрати медала, който вече е в България и се съхранява в специален сейф. Награждаването е от 11,30 часа в многофункционалната спортна зала на НСА.", "date": "2018.06.19", "title": " Манева получава медала от Лондон в събота"}
{"url": "https://trud.bg/%d1%81%d1%83%d0%bf%d0%b5%d1%80%d0%bb%d0%b8%d0%b3%d0%b0%d1%82%d0%b0-%d0%be%d1%81%d1%82%d0%b0%d0%b2%d0%b0-%d1%81-12-%d0%be%d1%82%d0%b1%d0%be%d1%80%d0%b0/", "text": "Волейболната Суперлига за мъже ще запази регламента си още две години, реши Управителният съвет на родната федерация на заседанието си в Русе. Така шампионатът остава с 12 отбора, а 8 от тях ще играят в плейофите. Решен е и въпросът с чужденците – всеки тим ще може да картотекира неограничен брой легионери от страни от ЕС и по трима извън тях. Само по трима от тях обаче ще могат да бъдат едновременно на игрището по време на мач. Кметът на Русе Пламен Стоилов пък обеща, че градът щ е готов за мачовете от световното първенство за мъже през септември.", "date": "2018.06.19", "title": " Суперлигата остава с 12 отбора"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-4/", "text": "Редовното правителствено заседание ще се проведе в сряда, 20 юни, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ИЗМЕНЕНИЕ НА НАЦИОНАЛНИЯ ПЛАН ЗА ДЕЙСТВИЕ ПО ЗАЕТОСТТА ПРЕЗ 2018 Г., ПРИЕТ С РЕШЕНИЕ № 24 НА МИНИСТЕРСКИЯ СЪВЕТ ОТ 2018 Г.  Внася: министърът на труда и социалната политика 2. ПРОЕКТ НА РЕШЕНИЕ ЗА ОДОБРЯВАНЕ НА ИЗМЕНЕНИЕ И ДОПЪЛНЕНИЕ НА НАЦИОНАЛНАТА ПРОГРАМА ЗА ПРОФИЛАКТИКА, НАДЗОР, КОНТРОЛ И ЛИКВИДИРАНЕ НА БОЛЕСТИТЕ ПО ЖИВОТНИТЕ И ЗООНОЗИТЕ ЗА ПЕРИОДА 2016-2018 Г., ОДОБРЕНА С РЕШЕНИЕ № 320 НА МИНИСТЕРСКИЯ СЪВЕТ ОТ 2016 Г.  Внася: министърът на земеделието, храните и горите 3. ДОКЛАД ЗА ПРИЕМАНЕ НА ГОДИШЕН ДОКЛАД ЗА СЪСТОЯНИЕТО И РАЗВИТИЕТО НА НАУЧНИТЕ ИЗСЛЕДВАНИЯ В НАУЧНИТЕ ОРГАНИЗАЦИИ И ВИСШИТЕ УЧИЛИЩА ЗА ПЕРИОДА 2016-2017 Г.  Внася: министърът на образованието и науката 4. ПРОЕКТ НА ПОСТАНОВЛЕНИЕ ЗА ПРИЕМАНЕ НА СПИСЪК СЪС ЗАЩИТЕНИТЕ ОТ ДЪРЖАВАТА СПЕЦИАЛНОСТИ ОТ ПРОФЕСИИ, НА КРИТЕРИИТЕ ЗА ОПРЕДЕЛЯНЕТО ИМ И НА УСЛОВИЯТА И РЕДА ЗА ДОПЪЛНИТЕЛНО ФИНАНСИРАНЕ ЗА ИЗДРЪЖКА НА ПАРАЛЕЛКИ ЗА ПРИДОБИВАНЕ НА КВАЛИФИКАЦИЯ ПО ЗАЩИТЕНИ СПЕЦИАЛНОСТИ ОТ ПРОФЕСИИ И СПЕЦИАЛНОСТИ ОТ ПРОФЕСИИ, ПО КОИТО Е НАЛИЦЕ ОЧАКВАН НЕДОСТИГ ОТ СПЕЦИАЛИСТИ НА ПАЗАРА НА ТРУДА.  Внася: министърът на образованието и науката 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА КЛАСИФИКАТОРА НА ДЛЪЖНОСТИТЕ НА ВОЕННОСЛУЖЕЩИТЕ В МИНИСТЕРСТВОТО НА ОТБРАНАТА, В СТРУКТУРИТЕ НА ПРЯКО ПОДЧИНЕНИЕ НА МИНИСТЪРА НА ОТБРАНАТА И В БЪЛГАРСКАТА АРМИЯ, ПРИЕТ С ПОСТАНОВЛЕНИЕ № 84 НА МИНИСТЕРСКИЯ СЪВЕТ ОТ 2010 Г.  Внася: заместник министър-председателят по обществения ред и сигурността и министър на отбраната 6. ДОКЛАД ЗА УТВЪРЖДАВАНЕ НА РАЗХОДИТЕ ЗА КОМАНДИРОВКИ В СТРАНАТА ЗА ПЪРВОТО ТРИМЕСЕЧИЕ НА 2018 Г. НА ЗАМЕСТНИК МИНИСТЪР-ПРЕДСЕДАТЕЛИТЕ, МИНИСТРИТЕ, ОРГАНИТЕ КЪМ МИНИСТЕРСКИЯ СЪВЕТ ПО ЧЛ. 19, АЛ. 4 ОТ ЗАКОНА ЗА АДМИНИСТРАЦИЯТА, ЗАМЕСТНИК-МИНИСТРИТЕ И ОБЛАСТНИТЕ УПРАВИТЕЛИ.  Внася: министър-председателят 7. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ НА НОВ РАЗМЕР НА СОЦИАЛНАТА ПЕНСИЯ ЗА СТАРОСТ.  Внася: министърът на труда и социалната политика 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА ЗАКУПУВАНЕ НА ПОЗНАВАТЕЛНИ КНИЖКИ, УЧЕБНИЦИ, УЧЕБНИ КОМПЛЕКТИ И УЧЕБНИ ПОМАГАЛА ЗА ДЕЦАТА И УЧЕНИЦИТЕ В ОБЩИНСКИТЕ ДЕТСКИ ГРАДИНИ И УЧИЛИЩА ЗА 2018 Г.  Внася: министърът на образованието и науката 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА ВЪЗСТАНОВЯВАНЕ НА ТРАНСПОРТНИТЕ РАЗХОДИ ИЛИ НА РАЗХОДИТЕ ЗА НАЕМ НА ПЕДАГОГИЧЕСКИТЕ СПЕЦИАЛИСТИ В ИНСТИТУЦИИТЕ В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ ЗА 2018 Г.  Внася: министърът на образованието и науката 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА КУЛТУРАТА ЗА 2018 Г.  Внася: министърът на културата 11. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „КИРИЛ ИВАНОВ СРЕЩУ БЪЛГАРИЯ“ (ЖАЛБА № 17599/07), „ОБЕДИНЕНА МАКЕДОНСКА ОРГАНИЗАЦИЯ „ИЛИНДЕН“ И ДРУГИ СРЕЩУ БЪЛГАРИЯ“ (ЖАЛБА № 29496/16), „ЙОРДАН ИВАНОВ И ДРУГИ СРЕЩУ БЪЛГАРИЯ“ (ЖАЛБА № 70502/13), „ЧОРБОВ СРЕЩУ БЪЛГАРИЯ“ (ЖАЛБА № 39942/13), „ДИМОВА-ИВАНОВА И ИВАНОВ СРЕЩУ БЪЛГАРИЯ“ (ЖАЛБА № 58497/10) И „ДИМИТЪР МИТЕВ СРЕЩУ БЪЛГАРИЯ“ (ЖАЛБА № 34779/09).  Внася: министърът на правосъдието 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ.  Внасят: заместник министър-председателят по обществения ред и сигурността и министър на отбраната  министърът на регионалното развитие и благоустройството 13. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ЧАСТНА ДЪРЖАВНА СОБСТВЕНОСТ, ЗА ИМОТИ – ПУБЛИЧНА ДЪРЖАВНА СОБСТВЕНОСТ.  Внасят: заместник министър-председателят по обществения ред и сигурността и министър на отбраната  министърът на регионалното развитие и благоустройството 14. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „ВАЗОВСКИ МАШИНОСТРОИТЕЛНИ ЗАВОДИ“ ЕАД – СОПОТ.  Внася: министърът на икономиката 15. ПРОЕКТ НА РЕШЕНИЕ ЗА ПРОМЯНА НА ПРЕДНАЗНАЧЕНИЕТО НА ПОЗЕМЛЕНИ ИМОТИ В ГОРСКИ ТЕРИТОРИИ – ПУБЛИЧНА ДЪРЖАВНА СОБСТВЕНОСТ, НАМИРАЩИ СЕ В ЗЕМЛИЩЕТО НА С. СРЕДНОГОРЦИ, ОБЩИНА МАДАН, ОБЛАСТ СМОЛЯН, ЗА ИЗГРАЖДАНЕ НА ОБЕКТ „ПЪТ 11-86 „ АСЕНОВГРАД – ЧЕПЕЛАРЕ – СМОЛЯН – РУДОЗЕМ“ ОТ КМ 125+727.46 ДО КМ 128+790 – ОПТИМИЗАЦИЯ НА ТРАСЕ И ОТВОДНИТЕЛНИ МЕРОПРИЯТИЯ“.  Внася: министърът на земеделието, храните и горите 16. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА БУРГАС, ОБЛАСТ БУРГАС.  Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗДРАВЕОПАЗВАНЕТО.  Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА ОПРЕДЕЛЯНЕ НАЛИЧИЕТО НА ОСНОВЕН ИНТЕРЕС, СВЪРЗАН СЪС СИГУРНОСТТА НА СТРАНАТА, ПО ЧЛ. 149, АЛ. 1, Т. 2 ОТ ЗАКОНА ЗА ОБЩЕСТВЕНИТЕ ПОРЪЧКИ ПРИ РЕАЛИЗАЦИЯ НА ИНВЕСТИЦИОНЕН ПРОЕКТ „РАЗШИРЯВАНЕ НА НАЦИОНАЛНИЯ СЕГМЕНТ НА НАТО (NS WAN) ЗА ОБМЕН НА КЛАСИФИЦИРАНА ИНФОРМАЦИЯ ДО НИВО „NATO SICRET“.  Внася: заместник министър-председателят по обществения ред и  сигурността и министър на отбраната 19. ДОКЛАД ЗА ИЗПЪЛНЕНИЕТО НА МЯРКА 168 „ПРЕОБРАЗУВАНЕ НА ТРАНЗИТЕН ЦЕНТЪР – С. ПЪСТРОГОР, НА ДЪРЖАВНАТА АГЕНЦИЯ ЗА БЕЖАНЦИТЕ ОТ ОТВОРЕН В ЗАТВОРЕН ТИП ЦЕНТЪР ЗА ПРЕДОСТАВЯНЕ НА УБЕЖИЩЕ” ЗА НАСТАНЯВАНЕ НА ЧУЖДЕНЦИ В ПРОЦЕДУРА ПО МЕЖДУНАРОДНА ЗАКРИЛА ПО ПРОГРАМАТА ЗА УПРАВЛЕНИЕ НА ПРАВИТЕЛСТВОТО НА РЕПУБЛИКА БЪЛГАРИЯ ЗА ПЕРИОДА 2017-2021 Г.  Внася: заместник министър-председателят по правосъдната реформа и министър на външните работи 20. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО ЗА СЪТРУДНИЧЕСТВО В ОБЛАСТТА НА СПОРТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА АЛЖИРСКАТА ДЕМОКРАТИЧНА И НАРОДНА РЕПУБЛИКА, ПОДПИСАНО НА 28 ФЕВРУАРИ 2014 Г. В АЛЖИР.  Внася: министърът на младежта и спорта 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ НАЦИОНАЛНИЯ СТАТИСТИЧЕСКИ ИНСТИТУТ НА РЕПУБЛИКА БЪЛГАРИЯ И НАЦИОНАЛНИЯ СТАТИСТИЧЕСКИ КОМИТЕТ НА РЕПУБЛИКА БЕЛАРУС ЗА СЪТРУДНИЧЕСТВО В ОБЛАСТТА НА СТАТИСТИКАТА.  Внася: заместник министър-председателят 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЕРСТВОТО НА ОТБРАНАТА НА УНГАРИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЕРСТВОТО НА НАЦИОНАЛНАТА ОТБРАНА НА РУМЪНИЯ, МИНИСТЕРСТВОТО НА ОТБРАНАТА НА СЛОВАШКАТА РЕПУБЛИКА И МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША ОТНОСНО СЪТРУДНИЧЕСТВО ПО ИНИЦИАТИВАТА „ИНТЕЛИГЕНТНА ОТБРАНА” ПРОЕКТ 1.29 „СПОДЕЛЕНИ СПОСОБНОСТИ ЗА ЯДРЕНА, ХИМИЧЕСКА И БИОЛОГИЧЕСКА ЗАЩИТА”.  Внася: заместник министър-председателят по обществения ред и сигурността и министър на отбраната 23. ПРОЕКТ НА РЕШЕНИЕ ЗА ОДОБРЯВАНЕ НА ПРОТОКОЛ ЗА ИЗМЕНЕНИЕ НА КОНВЕНЦИЯТА ЗА ЗАЩИТА НА ЛИЦАТА ПРИ АВТОМАТИЗИРАНАТА ОБРАБОТКА НА ЛИЧНИ ДАННИ.  Внася: заместник министър-председателят по правосъдната реформа и министър на външните работи 24. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА МИНИСТРИТЕ ПО ЕНЕРГЕТИКА НА ЕВРОПЕЙСКИЯ СЪЮЗ, ПРОВЕДЕНО НА 18 И 19 АПРИЛ 2018 Г. В СОФИЯ.  Внася: министърът на енергетиката 25. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗДРАВЕОПАЗВАНЕ”, ПРОВЕДЕНО НА 22 И 23 АПРИЛ 2018 Г. В СОФИЯ.  Внася: министърът на здравеопазването 26. ПРОЕКТ НА РЕШЕНИЕ ЗА ПРЕКРАТЯВАНЕ НА ПРОЦЕДУРАТА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „РИВИЕРА”, ОБЩИНА ВАРНА, ОБЛАСТ ВАРНА.  Внася: министърът на туризма 27. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „ПРИМОРСКО – ЦЕНТРАЛЕН”, ОБЩИНА ПРИМОРСКО, ОБЛАСТ БУРГАС.  Внася: министърът на туризма 28. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СВ. СВ. КОНСТАНТИН И ЕЛЕНА – ГОЛЯМ ПЛАЖ”, ОБЩИНА ВАРНА, ОБЛАСТ ВАРНА.  Внася: министърът на туризма 29. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА – СКАЛНООБЛИЦОВЪЧНИ МАТЕРИАЛИ – ГНАЙСИ, ОТ НАХОДИЩЕ „ФАБРИКАТА 4”, РАЗПОЛОЖЕНО В ЗЕМЛИЩЕТО НА С. КОБИЛИНО, ОБЩИНА ИВАЙЛОВГРАД, ОБЛАСТ ХАСКОВО, СКЛЮЧЕН НА 27 МАЙ 2009 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „ИВЕСТА” ООД – ХАСКОВО.  Внася: министърът на енергетиката 30. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА – СКАЛНООБЛИЦОВЪЧНИ МАТЕРИАЛИ – ГНАЙСИ, ОТ НАХОДИЩЕ „ФАБРИКАТА 2”, РАЗПОЛОЖЕНО В ЗЕМЛИЩЕТО НА С. КОБИЛИНО, ОБЩИНА ИВАЙЛОВГРАД, ОБЛАСТ ХАСКОВО, СКЛЮЧЕН НА 27 МАЙ 2009 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „ИВЕСТА” ООД – ХАСКОВО.  Внася: министърът на енергетиката 31. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ВАРОВИЦИ, ОТ НАХОДИЩЕ „ЛОМА-1”, УЧАСТЪЦИ „СЕВЕРОИЗТОК” И „ЮГОЗАПАД”, ОБЩИНА РУЖИНЦИ И ОБЩИНА ДИМОВО, ОБЛАСТ ВИДИН, НА „ПЪТНА КОМПАНИЯ” ЕАД – СОФИЯ.  Внася: министърът на енергетиката 32. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА – СКАЛНООБЛИЦОВЪЧНИ МАТЕРИАЛИ, ОТ НАХОДИЩЕ „ЕН- ДЖИ – ЮГ”, УЧАСТЪЦИ „ЗАПАД” И „ИЗТОК”, РАЗПОЛОЖЕНО В ЗЕМЛИЩЕТО НА С. ГОРНА КРЕМЕНА, ОБЩИНА МЕЗДРА, ОБЛАСТ ВРАЦА, НА „МАРОНАС” ООД – ВРАЦА.  Внася: министърът на енергетиката 33. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БАЛТИНАТА-2”, РАЗПОЛОЖЕНА В ЗЕМЛИЩАТА НА С. БРЕСТНИЦА, ОБЩИНА ЯБЛАНИЦА, И С. ПЕЩЕРНА, ОБЩИНА ЛУКОВИТ, ОБЛАСТ ЛОВЕЧ.  Внася: министърът на енергетиката 34. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЗОРА”, РАЗПОЛОЖЕНА В ЗЕМЛИЩЕТО НА С. ИЗГРЕВ, ОБЩИНА ЕЛХОВО, ОБЛАСТ ЯМБОЛ.  Внася: министърът на енергетиката 35. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА КОНТРОЛ ВЪРХУ НАРКОТИЧНИТЕ ВЕЩЕСТВА И ПРЕКУРСОРИТЕ.  Внася: министърът на земеделието, храните и горите 36. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ЧУЖДЕНЦИТЕ В РЕПУБЛИКА БЪЛГАРИЯ, ПРИЕТ С ПОСТАНОВЛЕНИЕ № 179 НА МИНИСТЕРСКИЯ СЪВЕТ ОТ 2011 Г.  Внася: министърът на вътрешните работи 37. ПРОЕКТ НА ПОСТАНОВЛЕНИЕ ЗА ОТМЕНЯНЕ НА НАРЕДБАТА ЗА РЕДА ЗА ЛИЦЕНЗИРАНЕ НА СПОРТНИТЕ ОРГАНИЗАЦИИ В РЕПУБЛИКА БЪЛГАРИЯ, ПРИЕТА С ПОСТАНОВЛЕНИЕ № 237 НА МИНИСТЕРСКИЯ СЪВЕТ ОТ 2008 Г.  Внася: министърът на младежта и спорта 38. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ОПРЕДЕЛЯНЕ НА УСЛОВИЯТА, РЕДА И МЕХАНИЗМА ЗА ФУНКЦИОНИРАНЕ НА ИНФОРМАЦИОННАТА СИСТЕМА ЗА УПРАВЛЕНИЕ И НАБЛЮДЕНИЕ НА СРЕДСТВАТА ОТ ЕВРОПЕЙСКИТЕ СТРУКТУРНИ И ИНВЕСТИЦИОННИ ФОНДОВЕ (ИСУН) И ЗА ПРОВЕЖДАНЕ НА ПРОИЗВОДСТВА ПРЕД УПРАВЛЯВАЩИТЕ ОРГАНИ ПОСРЕДСТВОМ ИСУН, ПРИЕТА С ПОСТАНОВЛЕНИЕ № 243 НА МИНИСТЕРСКИЯ СЪВЕТ ОТ 2016 Г.  Внася: заместник министър-председателят 39. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ПРАВОСЪДИЕТО, ПРИЕТ С ПОСТАНОВЛЕНИЕ № 38 НА МИНИСТЕРСКИЯ СЪВЕТ ОТ 2015 Г.  Внася: министърът на правосъдието АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Вижте какво ще решава Министерски съвет на 20 юни 2018 г."}
{"url": "https://trud.bg/%d0%bf%d0%b0%d0%b8%d1%81%d0%b8%d0%b9-%d1%81%d0%bc%d0%b8%d1%80%d0%bd%d0%b5%d0%bd%d1%81%d0%ba%d0%b8-%d0%b3%d0%b5%d0%be-%d0%bc%d0%b8%d0%bb%d0%b5%d0%b2-%d0%b8-%d0%b2%d0%b0%d0%bf%d1%86%d0%b0%d1%80%d0%be/", "text": "Пенсионираната учителка Йорданка Славова/84г./ от Шумен направи лично дарение четири паметника на наши творци на уникалния културно-исторически комплес Двор на кирилицата в старата столица Плиска, които бяха официално открити във вторник, Ден на дарителството. 19 юни бе нарочно избран и като ден на автора на История славянобългарска Паисий Хилендарски. Неговият бюст-паметник е дело на Вежди Рашидов, който бе специален гост на тържеството. Това е втори бюст-паметник от Рашидов в Алеята, за която той първо извая лика на Алеко Константинов. Както е по традиция, в основата на постамента на паметника на Паисий беше положена пръст от Атон. Дар от пенсионерката са и паметниците на Христо Смирненски, Гео Милев и Никола Вапцаров. Тя готви и пето дарение за Алеята на писателите, в която ще има поне 80 бюст-паметника на творци, планира създателят Карен Алексанян. На 25 юни по случай 80-годишнината от рождението на Владимир Висоцки ще бъде поставен и неговият бронзов лик със символична китара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Паисий, Смирненски, Гео Милев и Вапцаров влязоха в Алеята на писателите\t\t\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d0%b8-%d1%83%d1%80%d0%b5%d0%b4%d0%b8-%d1%81%d1%80%d0%b5%d1%89%d0%b0-%d1%81-%d0%b4%d0%b6%d0%be%d0%ba%d0%be%d0%b2%d0%b8%d1%87/", "text": "Григор Димитров постигна поне две цели в първия си мач поединично от сезона на трева. Българският тенисист победи с 6:3, 6:7 (4), 6:3 босненеца Дамир Джумхур, 29-и в световната ранглиста. Въпреки пълното си превъзходство, родният ас се наложи да се труди цели 2 часа за победата. Дългият престой на корта обаче може да се окаже добра новина, тъй като дава на тенисиста игрова практика преди „Уимбълдън“. „Наистина бях малко „ръждясал“ и имах нужда от едно „забърсване“ – пошегува се Григор след успеха. – Сега искам да изиграя възможно повече мачове на трева. Този турнир е много силен и трябва във всеки мач да играя на максимума на възможностите си.“ Григор спечели убедително първия сет и поведе с пробив във втория, но изпусна шанса за експресна победа. Джумхур изравни за 3:3, а после взе частта в тайбрек. В третата обаче българинът намери точните ретури за пробив в 8-ия гейм, а малко по-късно Григор затвори мача с мощен ас и зачака съперника си за втория кръг. След малко повече от час стана ясно, че това е Новак Джокович. Сърбинът разби с 6:2, 6:1 Джон Милман (Австралия). Така днес Димитров ще търси втората си победа над Джокера след паметния мач в Мадрид през 2013-а.", "date": "2018.06.19", "title": " Григор си уреди среща с Джокович"}
{"url": "https://trud.bg/400-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%86%d0%b8-%d0%b8%d0%b4%d0%b2%d0%b0%d1%82-%d1%81-%d0%b0%d0%b1%d1%80%d0%b0%d0%bc%d1%81-%d0%b8-%d0%b1%d1%80%d0%b0%d0%b4/", "text": "Съвместна българо-американска подготовка „Joint Training 2“ ще се проведе в района на учебен полигон „Ново село“ в периода 19 юни – 30 октомври 2018 година. Това съобщиха от MO. Предвижда се в нея да участват военни формирования от Сухопътните войски, Съвместното командване на силите и служба „Военна полиция“. От въоръжените сили на САЩ в „Joint Training 2“ ще се включат до 400 военнослужещи с необходимата екипировка, щатно въоръжение и бойни припаси. По време на съвместната българо-американска подготовка ще бъдат използвани танкове М1А2 „Абрамс“, бойни машини на пехотата М2А3 „Брадли“, бронирани бойни машини АРС М113, самоходни гаубици М109А6 „Paladins“, както и спомагателна и ремонтна техника. Съвместната българо-американска подготовка е част от мерките за укрепване на сигурността в Черноморския регион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " 400 американци идват с „Абрамс“ и „Брадли“ за учение на полигон „Ново село“"}
{"url": "https://trud.bg/%d1%84%d0%b8%d0%bb%d0%b8%d0%bf-%d0%b3%d1%83%d0%bd%d0%b5%d0%b2-%d0%bd%d0%b5-%d0%b5-%d0%b2%d1%8a%d0%b7%d0%bc%d0%be%d0%b6%d0%bd%d0%be-%d0%b7%d0%b0%d1%82%d0%b2%d0%b0%d1%80%d1%8f%d0%bd%d0%b5-%d0%bd%d0%b0/", "text": "Не е възможно затваряне на всички външни граници на ЕС срещу миграцията, както поиска премиерът Бойко Борисов. Това бившият зам.-министър на вътрешните работи и консултант по миграционните въпроси Филип Гунев по  . Пред депутатите от европейските национални парламенти  а мигрантите да минават само през граничните пунктове на държави, които искат да ги интегрират. „Това, което той има предвид, че в България ние успяхме да затворим донякъде границата, няма как да се случи на водните граници, на морските граници, най-вече по правни и юридически причини, които биха предполагали европейските държави да суспендират един куп международни конвенции, от които те да се разграничат”, обясни Гунев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Бившият зам.-министър на МВР Филип Гунев: Не е възможно затваряне на всички външни граници на ЕС"}
{"url": "https://trud.bg/%d0%bf%d0%be%d0%bb-%d0%bc%d0%b0%d0%ba%d0%ba%d0%b0%d1%80%d1%82%d0%bd%d0%b8-%d0%be%d1%82%d0%b8%d0%b4%d0%b5-%d0%b4%d0%b0-%d1%80%d0%b0%d0%b7%d0%b3%d0%bb%d0%b5%d0%b4%d0%b0-%d0%b8%d0%bd%d1%81%d1%82%d0%b0/", "text": "Известният британски композитор и изпълнител Сър Пол Маккартни отиде в Хайд парк за да разгледа инсталацията Мастаба, на Кристо Явашев. Инсталацията “Мастаба” е съставена от 7 506 варела, инсталирани на платформа от пластмасови кубчета. Теглото й е 500 тона, висока е 20 метра, дължината е 30 на 40 метра и покрива около 1% от общата площ на езерото. Може да се види в езерото “Серпентината” в лондонския Хайд парк до 23 септември 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Пол Маккартни отиде да разгледа инсталацията “Мастаба” на Кристо"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%b4%d0%b5%d0%bb%d0%be%d1%82%d0%be-%d1%81/", "text": "Специализираният наказателен съд отхвърли искането на защитата на бившия здравен министър Петър Москов да бъде прекратено делото за бартера с турските ваксини. Според съда няма съществени процесуални нарушения, които да пречат на Москов, заместника му Адам Персенски и другите трима подсъдими в процеса да разберат в какво са обвинени, за да могат пълноценно да реализират защита си, предаде  . Според съдебния състав от обвинителния акт става ясно както какви точно финансови щети е понесло Здравното министерство от бартера с ваксините, така и какви са нематериалните щети. Според съдебния състав те са свързани с разколебаното доверие към здравното министерство и към имунизационния календар. Нещо, с което, след като чу определението, бившият здравен министър Петър Москов категорично не се съгласи и обеща да го опровергае със статистика. Въпреки че подсъдимите имат право да обжалват отказа на Специализирания наказателен съд да прекрати делото, това най-вероятно няма да се случи. Самият Москов заяви, че иска делото да започне час по-скоро, за да може по-бързо да стане ясно, че престъпление няма. На следващото заседание, на 12 септември, ще стане ясно дали процесът ще се гледа по съкратената процедура. Адвокатът на Петър Москов иска да не се разпитват близо 3/4 от общо 211 свидетели. Адвокат Менко Менков обаче държи на разпита в съдебната зала на министрите от кабинета „Борисов“ 2, които даваха показания в началото на досъдебното производство, и задължително на разпита на настоящия премиер Бойко Борисов. На излизане от залата бившият министър на здравеопазването заяви, че не съжалява за нищо, което е направил. По думите му с действията си е защитил държавния и обществен интерес. “Държавата е гарантирала имунизационния календар с ваксини, каквито винаги са правени. Сама прокуратура е изискала потвърждение от френската фирма “Санофи”. Ако говорим за финансови параметри в идеята да осигурим имунизационния календар, държавата е на плюс от три милиона лева. Това, че някой прехвърля от бюджета на Министерството на здравеопазването в бюджета на Министерството на финансите, тоест в централната хазна, след това те се връщат като компенсиран разход в бюджета на министерството и върху това са построени някакви обвинения, аз нито го разбирам, нито го приемам”, коментира Москов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Спецсъдът отказа да прекрати делото срещу Москов за турските ваксини\t\t\t"}
{"url": "https://trud.bg/91-%d0%bd%d0%b0-%d1%81%d1%82%d0%be-%d0%be%d1%82-%d1%88%d0%be%d1%84%d1%8c%d0%be%d1%80%d0%b8%d1%82%d0%b5-%d1%81%d0%b5-%d1%81%d0%bc%d1%8f%d1%82%d0%b0%d0%bb%d0%b8-%d0%b7%d0%b0-%d0%b1%d0%b5%d0%b7%d0%b3/", "text": "Софиянци и висшисти – опасни зад волана Девет от всеки 10 български шофьори се смятат са безгрешни на пътя. Само 9% си признават, че карат рисково, а от тях едва 6% – опасно. В същото време 73% от водачите са убедени, че всички други участници в движението са по-скоро рискови. Това сочат представените вчера данни от национално проучване на агенция “Експлика”, направено по поръчка на застрахователни брокери. Допитването е проведено през април сред 1000 души от 72 населени места. Изричното изискване към участниците на възраст от 18 до 75 години е било да са активни шофьори на леки автомобили или микробуси, изминали най-малко 2000 км за последната година. Те е трябвало по домовете си да попълнят анкета как реагират в 50 стандартни ситуации. Тестовете са базирани на изследвания на екип от психолози от университета в Манчестър. През 90-те години там под ръководството на проф. Джеймс Ризън се изследват грешките в човешкото поведение и създават тестове за пилоти на самолети. Изследването се базира на данни на Европейската комисия, че 93% от катастрофите по пътищата на ЕС стават заради човешка грешка. То измерва самооценката на шофьорите. 50-те ситуации са разпределени в три категории. Първата е пропуски – това, което се случва най-често на шофьора от разсеяност, например – да влезе в друг ръкав на кръгово кръстовище. Втората категория са грешките, които се допускат от непознаване на правилата, или липсата на достатъчно умения зад волана, примерно – невъзможността да се прецени скоростта на движещото се отпред превозно средство. И третата категория са нарушенията. Те са неумишлени или умишлени – паркиране на забранено място, изпреварване на колона при непрекъсната осева линия и т.н. Проучването се прави за първи път у нас и целта му е веднъж годишно да се определя Индекс за безопасно шофиране (SDIndex – Safe Drive Index). Първият такъв индекс за България е висок – 89,6 при максимална стойност 100. Това сочи много голямо самочувствие на нашенския водач, при положение, че за 2017 г. България е на второ място в ЕС по брой на жертви от катастрофи, а през 2016 г. бе на първо. Общо 91% от тях се смятат за среднорискови (31%) и нискорискови (60%). Тъй като се приема, че 1% от участниците в проучването отговаря на 24 000 опитни шофьори, това прави 2 184 000 души. А пък резултатът от 9 %, които се признават за високорискови и опасни на пътя, е едва 216 000 души. Тези данни се разминават драстично с 1 054 303 актове, фишове и електрони фишове за най-различни нарушения, издадени от КАТ през 2017 г. На практика е невъзможно всеки “лош” шофьор да е направил по 4 нарушения през годината. Пътната полиция не отчита броя на глобените хора, но неофициално се смята, че те са около 450 000. Така от проучването излиза, че поне половината от българските шофьори не се признават за нарушители. В София нискорисковите шофьори са 27% при 60% средно за страната. В анкетите висшистите си признават повече, че са опасни, в сравнение с хората с по-ниска степен на образование. За по-рискови в проучването се определят водачите със стаж между 4 и 10 години, като и такива, които карат по-мощни автомобили.   71% са карали по-бързо от разрешеното Превишаването на разрешената скорост е най-разпространеното рисково действие сред българските шофьори на леки и лекотоварни автомобили, сочи изследването. 71% от запитаните 1000 водачи отговарят, че това им се е случило поне веднъж през последната година. Според 56 % от анкетираните втората от 50-те най-разпространени стандартни ситуации на пътя е неумението им да планират правилното маршрута си и да избягват попадането в задръствания. 55 % признават, че често се разсейват и се налага да спират рязко, за да избегнат удар в предната кола. Заслепяването заради каране на дълги фарове е посочено от 54 % от запитаните. Буди тревога фактът, че 44 % признават, че карат “с половин око”, докато се занимават със странична дейност – говорят по телефона или със спътниците си, гледат наляво и надясно от пътя, или витрините на магазините и т.н.   Съдийка загина при падане с кола от мост Бившата председателка на Районния съд в Свиленград Елена Тодорова загина на място в катастрофа вчера сутринта. Съдийката е шофирала лек автомобил “Фолксваген”. От полицията обясниха, че е загубила контрол над волана край свиленградското село Младиново и автомобилът паднал от мост. На мястото на инцидента бе изпратена група за оглед, която установила, че съдия Тодорова е започнала изпреварване. Изгубила контрол над волана, излязла от платното и автомобилът полетял в крайптъното дере. 45-годишната Елена Тодорова бе председател на Районен съд – Свиленград до 2016 г. Тя бе понижена и наказана от Висшия съдебен съвет заради забавени дела. Името й бе замесвано и в скандали, свързани с дисциплинарни нарушения.   225 жертви от началото на годината 225 души са загинали, а 3603-ма са били ранени при 2793 тежки катастрофи у нас от началото на годината. Това сочи статистиката на КАТ, която обаче е спорна. Заради серия от грешки и неточности от февруари т.г., които “Труд” посочи, МВР престана в сайта си да посочва колко са пострадали при катастрофи, откарани в болница с опасност за живота. Едно от предложенията в бъдещия Закон за движение по пътищата е да се задължи полицията да попълва водения от нея електронен регистър на катастрофите и след излизането на автотехническата експертиза, в която са посочени причините за даден инцидент. Катаджиите трябва да си попълват статистиката и тогава, когато съдът излезе с решение чия е била вината за произшествието.   Иван е бачкатор, Мария е чиновничка – и двамата са със стари коли Изследването с анкети на SDIndex позволява да се направи профил на българския шофьор, обясниха организаторитe. Те са нарекли условно с името Иван 66 % от водачите, които са мъже и с името Мария – 34 % жени. От данните излиза, че Иван е на 45 години, има средно образование и работи физически труд, например – в завод или на строеж. Той още няма деца, емоционално стабилен е, а като шофьор е глобяван 0,69 пъти през последната година. Неговият стаж зад волана е над 20 години и кара 6,2 дни в седмицата. Автомобилът му е на възраст над 17 години с двигател над 1500 кубика и мощност над 90 конски сили. Определя себе си за нискорисков шофьор. Мария е на 41 години, има висше образование и работи зад бюро като чиновничка. Има едно или повече деца. Като шофьорка е съзнателна и има 0,48 глоби за годината. Стажът й зад волана е от 4 до 10 години и кара редовно 5,7 дни в седмицата. Колата й е 16-годишна с обем на двигателя под 1500 кубика и под 90 конски сили. Също се определя за нискорисков шофьор. Важен резултат от проучването е, че не е открита разлика в рисковия профил на мъжете и жените шофьори, тоест – твърденията, че жените имат повече проблеми, докато въртят волана, не отговарят на истината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " 91 на сто от шофьорите се смятали за безгрешни (обзор)\t\t\t"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d1%81%d1%80%d0%b5%d1%89%d1%83-%d0%bf%d0%be%d0%b4%d0%bf%d0%b8%d1%81-%d0%be%d1%82-%d0%b0%d1%80%d0%b5%d1%81%d1%82%d0%b0-25-%d0%b3%d0%be%d0%b4%d0%b8%d1%88%d0%bd/", "text": "Районна прокуратура-Карлово привлече като обвиняем 25-годишният кмет на село Войнягово, Тодор Танковски, по досъдебно производство за опит за лично укривателство с цел имотна облага. Танковски бе арестуван вчера в Карлово и  , за да прикрие незаконно добиване на инертни материали от река Стряма. Престъплението е по чл.294 ал.2 във връзка с ал. 1 във връзка с чл.18 ал. 1 от Наказателния кодекс. По досъдебното производство се извършват процесуално-следствени действия, за които съобщихме на медиите в прессъобщение по-рано днес. С постановление на Районна прокуратура-Карлово обвиняемият е с взета мярка за неотклонение „подписка“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Пуснаха срещу подпис от ареста 25-годишният кмет на Войнягово"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d1%89%d0%b5-%d0%bf%d1%80%d0%b8%d0%b5%d0%bc%d0%b5-%d0%b4%d0%be%d0%b3/", "text": "Македонският парламент одобри искането на външния министър Никола Димитров да бъде приет по съкратената процедура внесеният от правителството законопроект за ратификация на договора с Гърция за името на страната, предаде  . Димитров посочи, че бързото одобряване на договора е важно, тъй като той задължава гръцката страна да уведоми Брюксел, че подкрепя присъединяването на Македония към ЕС и НАТО. Кабинетът в Скопие иска това да се случи преди срещата на върха на ЕС в края на юни. Парламентарната група на опозиционната партия ВМРО-ДПМНЕ гласува против и отказа да участва в процедурата. Днес законопроектът мина през комисията по европейски въпроси и законодателно-правната комисия. Очаква се утре парламентът да ратифицира договора за новото име на Македония. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Македонският парламент ще приеме договора с Гърция по съкратената процедура"}
{"url": "https://trud.bg/%d0%bf%d0%b0%d1%80%d0%b0%d0%b3%d0%b2%d0%b0%d0%b5%d1%86-%d1%81%d0%b5-%d0%bf%d0%be%d1%8f%d0%b2%d0%b8-%d0%bd%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be%d1%82%d0%be-%d1%81%d0%b8-%d0%bf/", "text": "20-годишен парагваец, смятан от близките си за мъртъв, се появи на собственото си погребение, съобщава The Mirror. Случката станала в село Санта Тереза в департамента Амамбай, предаде  . Хуан Рамон Алфонсо Пеняо се смятал за изчезнал и когато полицията намерила човешки останки, семейството решило, че той е убит и изгорен от местни наркобандити. Останките били предадени на семейството, за да бъдат погребани, но в деня на погребението младежът се появил в дома си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Парагваец се появи на собственото си погребение"}
{"url": "https://trud.bg/%d0%ba%d1%80%d0%b0%d0%b2%d0%b0%d1%82%d0%b0-%d0%bf%d0%b5%d0%bd%d0%ba%d0%b0-%d1%81%d0%b5-%d0%b2%d1%80%d1%8a%d1%89%d0%b0-%d0%b2-%d1%81%d1%82%d0%b0%d0%b4%d0%be%d1%82%d0%be-%d1%81%d0%b8-%d1%87%d0%b0%d0%ba/", "text": "След като кравата Пенка беше спасена от евтаназия, нарушителката на европейските закони предстои да се завърне в стадото си. От 25 май кравата Пенка е в импровизиран обор в кюстендилското село Копиловци. Съвсем скоро тя ще има високи гости от Европейския парламент. Междувременно, тя се чувства добре, храни се редовно, в добро здраве е, и скоро ще й се случат още хубави неща, предаде  . Скоро тя ще може да се върне в стадото си, но преди това от Агенцията по безопасност на храните ще преценят дали стопанинът й Иван Харалампиев й е осигурил всички удобства. Иван не получава европейска субсидия за кравата Пенка, но помощ от Европа все пак дойде. „Получих писмо от Германия – картичка, където ми благодарят и ми изпратиха 50 евро с цел да ме подпомогнат”, каза той. Подател е Валтрауд Графенбергер от Мюнхен. В картичката пише: “Господин Харалампиев, надявам се, че сте получили Вашата Пенка обратно. Тези закони не са човешки. Бих искала да Ви преведа една малка сума от 50 евро за направените от Вас разходи. Поздрави и всичко хубаво!” Случаят с кравата беглец беше обсъждан дори в Европейския парламент. Невероятно, но факт – оттам изпращат експерт, който да се запознае на място със съдбата на Пенка. Ще има среща със стопанина й с помощта на преводач. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Кравата Пенка се връща в стадото си, чака гости от Европарламента"}
{"url": "https://trud.bg/%d1%80%d1%83%d1%81%d0%b8%d1%8f-%d1%89%d0%b5-%d0%b2%d1%8a%d0%b2%d0%b5%d0%b4%d0%b5-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d0%b2%d0%bd%d0%be%d1%81%d0%bd%d0%b8-%d0%bc/", "text": "Русия ще въведе в най-скоро време допълнителни вносни мита за стоките от САЩ, които имат аналог на руския пазар, в отговор на американските мита върху стоманата и алуминия, заяви министърът на икономическото развитие на Русия Максим Орешкин, цитиран от ТАСС. През март САЩ въведоха вносни мита от 25 процента за стоманата и 10 процента за алуминия. Митата са валидни за всички страни, които внасят стоки в САЩ. “Във връзка с това, че САЩ продължават да прилагат защитни мерки под формата на допълнителни вносни мита върху стоманата и алуминия, и отказват да предоставят компенсация за загубите, Русия ще използва своите права в СТО и ще въведе балансиращи мерки за вноса от САЩ. Тези мерки под формата на допълнителни вносни мита върху американските стоки ще започнат да се прилагат в най-скоро време. Те ще се отнасят само за стоки, които имат аналог на руския пазар и няма да окажат негативно влияние върху макроикономическите показатели”, допълва Орешкин, цитиран от пресслужбата на министерството. Списъкът с американските стоки, върху които ще бъдат наложени вносните мита, ще бъде готов след няколко дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Русия ще въведе допълнителни вносни мита за стоките от САЩ"}
{"url": "https://trud.bg/%d0%ba%d1%83%d0%ba%d0%be%d1%87-%d0%b4%d0%b5%d0%b1%d0%bd%d0%b5-%d1%86%d1%81%d0%ba%d0%b0-%d0%b2-%d0%bb%d0%b8%d0%b3%d0%b0-%d0%b5%d0%b2%d1%80%d0%be%d0%bf%d0%b0/", "text": "Тончи Кукоч, ексцентричният бивш футболист на ЦСКА, може да се изправи срещу „червените“ в първия квалификационен кръг от турнира Лига Европа. Крайният бранител е част от „Хонвед“ (Будапеща), един от потенциалните съперници на „армейците“, чието име ще стане ясно днес от 14 часа. Тимът на Нестор Ел Маестро бе позициониран в група 7 след разбивките, направени от УЕФА вторник. ЦСКА е поставен заедно с „Партизан“, „Слован“ (Братислава), азербайджанският „Кесла“ и „Работнички“ от Македония. А техни съперници ще бъдат някои измежду непоставените „Милсами“, „Плевля“ (Черна гора), „Рига“ (Латвия), „Хонвед“ и „Балзан“ от Малта.  Самият Кукоч игра на „Българска армия“ през сезон 2014/15, записвайки 22 мача и 2 гола. Снажният бранител набързо се превърна в любимец на Сектор Г най-вече заради буйния си и непримирим характер. В последствие обаче клубът от „Борисовата градина“ не получи лиценз за елита, а Кукоч пое към Италия.  Настоящият отбор на хърватина завърши на 4-то място в Унгария. В историята си клубът има 14 шампионски титли и 7 купи на страната.  Друг от потенциалните съперници на ЦСКА е молдовският „Милсами“, отстранил преди 3 години „Лудогорец“ в Шампионската лига.  В същото време треньорът на „червените“ Нестор Ел Маестро разкри, че очаква двама нови играчи да се присъединят към отбора в близко бъдеще. Това той заяви след проверката с „Етър“, спечелена от столичния тим с 2:0.", "date": "2018.06.19", "title": " Кукоч дебне ЦСКА в Лига Европа"}
{"url": "https://trud.bg/%d1%88%d0%be%d0%ba-%d0%b7%d0%b0-%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d0%bd%d0%b5%d0%b9%d0%bc%d0%b0%d1%80-%d0%bd%d0%b0%d0%bf%d1%83%d1%81%d0%bd%d0%b0-%d0%ba%d0%be%d0%bd%d1%82%d1%83%d0%b7/", "text": "Неймар, голямата звезда на Бразилия, напусна контузен тренировката на тима. Нападателят участва едва в началните пет минути на заниманието, след което почувства силни болки в десния глезен и бе принуден да прекрати участието си на базата в Сочи. Играчът на ПСЖ бе прегледан обстойно от медицинския екип на „селесао“. Според говорител на тима, причината за здравословните проблеми на Неймар са множеството нарушения срещу него в двубоя с Швейцария (1:1). Тогава най-скъпият играч на планетата бе спрян цели 10 пъти непозволено от противниковите играчи. А статистиката показва, че това е и най-фаулираният футболист на мондиал от 1998 година насам. А Неймар лекува контузия именно на десния глезен в разстояние на три месеца през пролетта. Бразилецът бе контузен в края на февруари в мач срещу „Марсилия“ и се завърна в игра едва в началото на юни.  Така участието на 26-годишния футболист в предстоящия мач с Коста Рика остава под въпрос. Не е невъзможно обаче да става въпрос и за по-сериозна травма.  ", "date": "2018.06.19", "title": " Шок за Бразилия: Неймар напусна контузен тренировка"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%81%d1%82%d0%b2%d0%b0%d0%bd%d0%b5%d1%82%d0%be-%d0%b2-%d0%b3%d0%b8%d0%bc%d0%bd%d0%b0%d0%b7%d0%b8%d0%b8%d1%82%d0%b5-%d1%89%d0%b5-%d1%81%d1%82%d0%b0/", "text": "За втора година заявленията за кандидатстване в профилираните и професионалните гимназии ще могат да се подават и онлайн.  ще бъде отворена на 20 юни 2018 г. В същия ден в училищата-гнезда, определени от регионалните управления на образованието (РУО), ще започнат да се приемат и документи на хартиен носител, съобщиха от МОН. Родителите, които изберат електронно заявление, няма да могат да подават на хартиен носител и обратно. През миналата година 33% от седмокласниците кандидатстваха чрез портала на Министерството на образованието и науката. Достъпът до страницата за подаване на документи е чрез входящ номер и уникален 10-цифрен код, записани в служебната бележка за явяване на националните външни оценявания. С тях ставаше и проверката на резултатите от изпитите. След влизането в платформата данните на ученика се генерират автоматично. Родителите трябва да попълнят предпочитаните училища с избраните профили или специалности от професии, подредени последователно според предпочитанията. Всяка паралелка е отделно желание. Изборът става от падащо меню или чрез въвеждане на 4-цифрените кодове на специалностите. Препоръчително е да се попълнят поне двадесет, съобразени с резултатите от изпитите. Броят им е неограничен. Родителите и учениците могат да кандидатстват за училища в повече от една област в страната с отделни заявления. Корекции на вече подадени документи не се допускат, освен в изключителни случаи, като те могат да се правят само в РУО. Ако ученикът иска да учи в професионална гимназия, задължително трябва да приложи сканирано копие на медицинско свидетелство, издадено от общопрактикуващия му лекар. Това става с натискане на бутон „прикачване на медицинско (PDF). Оригиналът се представя при записването. За да бъде завършено електронното подаване на заявлението, се натиска бутон „потвърди“. След това в отделен прозорец излиза декларация за съгласие на родителя, която изисква да се попълнят три имена и телефон за връзка. Онези, които предпочитат да подават документи на хартия, могат да ги изтеглят от сайтовете на РУО и да ги попълнят предварително. Списъците с паралелките ще са изложени в училищата-гнезда. При кандидатстването не е необходимо копие на свидетелството за завършено основно образование, но ако ученикът желае паралелка от професионална гимназия, трябва да предостави оригинал и копие от медицинското свидетелство. След проверка от длъжностните лица оригиналът ще бъде върнат.  Документи за кандидатстване в гимназиите в страната ще се приемат до 26 юни включително. Първото класиране ще излезе до 3 юли, а записването или подаването на заявление за участие във второ класиране ще е в дните между 4 и 6 юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Кандидатстването в гимназиите ще става и онлайн\t\t\t"}
{"url": "https://trud.bg/%d0%b8%d0%b7%d0%b7%d0%b5%d1%82%d0%b8-%d1%81%d0%b0-%d0%be%d1%82-%d1%81%d0%ba%d0%bb%d0%b0%d0%b4-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bd%d0%b0%d0%b4-7-%d1%82%d0%be%d0%bd%d0%b0-%d0%bd/", "text": "Проверка в склад във Велико Търново преди броени дни, в който се оказа, че се преетикират хранителни продукти с изтекъл срок на годност, разкри още шокиращи нарушения. Установено е, че фирмата-нарушител зарежда закусвални, хлебозаводи и сладкарски цехове с храни с изтекъл срок на годност. Проверката в склада бе извършена от Стопанска полиция и Агенцията по храните под наблюдението на Районна прокуратура – Велико Търново по сигнал на Господарите на ефира. Потресаващите факти сочат, че са иззети над 7 тона са храните с изтекъл срок на годност, като те са повече от 30 вида. С тях собствениците на склада зареждали обекти в цялата страна. „Установена и доказана е подмяна на срока на годност, извършващ се в момента на проверката от работещите във фирмата. Всички стоки, след като е определен някакъв срок на годност, това означава, че в рамките на този срок те са безопасни. Не е допустимо да се продават където и да е, стоки с изминал срок на годност“, заяви д-р Станимир Спасов, директор на Областната дирекция по безопасност на храните във Велико Търново. Той поясни, че проверката е установила, че на много места на етикета на артикулите е бил заличаван срока на годност и че всички тези храни ще бъдат изпратени за унищожаване, а на собствениците на склада ще бъдат съставени актове. Д-р Станимир Спасов уточни, че максималните глоби в тези случаи са 4000 лева.  „Прокуратурата може да наложи по-сериозни санкции, ако прецени, че тези храни представляват заплаха за живота на хората“, заяви д-р Спасов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Иззети са от склад в Търново над 7 тона негодни храни от над 30 вида\t\t\t"}
{"url": "https://trud.bg/%d0%b1%d0%bb%d1%81-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d1%8f%d1%82%d0%b0-%d0%b7%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d0%be%d0%b4%d0%b8%d1%82/", "text": "Информацията за разследването в агенция “Медицински одит” беше поднесена по начин, по който оронва авторитета на цялото лекарско съсловие. Това заявяват в своя позиция по казуса от Български лекарски съюз. БЛС декларира, че е готов да съдейства на разследващите органи за проверки в сектора. Пълният текст на позицията гласи: “За пореден път, през последните дни, ставаме свидетели на публично изнесена информация за разследване в здравния сектор, която вместо да представя в конкретика факти за вина, е поднесена по начин, по който оронва авторитета на цялото лекарско съсловие. Във връзка с разследване, което Прокуратурата поде за проследяване дейността на ИАМО в последната година, в публичното пространство започнаха да се тиражират коментари, които създават чувство на съсловна вина, без тя да е подплатена с ясна доказателствена конкретика. Поднасянето на информация пред обществото, по начин, по който се уронва престижа на медицинската професия в нейната цялост и представителност, компрометира целия диагностично-лечебен процес, създава предпоставки за грешки и агресия у пациенти, което нарушава целостта на здравната система и е в ущърб на всички хора, лекари и пациенти. Български лекарски съюз, в качеството си на най-голяма съсловна организация, държи да подчертае, че винаги е бил готов да съдейства на разследващите органи за проверки в сектора, защото своевременното разрешаване на казуси в системата и изясняването на конкретна вина, е в полза на цялото медицинско съсловие, както и на цялото общество”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " БЛС: Информацията за “Медицински одит” беше поднесена по начин, който оронва авторитета на цялото съсловие"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%82%d1%80%d0%b8%d0%bc%d0%b0-%d0%b7%d0%b0-%d0%be%d0%bf%d0%b8%d1%82-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bf%d0%be-%d1%85%d1%83/", "text": "По внесен от Софийска градска прокуратура  (СГП) обвинителен акт, Софийски градски съд (СГС) постанови осъдителна присъда спрямо три лица, извършили опит за убийство по хулигански подбуди, съобщават от държавното обвинение. Джоно М., Иво Т. и Момчил М. са предани на съд, затова че на 09 ноември 2013г. в гр. София, на ъгъла на ул. „Цар Самуил” и ул. „Пиротска“, в съучастие като извършители, по хулигански подбуди, са  направили опит умишлено да умъртвят Г.Д., като му нанесли множество удари с ръце и  крака в  жизненоважна област – главата,  като деянието  е останало недовършено поради независещи от извършителите причини – на пострадалия била оказана своевременно висококвалифицирана медицинска помощ. На инкриминираната дата около 19,30 часа тримата извършители нападнали без видима причина непознатия за тях пострадал в района ул. „Пиротска“ и му нанесли побой. При опитите на случайни минувачи да помогнат на пострадалия и да преустановят престъпните им действия, тримата извършители насочили агресията си към тях. Пострадалият получил разстройство на здравето  временно опасно за живота,  изразяващо се в  тежка черепно – мозъчна и лицево – челюстна травма, контузия на главен мозък и счупване на челюстта. След проведено съдебно следствие, съдът призна тримата подсъдими за виновни по повдигнатите им обвинения и постанови Иво Т. да изтърпи наказание „лишаване от свобода“ за срок от 18 години, Джоно М – за срок от 16 години , а  Момчил М.- за срок от 15 години. Наказанията следва да бъдат изтърпяни при първоначален „строг“ режим. Съдът е уважил и гражданския иск в размер на 200 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.19", "title": " Осъдиха трима за опит за убийство по хулигански подбуди"}
{"url": "https://trud.bg/%d0%bc%d0%be%d0%bd%d0%b4%d0%b8%d0%b0%d0%bb%d1%8a%d1%82-%d0%bd%d0%b0-%d1%81%d1%82%d0%b0%d1%82%d0%b8%d1%87%d0%bd%d0%b8%d1%82%d0%b5-%d0%bf%d0%be%d0%bb%d0%be%d0%b6%d0%b5%d0%bd%d0%b8%d1%8f/", "text": "Мондиалът на статичните положения. Това е заключението след първите 6 дни от турнира в Русия. Над 50% от реализираните попадения на финалите паднаха след изпълнения на пряк-свободен удар, дузпа и центриране от ъглов удар. Головете от фаулове са четири, като по този начин турнирът вече задмина този в Бразилия. На Мондиал 2014 тимовете вкараха едва три пъти от този вид статично положение по време на цялата надпревара.  Сега Александър Головин (Русия), португалската мегазвезда Кристиано Роналдо, Александър Коларов (Сърбия) и Хуан Кинтеро (Колумбия) успяха да опънат мрежата, преодолявайки противниковата стена. Отсъдени бяха и девет дузпи, някои от които с помощта на видеоарбитрите. А седем от тях бяха реализирани.  Така бе и в двубоя Колумбия – Япония, спечелен от азиатците с 2:1. Зрителите на „Мордовия Арена“ в Саранск видяха втория най-бърз червен картон в историята на мондиалите. Опитният арбитър Дамир Скомина изгони Сарлос Санчес от южноамериканците след едва 2:56 минути. Лидер по този показател обаче продължава да бъде Хосе Алберто Батиста. Уругваецът бе принуден да напусне терена през 1986 година срещу Шотландия още в 54-ата секунда. Сега Санчес видя червения картон за умишлена игра с ръка в собственото си наказателното поле. А Шинджи Кагава превърна нарушението в гол. В края на първата част Кинтеро изравни след далновидно изпълнение на фаул, минал под стената на японците. Но Осако донесе историческата първа победа за азиатски тим над южноамерикански на световни финали, след като засече с глава центриране от корнер.", "date": "2018.06.19", "title": " Мондиалът на статичните положения"}
