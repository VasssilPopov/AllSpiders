{"url": "https://trud.bg/%d1%81%d0%b8%d1%80%d0%b8%d0%b5%d1%86-%d0%b4%d1%8a%d1%80%d0%b6%d0%b0%d0%bb-%d0%bc%d1%80%d0%b5%d0%b6%d0%b0-%d0%b7%d0%b0-%d0%bf%d0%bb%d0%b0%d1%89%d0%b0%d0%bd%d0%b8%d1%8f-%d0%bd%d0%b0-%d1%82%d0%b5%d1%80/", "text": "Подготвят им обвинения за престъпления против националната сигурност За финансиране на тероризъм присъдите са от 3 до 12 г. затвор Спецпрокурори и агенти на ГДБОП и ДАНС задържаха 43-ма души при акция срещу незаконна мрежа за финансиране на тероризъм. Начело на групата бил сирийски гражданин, който е арестуван в София. Зад решетките са както българи, така и чужденци, участвали в мрежата. Под ръководството на спецпрокуратурата се провеждаха разпити и обиски в 7 града в страната – София, Плевен, Благоевград, Разград, Хасково, Пловдив и Ловеч. Разследването започнало преди около една година, когато от ДАНС и ГДБОП засекли нерегламентирани парични преводи по метода “хавала” (виж стр. 3). Оказало се, че българската мрежа е част от международна организирана престъпна група, която извършва незаконни финансови операции, включително и свързани с финансиране на тероризъм. Терористични действия или подготовка за тях не са били установени при следенето на групировката. Сириецът, за когото се смята, че е държал контрола върху престъпната мрежа у нас, бил спипан в контакт с лица, извършващи подпомагане на международни терористични организации, както и с такива, свързани с финансиране на тероризъм и други престъпления. Арестуваните над 40 души засега са в ареста само за 24 часа. Тепърва наблюдаващите прокурори ще преценят за кои от тях има доказателства, за да бъдат подведени под отговорност. Разследването се води по текстове от Глава І от Наказателния кодекс за престъпления против републиката, уточниха от спецпрокуратурата. Спрод член 108а, ал. 2 който по какъвто и да е начин, пряко или косвено събира или предоставя финансови или други средства, като знае или предполага, че те ще бъдат използвани изцяло или частично от организация или група, която извършва или си поставя за цел за извършва терористични деяния се наказва с лишаване от свобода от 3 до 12 години. Преди акцията от спецсъда са били получени над 130 разрешения за претърсване на 50 адреса на жилища и офиси. Проверени са били 26 автомобила и са обискирани 50 души. Разследващите са намерили и иззели документи, 32 000 евро и други вещи, използвани от групата.   Разследват канал към Австрия Специализираната прокуратура и ГДБОП разбиха през 2017 г. канал за нелегални преселници от Турция към Унгария и Австрия, по който плащанията вървели по същата система “хавала”. Тогава в София, Видин и Лом бяха арестувани осем нашенски каналджии. В някои случаи те прехвърляли мигрантите с лодки през Дунава в Румъния, а в други – през зелената граница в Сърбия. Преселникът от Ирак или Афганистан плащал в Турция около 4000 евро, а българските каналджии получавали за преминаването му през наша територия от 600 до 1000 евро. Плащали им чужденци, живеещи от години в София.   11 месеца затвор за сириец, превеждал кюрди Сириец и двама софиянци ще лежат в затвор, защото са помогнали на 24 чужденци, сред които и 8 деца под 16-годишна възраст да влязат нелегално в България. Тримата поели групата от иракските граждани от кюрдски произход на турската граница. На 20 август м.г. я превозили до махала “Ромча” в село Владо Тричков, община Своге. За транспорта до селото, подсъдимите използвали “Крайслер Вояджер” и такси. Сириецът е с хуманитарен статут в България и е с адресна регистрация в Харманли. Той е осъден на 11 месеца при “строг” режим на изтърпяване. Двамата българи са осъдени на по 3 месеца затвор условно. Присъдата е наложена след споразумение с Районната прокуратура в Своге.   Системата „хавала“ е от времето на Синбад Мореплавателя Печалбата за хавалдарите е около 5% Системата за прехвърляне на пари “хавала” съществува от векове, като се смята, че е създадена от индуси, евреи, араби и перси, за да обслужва търговските връзки между Европа и Азия. Създадена е заради несигурните пътища по суша и море. През 8-9 век – времето на Синбад Мореправлателя и Али Баба и 40-те разбойници, керваните и корабите са пътували без търговците да носят в себе си кесии със злато. Разплащанията за стоката са ставали от точката на товарене й до точката на разтоварване при специални хора, наречени хавалдари. Те могат да бъдат оприличени на сегашните лихвари, но без отрицателния смисъл на думата, тъй като потребителите им винаги са оставали доволни от услугите им. Схемата на действие е проста и в основата й са доверието и дадената дума. Преди да тръгне за стока, търговецът от Багдад отива при своя хавалдар, който срещу определена сума му дава специален знак – код или разписка. С този нишан при хавалдар в Кайро, Триполи или Мароко багдатският търговец може да си получи парите. Печалбата за хавалдарите е около 5%, като те се разбират помежду си как да я удържат – дали при даването, или получаването на парите. На подобен принцип са изградени множество днешни пощенски и други международни системи за разплащания. Реално при тази система липсва парична трансакция, която да може да бъде проследена, тъй като всеки хавалдар плаща със собствени пари. Така през XX и особено през XXІ век “хавала” става отличен начин за финансиране на незаконни дейности, включително и на терористични организации. По оценка на американските власти по тази схема са били пренесени милиарди долари в страни като Пакистан, Афганистан, Сомалия и др. Системата “хавала” се използва от десетилетия в България от арабски студенти, които следват у нас. Смята се, че от няколко години чрез нея по целия свят се плаща прехвърлянето на нелегални бежанци, като най-големите хавалдарски офиси са в Истанбул. Плащанията стават там, а при минаването през границите мигрантите не носят пари, защото могат да им ги конфискуват.   Зам.-главният прокурор Иван Гешев: От 100 до 300 млрд. евро минават през мрежата “Такава мрежа от лица съществува в почти всички европейски държави. Имаме информация и за държави извън ЕС. Разплащанията, които минават през тази мрежа от хавалдари, годишно е между 100 и 300 млрд. евро”. Това обясни пред журналисти зам.-главният прокурор Иван Гешев и направи сравнение с финансови преводи на “Уестърн Юниън”. Зам.-главният прокурор обясни схемата като даде пример с финансист, който плаща за всякакви незаконни дейности, включително на терористични организации извън територията на България. “За да няма спекулации, още веднъж ще кажа, че не става въпрос за явни терористични действия на територията на страната”, подчерта зам.-главният прокурор. Той обясни, че това досъдебно производство е едно от първите с толкова много участници в страна от Европейския съюз и че по случая е имало обмен на информация с партньорски служби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Сириец държал мрежа за плащания на терористи у нас (обзор)\t\t\t"}
{"url": "https://trud.bg/%d1%87%d1%83%d0%b6%d0%b4%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8-%d1%81%d0%b5-%d0%bf%d0%be%d0%bd%d0%b8%d0%b6%d0%b8%d1%85%d0%b0-%d1%81-40/", "text": "Най-много капитали идват от Холандия Задграничните вложения в имоти намаляха с 62% Преките чужди инвестиции в страната от януари до ноември 2018 г. са 795,4 млн. евро, като намаляват с 549,7 млн. евро (40,9%) спрямо същия период на предходната година, обявиха от БНБ. Само през ноември нетните чужди вложения са отрицателни и възлизат на минус 21,9 млн. евро. През месеца редица фирми са върнали на компаниите майки зад границата полученото от тях финансиране. Затова задълженията на българските предприятия към чуждите инвеститори са намалели с 31 млн. евро, което е причината за отрицателния нетен размер на чуждестранните вложения през месеца. От януари до ноември привлеченият дялов капитал (вноски на чуждестранни компании в капитала на български фирми и плащания по сделки с имоти) е отрицателен и възлиза на минус 5,7 млн. евро. Явно чуждестранни компании излизат от страната и продават бизнеса си на български фирми. Нетните инвестиции на чуждестранни граждани и фирми в имоти са 7,1 млн. евро, което е спад с 62% на годишна база. Най-голям дял в инвестициите в имоти имат Русия (3,4 млн. евро), Украйна (0,8 млн. евро) и Германия (0,8 млн. евро).  ", "date": "2019.01.18", "title": " Чуждите инвестиции се понижиха с 40%"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%bf%d1%80%d0%b5%d0%b7-%d0%bf%d1%80%d0%be%d0%bb%d0%b5%d1%82%d1%82%d0%b0-%d1%89%d0%b5-%d0%b7%d0%bd%d0%b0%d0%b5/", "text": "Вицепремиерът Томислав Дончев обяви, че вече са постъпили предложения за 1600 съкращения в държавната администрация. Той добави, че това не са окончателни цифри, понеже се очакват предложенията на още две министерства. Това са само 2% от цялата администрация, отбеляза вицепремиерът по  . Дончев обясни, че съкращенията за никой не са приятни, но администрацията отдавна трябва да бъде оптимизирана. Тя е създавана за друго време, когато комуникациите са били по-слаби. Той обаче коментира, че нашата администрация далеч не е една от най-големите в Европа. „През пролетта – март-април, ще сме готови с функционален анализ, за да се види и къде има излишни звена, защото имаме дублиране. Не става дума за юристи, счетоводители и IT специалисти, а за звена, които изпълняват едни и същи функции”, коментира вицепремиерът. Томислав Дончев коментира и строежа на АМ „Хемус” без обществени поръчки. „Законодателството казва, че може по този начин да се строи. Възложителят има право на ниво европейско законодателство да възлага без конкурентна процедура, без процедурите, които са уредени в закона. Това е законно. Практика в редица държави е. Най-важно е да се построи „Хемус” с добро качество на добра цена и законно. А и строежът на магистрала се вижда от всички и е публично колко пари са изхарчени. Ще контролираме”, отбеляза вицепремиерът.", "date": "2019.01.18", "title": " Томислав Дончев: През пролетта ще знаем къде има излишни звена в администрацията"}
{"url": "https://trud.bg/%d0%bf%d0%b5%d1%82%d1%8a%d1%80-%d0%bf%d0%be%d0%bf%d0%b0%d0%bd%d0%b3%d0%b5%d0%bb%d0%be%d0%b2-%d0%ba%d1%83%d1%80%d0%be%d1%80%d1%82%d0%b8%d1%82%d0%b5-%d0%b8%d0%bc%d0%b0%d1%82-%d0%bd%d1%83%d0%b6%d0%b4/", "text": "Не е нормално с протести в София да се решава съдбата на Банско и Боровец Явно има интереси, които пречат Решението на ВАС да отмени планираните от правителството промени в плана за управление на Национален парк “Пирин” нанесе тежък удар по проекта за модернизиране на ски зоната в Банско. “Труд” потърси някои от водещите български състезатели в зимните спортове за коментар по случая. “Естествено, че българските курорти имат нужда от развитие. Че кой се сърди от това? Курортът се прави не за спортисти, а за туристи. Питайте тези, които чакат два часа. Няма да ви кажат, че еколозите са прави. Те настояват, че няма нужда от втора кабинка, а трябва да се смени сегашната. Но тя не се сменя на 5 години. Една кабинка струва 18-20 милиона евро за 5 километра. Трябва да смениш стълбове, въжета. В Банско кабинката е сложена през 2002-а. На Запад има седалкови лифтове на повече от 30 години. Няма как в България всички отрасли да вървят. Идват чужди фирми, правят завод и не могат да намерят 500 човека работници. За туризма са се намерили инвеститори, нека да правим това, което можем. Рила и Пирин са си хубави планини, имат си дадености за писти, удобни са. Явно има интереси, които пречат, знае се кои са. Даже мен ме сложиха в този “черен” списък на хората, които подкрепят зимния туризъм. Но правят протести в София и се налагат. Ако се направи закон за туризма, това няма да е проблем, защото керванът ще си върви. Но тази ситуация се задържа вече много години. Не е нормално с протести в София да се решава съдбата на региони като Банско, Боровец или Стара планина. Това че планините ни били ниски, са глупости. Такива ги е създала природата. Не са виновни банскалии. Не означава, че не трябва да има писти, лифтове. В България всеки мисли, че е прав и никой не е виновен. Това рефлектира и върху туризма, пък и има много интереси. Зимата ни също не е къса, сезонът не е два месеца. Миналата година на 23 април, точно преди Великден, карах ски. Наистина тогава хората намаляват, вече мислят за агнета. Но сезонът си е четири месеца, не по-малко. През март карат много хора, миналата година тук в Боровец пистите бяха пълни. Не е и много студено. А сега през януари идват тук да карат ски и се оплакват, че било студено. В България много се оплакваме. На запад имат Кицбюел, Санкт Антон, ние имаме това, което имаме. За всеки има място под слънцето. Ако приемем младежка зимна олимпиада, малко или много също ще помогне за развитието на ски туризма. Също и Световните купи в Банско, ето сега се подготвят за следващата. Но има много хора, които не се интересуват от състезанията, а просто идват да карат ски.   Мария Киркова, дългогодишна ски национал и сега треньор: Навсякъде по света правят лифтове и писти В чужбина на всяко хълмче има лифт и природата е окей “Навсякъде в чужбина, където съм била, има много лифтове, кабинки и условия за каране на ски – коментира Мария Киркова, дългогодишен ски национал и сега треньор. – А също и прекрасна природа. Така че за мен е хубаво зимният туризъм да се развива. Не само за нас като спортисти, но и за държавата. Важно е да има повече места, където да се кара и да се тренира. Най-нормалното развитие не само за Банско, но и за цяла България, е да има повече лифтове, писти, кабинки. За мен това е нормално развитие на всеки един курорт. Туризмът е много тясно свързан със спорта. Когато има повече лифтове, кабинки и писти, ние имаме по-голяма възможност да тренираме нашите състезатели. Така една от пистите ще може да се затвори, за да се осигурят по-добри условия за развитието на младите таланти. Колкото повече се развива туризмът и курортите, толкова по-добре и за нас. Била съм в много страни. Накъдето погледнеш, на всяко хълмче има лифт и природата си е окей. Не мога да взема отношение по спора в България, но където и да съм била за тренировки и състезания, е имало голямо разнообразие от лифтове, кабинки и километри писти, на които можеш да караш с различен наклон и да тренираш пълноценно.”   Радо Янков: Втори лифт ще допринесе за туризма Няма как да има затворена писта само за нас, спортистите И в България трябва да има места, на които да тренираме “Трябва да има втори лифт – отсече сноубордистът Радослав Янков, бивш носител на Големия кристален глобус в паралелните дисциплини. – Смятам, че в България трябва да се развива туризъм – летен, зимен, всякакъв. Затова подкрепям втория лифт в Банско. Така няма да има опашки, хората ще се качват бързо нагоре и ще са доволни. Виждал съм развитието на инфраструктурата в много курорти по света. От моята гледна точка на спортист ние не винаги имаме възможност да тренираме както трябва в българските курорти. Особено по празниците, тъй като няма достатъчно писти или няма как една писта да бъде затворена само за нас. Въпреки че по принцип е най-добре да тренираш в собствената си страна, тъй като най-добре се отнасят към теб. Иначе и условията за тренировки в Банско са добри, на Пампорово също. Именно затова съм за развитието на туризма и изграждането на нови лифтове. В момента съм в Рогла, тук преди няколко години направиха нова писта, съседна до тази, на която се провежда състезанието. Това автоматично ни дава възможност да караме на писта със същия релеф, абсолютно успоредна на състезателната. Явно не е толкова трудно да се направи и в другите страни никой не спира хората, които искат да развиват спорта и туризма. Между двете има много голяма връзка. В алпийските страни – Австрия, Италия, Швейцария, Словения, навсякъде – курортите на пръв поглед са малки, но всъщност са с много лифтове и писти. Навсякъде има отбори, които тренират, национални, “А” отбори, “Б” отбори… Много би ме радвало, ако това се случи и тук – всеки курорт да може да инвестира и в клубовете по зимни спортове – ски, сноуборд, биатлон. Все пак има състезатели, които не са на най-високо световно ниво и те тренират в България, но също имат нужда от условия за подготовка.”", "date": "2019.01.18", "title": " Петър Попангелов: Курортите имат нужда от развитие\t\t\t"}
{"url": "https://trud.bg/%d1%80%d1%83%d1%81%d0%ba%d0%b8-%d1%83%d1%87%d0%b5%d0%bd%d0%b8-%d0%b0%d1%81%d1%82%d0%b5%d1%80%d0%be%d0%b8%d0%b4-%d0%bc%d0%be%d0%b6%d0%b5-%d0%b4%d0%b0-%d1%83%d0%b4%d0%b0%d1%80%d0%b8-%d0%b7%d0%b5%d0%bc/", "text": "Учени от Държавния университет в Санкт Петербург предупредиха, че съществува опасност откритият през 2004 година астероид Апофис да се сблъска със Земята през 2068 година, предаде  . Специалистите отчитат, че на 13 април 2029 година небесното тяло ще премине само на 38 хиляди километра от нашата планета. Това е десет пъти по-малка дистанция от разстоянието от Земята до Луната. Възможни са траектории на приближаване на Апофис и през 2044, 2051 и 2060 г., но най-опасното според руските учени ще бъде през 2068 година. Размерът на небесното тяло е 325 метра, припомня агенцията", "date": "2019.01.18", "title": " Руски учени: Астероид може да удари Земята през 2068 година"}
{"url": "https://trud.bg/%d0%b5%d0%bf%d0%b8%d0%b7%d0%be%d0%b4-%d0%be%d1%82-%d1%80%d1%83%d1%81%d0%ba%d0%b0%d1%82%d0%b0-%d0%b0%d0%bd%d0%b8%d0%bc%d0%b0%d1%86%d0%b8%d1%8f-%d0%bc%d0%b0%d1%88%d0%b0-%d0%b8-%d0%bc%d0%b5%d1%87%d0%be/", "text": "Епизод от популярната анимационна поредица „Маша и Мечокът“ влезе в Книгата на рекордите на Гинес като най-гледаната анимация в YouTube. „Маша и каша“ е събрал 3,4 милиарда гледания в платформата, съобщиха създателите на любимата съвременна детска анимация Animaccord, предаде  . Руската поредица, която стартира през 2009 година, вече е глобално явление – преведена е на 36 езика и се излъчва в над 100 страни по целия свят. Общият брой на гледанията на филмчетата за „Маша и Мечокът“ в YouTube надвишава 42 милиарда. „Маша плюс каша“ е единствения анимационен видеоклип в света, който е включен в топ 5 от най-гледаното съдържание в платформата, допълват от пресслужбата. Премиерата на новия епизод „Целият живот – театър“ е насрочена за 25 януари.", "date": "2019.01.18", "title": " Епизод от руската анимация „Маша и Мечокът“ влезе в Гинес"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d0%b5%d1%86-%d0%be%d1%82-%d0%b0%d1%80%d0%b4%d0%b8%d0%bdo-%d0%b5-%d0%bb%d0%b8%d1%87%d0%bd%d0%be%d1%81%d1%82-%d0%bd%d0%b0-2018-%d0%b2/", "text": "37-годишният Юлиян Банков от доброволното формирование към община Ардино беше отличен в категорията „Личност на 2018“ в конкурс, посветен на Международния ден на доброволеца. Инициативата е организирана от ГД „Пожарна безопасност и защита на населението“ и Националната асоциация на доброволците в България. Юлиян Банков е бил номинира от община Ардино и избран в конкуренция на доброволци от цялата страна, съобщиха от МВР. Доброволното формирование в община Ардино е създадено през месец юли на 2016 г., а малко след това към екипа се присъединил и Банков, който е от село Жълтуша. Преминал е през двумесечен курс на първоначално основно обучение, след което активно участвал във всички дейности на формированието независимо от натоварената са работа като фермер. Наградата ще му бъде вречена на ежегодния конкурс „Пожарникар на годината“.", "date": "2019.01.18", "title": " Доброволец от Ардинo е „Личност на 2018“ в национален конкурс\t\t\t"}
{"url": "https://trud.bg/%d0%b0%d0%bd%d0%b8%d1%82%d0%b0-%d0%bc%d0%b5%d0%b9%d0%b7%d0%b5%d1%80-%d0%bf%d1%80%d0%b5%d0%b4-%d1%81%d1%8a%d0%b4%d0%b0-%d0%b0%d0%b7-%d1%81%d1%8a%d0%bc-%d0%bf%d1%82%d0%b8%d1%87%d0%ba%d0%b0-%d1%81/", "text": "“Чувствам се като птичка, по която стрелят с оръдие. Не съм виновна за смъртта на съпруга си. Не съм убила човек, не е възможно това да се случи”. Това обяви Анита Мейзер, която обжалва пред Върховния касационен съд присъдата си за убийство по непредпазливост на мъжа си Николай Димов. Тя настоява да бъде отменена или намалена наложената й от Апелативния съд във Варна ефективна присъда. На втора инстанция миската получи 3 години затвор за убийството и за предлагане на подкуп на полицай. Пред съда тя заяви, че не е предлагала рушвет, а когато полицаите й купили вода, тя има дала 50 лева, за да си я плати. Прокуратурата поиска делото да бъде върнато за ново разглеждане и Мейзер да получи по-тежко наказание. Съдът ще се произнесе окончателно до един месец. В момента Мейзер е на свобода под парична гаранция заради влошено здраве.", "date": "2019.01.18", "title": " Анита Мейзер пред съда: Аз съм птичка, стреляна с оръдие"}
{"url": "https://trud.bg/36-%d0%bc%d0%bb%d1%80%d0%b4-%d0%b5%d0%b2%d1%80%d0%be-%d1%81%d0%b0-%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%be%d1%82-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4/", "text": "Приходите от международен туризъм възлизат на 3,6 млрд. евро в периода януари-ноември 2018 г. Това показват данните на БНБ, публикувани днес. Ръстът, който се отчита е 6,6% спрямо януари-ноември година по-рано. През 11-те месеца на 2018 г. чуждестранните туристически посещения у нас са повече от 8,834 млн., като нарастват с 4,9 на сто в сравнение със съответния период на предходната година, съобщават от Министерство на туризма. Данните са много положителни и показват, че усилената работа на туристическата администрация и бизнеса да се привличат все повече висококатегорийни чуждестранни посетители, дават резултат. Показателно е, че ръстът на приходите изпреварва нарастването на броя на туристическите визити, коментира министърът на туризма Николина Ангелкова. И допълни, че данните са стимул да продължаваме активната политика за популяризиране на България като дестинация за четири сезона. През 11-те месеца на 2018 година постъпленията устойчиво нарастват, очакваме тази тенденция да се запази и за декември и да отчетем успешна година за сектора, посочи още министърът. Само за ноември 2018 г. постъпленията на международен туризъм са повече от 140 млн. евро. Отчита се увеличение от 2,3 на сто спрямо същия месец година по-рано.", "date": "2019.01.18", "title": " 3,6 млрд. евро са приходите от международен туризъм\t\t\t"}
{"url": "https://trud.bg/%d0%b2%d1%8a%d0%bf%d1%80%d0%be%d1%81%d0%b8%d1%82%d0%b5-%d0%be%d1%82-%d0%ba%d0%be%d0%b8%d1%82%d0%be-%d0%b3%d0%b5%d0%b1%d1%80%d0%b5%d0%b2-%d0%b1%d1%8f%d0%b3%d0%b0-%d0%ba%d0%b0%d1%82%d0%be-%d0%b4%d1%8f/", "text": "Милиони левове печалба, зарината под купчина спорове за собствеността, и опити за овладяване на един от най-големите военни заводи у нас. Така накратко може да бъде описана историята на могъщия „Дунарит“ – една от основните перли в короната от заграбено имущество в разпадналата се вече империя на банкера беглец Цветан Василев. Сухият разказ за този актив – един от малкото реално работещи и струващи нещо придобивки на мустакатия аферист, би съобщил, че активът е обект на многократни набези от страна на пионките на Българския Мадоф. Като се започне от доверените му Асен Бабаски, Никола Киров и Иван Езерски, мине се през руските благодетели на Василев – Пиер Луврие, Дмитрий Косарев и Константин Малофеев, и се стигне до оръжейния бос с червено досие Емилиян Гебрев. Подставени под запор Всички те (с изключение на руския православен олигарх Малофеев – б.а.) обаче имат една основна обща черта – никой от тях не би могъл да бъде реален собственик на ценния оръжеен завод. И затова се задоволяват с ролята си на подставени сламени предприемачи, които уж имат за цел да върнат дълговете на „Дунарит“ към КТБ, а в действителност точат гиганта към олигарсите, които реално го притежават. А всичко това се случва, докато акциите на русенския завод, както и дяловете на прекия му мажоритарен собственик – „Кемира“, са обект на 4 запора. Те са наложени по искания от комисия „Антимафия“ КПКОНПИ, НАП, синдиците на фалираната КТБ и „Топлофикация София“. Тези възбрани, които имат за цел да пазят интересите на държавата, обаче явно не са проблем за трупата на Василев. Още в началото на своето бягство от българското правосъдие банкерът показа, че все още реално държи „златните кокошки“, купени с крадените от КТБ милиарди. Така на медийната сцена пръв се появи белгиецът с руски паспорт Пиер Луврие, който обяви, че „Дунарит“ е сред активите, които е придобил от Василев за 1 евро срещу ангажимент да разплати задълженията към банката (за руските опити за превземане на „Дунарит“ четете вдясно -б.р.). Пионки След като номерът му не мина, на сцената изгряха пионките на Василев Бабански и Езерски. На 9 януари 2016 г. Иван Езерски в качеството си на управител на неизвестното в бранша дружество ТМН заявява пред управителя на „Кемира“ Асен Бабански желание неговата компания да участва в увеличение на капитала на „Кемира“ с 50 хил. лв. Изрично е уточнено, че има готовност 35 хил. лв. да бъдат внесени веднага, а още 15 хил. лв. – в срок до една година. Тъй като капиталът на „Кемира“ преди тази операция е 5 хил. лв., това ефективно означава смяна на контрола над дружество, а с това и над „Дунарит“, тъй като то притежава 92% от акциите на русенския завод. На 22 януари Асен Бабански, този път в качеството си на изпълнителен директор на „Хедж инвестмънт България“ – едноличния собственик на „Кемира“, приема молбата. И така на 5 февруари парите за увеличението на капитала са преведени (от сметката на ТМН в Инвестбанк към тази на „Кемира“ в Пощенска банка) и се сключва нов дружествен договор, с който срещу 35 хил. лв. ТМН придобива контрола над „Дунарит“. Целта на това увеличение е проста – да се заобикалят досега наложените запори, чрез които държавата и синдиците на КТБ са направили опити да се блокират смени в собствеността на „Дунарит“. Съдът обаче ги порязва. Хеттрик Всъщност операцията на Бабански и Езерски е първият опит в завода като собственик да бъде вкаран Емилиян Гебрев. Следват още два неуспешни юридически щурма на оръжейницата, но и към днешна дата Гебрев не е успял да се впише като негов официален собственик. Втората атака е проведена през 2016 г., когато в Търговския регистър е заявено вписване на нов залог на търговското предприятие на „Дунарит“. То е, за да се обезпечи вземане фирмата на Гебрев – ЕМКО ЕООД. Според документите тя е дала на „Дунарит“  заем в размер на 10 млн. евро, по договор от 6.06.2016 г. между същите дружества. Вписването е спряно от съда поради наличие на съдебен спор. Веднага след това обаче в Търговския регистър е заявено вписване на увеличение на капитала на „Дунарит“ АД от 8 млн. лева на 68 млн. лева, като акциите от увеличението, въз основа на решение на извънредно общо събрание на акционерите от 29.01.2016 г., е предвидено да бъдат записани и заплатени от ЕМКО. В документите било посочено, че досегашните акционери в дружеството – „Кемира“ и Асен Бабански (който е и изпълнителен директор на „Хедж инвестмънт България“ АД), са се отказали от правата си да запишат акциите от увеличението в полза на ЕМКО ЕООД, което е внесло част от стойността на записаните акции в размер на 15 млн. лева (или 25% от стойността им). След постановен отказ от Търговския регистър, същото вписване се пробват да бъде легализирано и през октомври същата година. Търговският регистър отново отказва, а решението му е обжалвано  пред Окръжен съд – Русе, като и съдът е потвърдил отказа. В доклад на синдиците на КТБ изрично е посочено, че ако това вписване на увеличението на капитала на „Дунарит” „биха се засегнали интересите на КТБ АД (н), тъй като в резултат от това участието на досегашния мажоритарен акционер „Кемира” ООД в капитала на „Дунарит“ АД ще бъде намалено десетократно“. Помощ Въпреки всички тези откази състав на Русенския окръжен съд помага на Цветан Василев и Емилиан Гебрев да сменят борда на „Дунарит“ със свои хора, въпреки че оръжейният бос вече години не успява да докаже, че е собственик на завода. Магистратите разрешават вписванията и въпреки наложените 4 запора върху фирмата, държаща основния дял в „Дунарит“ – „Кемира“. Русенските магистрати позволяват на Гебрев да смени борда на „Дунарит“, въпреки че не се води негов собственик. Мотивът им е сълзлив – дружеството е оставено без ръководство, чийто мандат е изтекъл, и така работниците можело да останат без препитание. Не става ясно как и въз основа на какви документи съдът е решил, че именно Гебрев има право да посочи новите управници на оръжейната. Факт е обаче, че след влизането му в завода, той е започнал да се разпорежда с парите на „Дунарит“. Това призна и самият той пред bTV, като заяви, че е платил дълг на завода към Държавната консолидационна компания. Премълчавайки, че парите за това са дошли именно от касата на „Дунарит“. Дългове  Самият „Дунарит“ има сериозни дългове към КТБ. Фалитът на банката заварва военният завод с около 95 млн. лева преки кредити към банката, които впоследствие са изцяло погасени, но не чрез реално плащане, а чрез цесии и прихващания, които сега синдиците на банката оспорват пред съда. „Хедж инвестмънт България“, която държи непряко собствеността на завода през дъщерната си „Кемира“, от своя страна също е щедро финансиран от КТБ, като е получил повече от 50 млн. евро кредити, дължими и към момента. Или цялата невърната кредитна експозиция на дружествата по веригата на собствеността на „Дунарит“ доближава 200 млн. лева. Според данни на самите синдици, изнесени в публичен доклад, „Дунарит“ е бил длъжник на КТБ пряко по 4 договора за банкови кредити в размер на 86 млн. лева, погасени изцяло с прихващания. Тези сделки са извършени и осчетоводени в периода на квестурата на банката и сега се оспорват от синдиците пред съда, защото чрез тях дълговете са зачислени на хартия, без в банката да е постъпил и лев. Касичка Защо обаче е нужна цялата тази документна война за овладяването на „Дунарит“?Отговорът е прост – защото с отстраняването на банкера фараон от контрола върху оръжейния завод, спира и кранчето на парите за Василев и приближената му кохорта от журналисти, медии, адвокати и лобисти. Пресъхва и пороят от манипулации, лъжи, внушения и фалшиви новини, с които страниците или ефира на финансираните от Василев медии заливат ежедневно обществото. Години наред военният завод „Дунарит“ работи без ясен краен собственик, въпреки публичната тайна, че заводът, закупен и финансиран години наред с пари на КТБ, принадлежи на Василев. Той е от онези „активи“, за които в първите месеци след фалита на банката Василев твърдеше, че бил на КТБ, но не съвсем. После твърдеше, че бил негов, но не точно, а на специално създадено дружество от рода на тези на неговите секретарки и шофьори, без дейност, но пък щедро финансирано от КТБ с десетки милиони. Чрез открити сметки на „Дунарит“ в Румъния, от които подставени лица теглят суми в брой и ги превозват до Белград и чрез преводи към фиктивни контрагенти на завода, от които парите се превеждат към свързани с Василев фирми. Така банкерът беглец получава необходимите му средства за осигуряване на живота си в Белград и за финансиране на медийни кампании във вестници, сайтове и телевизии, плащане към журналисти, адвокати и скъпоплатени лобисти в страната и чужбина. Медийна плетеница от лъжи Истинска медийна плетеница от лъжи забърка оръжейният бос Емилиян Гебрев, след като даде интервю пред bTV, а на следващия ден и пред придворната журналистка на Цветан Василев Люба Кулезич. В двете тв изяви Гебрев е представен от водещите като „собственик на оръжейните заводи ЕМКО и „Дунарит“, въпреки че това изобщо не е така. Това далеч обаче не е единствената лъжа, изречена от Гебрев в ефира на двете медии. Една от най-често повтаряните мантри на оръжейния търговец е, че нямало как да има пране на пари от завода. „Всички пари, които постъпват в нашата фирма, са от съответните министерства на отбраната на чужди страни, с които ние имаме директни договори или през основния държавен посредник. Това означава, че след като ние перем пари, тогава и основният държавен посредник се скъсва да пере пари и министерствата на отбраната на дадените страни имат незаконни пари. Няма как един цент да е дошъл при нас без да е 1000% по закона“, твърди Гебрев. Той обаче удобно пропуска да обясни излизащите от предприятието потоци от пари. Според информация на „Телеграф“ именно чрез различни плащания на „Дунарит“ той успява да препере големи суми в полза на олигарсите Цветан Василев и Константин Малофеев. Схемата е сложна и в нея не участва само военният завод, но и свързани с него дружества, както и адвокатски кантори. Това е и причината прокуратурата да повдигне обвинения на доста от пионките на олигарсите. „Обвинението за пране на пари срещу мен е със съвсем друга цел – то е следващият удар, който беше нанесен на нашата фирма, и персонално на мен като физическо лице, когато аз реших да пристъпя към придобиването на „Дунарит“, заявява Гебрев в ефира на bTV и само след секунди се опровергава: „Към днешна дата – 15.1. – срещу вас стои собственикът на „Дунарит“ – като физическо лице с един малък процент и като собственик на фирма ЕМКО, която е с основния процент собственик на „Дунарит“. В опит да убеди аудиторията, той заявява и друга полулъжа – че е сменил борда на оръжейния завод и това било доказателство за собствеността му там. Проверка в регистрите показва, че бордът на „Дунарит“ наистина е овладян от Гебрев, но това се случва въпреки липсата на доказателства за собствеността му и с помощта на благосклонен съдия. В ефира на bTV Гебрев разви и тезата, че иззетите от адвокатските кантори документи и електронни подписи можели да бъдат използвани с тъмни цели от прокуратурата. Едва ли не че държавното обвинение ще използва документи и подписи, иззети като доказателства по разследване, с цел да облагодетелства чужди интереси. Но в опит да придаде достоверност на тази теза Гебрев изпусна много важно признание – че адвокатите са имали достъп до сметките на „Дунарит“. „Тези подписи на никой за нищо не са нужни освен за такова действие – да се прехвърлят всички пари от сметките на „Дунарит“ в някоя друга сметка“, твърди Гебрев. И ако това е така, защо тези устройства стоят у адвокатите на Цветан Василев. Само можем да предположим, че целта е свързана с едно обвинение за пране на пари в посока Сърбия и Белград. И тук идва ред за най-циничната от всички лъжи на оръжейния бос: „Абсолютно всички знаят, че ние нямаме каквито и да  било отношения с г-н Цветан Василев. Нямаме“, кълне се Гебрев в ефир, за да се наложи с половин уста само пет минути по-късно да си признае истината: „През 2015 г. мен ме поканиха да помогна в стабилизирането на дружеството, с тези огромни дългове, които стоят пред него. Тогава мен ме покани г-н Бабански (Асен Бабански, един от най-верните хора на Цветан Василев – б.р.), който е бил в този момент представител на мажоритарния собственик на „Дунарит“. Който е бил в този момент – „Кемира“, дружеството“. Изричайки само името на дружеството, явно Гебрев се надява, че хората няма да се сетят кой е неговият краен собственик – същият онзи мустакат аферист Цветан Василев. Който няколко години по-рано собственоръчно подписа документ на приятеля си Пиер Луврие, че той е действителният собственик на офшорката, държаща „златните кокошки“ на КТБ. На лъжата мустаците, пардон – краката са къси. Въпросите, от които Гебрев бяга като дявол от тамян И никога няма да отговори при дефилетата си из телевизионните студиа Истината: Акциите са под запор на КПКОНПИ, така че всякакво прехвърляне е невъзможно, а ако са били изфабрикувани нови временни удостоверения или нова книга на акционерите, това е абсолютно незаконно. Гебрев пробва през 2016 г. едновременно три неуспешни схеми за придобиване на „Дунарит“: увеличение на капитала, вписване на особен залог върху предприятието и директно влизане в собствеността. Първото не е факт, защото се води съдебно дело, второто също се провали, а доказателство за третото няма как да има, предвид запора. Истината: Чрез този ненужен и напълно фиктивен заем Гебрев се опитва да впише в своя полза залог върху цялото търговско предприятие на „Дунарит“ и така да прехвърли активите му, ако придобиването чрез покупка на запорираните „акции“ се окаже неуспешна. Истината: Цветан Василев винаги е контролирал веригата на собствеността на „Дунарит“ чрез офшорната си компания EFV. През 2015 г. фараонът пробва да прехвърли за 1 евро „Дунарит“ в комплект с още няколко предприятия на подставеното лице на руския олигарх Константин Малофеев – Пиер Луврие. Опитът му се провали, но веднага започна реализация на следващата схема, която доведе до там да бъде скъсана връзката между „Дунарит“ и „Хедж Инвестмънт България“ (което дружество на свой ред се контролира от ЕFV и дължи над 100 милиона лева на КТБ). В прекия собственик на „Дунарит“ по веригата – „Кемира“, беше вкарана с 90%  фирма ТМН, на свързания с Цветан Василев Иван Езерски (и то само срещу 50 хиляди лева), като по този начин участието на „Хедж Инвестмънт България“ в „Кемира“ се сведе само до 10%, а на държавата беше отнета възможността да изпълнява контрол върху активите на „Дунарит“. От изявление на Асен Бабански през 2017 г. – изпълнителен директор на „Хедж Инвестмънт България“ и подставено лице на Цветан Василев, стана ясно, че акциите на „Кемира“ в „Дунарит“ първо са били „продадени“ на ТМН, а оттам на Гебрев. Разбира се, вече без дълга на „Хедж Инвестмънт България“ от 100 милиона лева. Истината: Нито в счетоводния отчет на ТМН, нито в този на „Кемира“ фигурират суми, отговарящи на реална сделка с акциите на „Дунарит“ през 2016 г. Тоест, ако има плащане, то не е било по пазарни цени и със сигурност е заминало в офшорни фирми под контрола на Василев или на негови кредитори, а Гебрев се явява поредната пионка в схемата на банкера беглец за контрол върху „Дунарит“. И по-точно, ако ЕМКО на Гебрев е платил нещо на ТМН (както самият Гебрев твърди), защо ТМН нищо не е платил на първоначалния собственик на акциите „Кемира“ и къде са преведени реално тези пари – не са ли преведени на офшорни компании (Гебрев много добре знае, нищо че се прави на „света вода ненапита“). Истината: Гебрев повтаря, че нито една стотинка от „Дунарит“ не била отклонена. Още през 2016 г. обаче стана ясно, че „Дунарит“ има банкови сметки в Румъния, по които постъпват различни плащания, а оттам парите на завода заминават „кеш“ по направлението Василев-Белград с подставени лица (т.нар. мулета). Истината: „Дунарит“ преди 2014 г. е бил използван като касичка от Цветан Василев, като усвоените от предприятието кредити са били раздавани като заеми на други кухи дружества бушони. След затварянето на банката тези дългове са „погасени“ чрез фиктивни цесии и прихващания, като синдиците на КТБ водят съдебни дела за развалянето им. Разбира се, Гебрев няма никакво намерение да плати нито тези пари на изгорелите вложители, нито дълговете на „Хедж Инвестмънт България“ от 100 милиона лева. Тогава как стана „собственик“ – сигурно, защото е симпатичен или „Дунарит“ му е „наследство“ от родителите. Как? Истината: „Дунарит“ е работещо предприятие, което може да осигури както издръжката на Цветан Василев, така и на Емилиян Гебрев за години напред. Без и двамата да са платили реалната му цена и без да са погасили дълговете към КТБ (а с това и на държавата). Истината: Когато участваш в подобни незаконни схеми за овладяване на работещо предприятие, очевидно най-добрата тактика е да се представяш за „добър бизнесмен“ и „жертва“ на правоохранителните органи. Подобно поведение за съжаление се превърна в правило в последните години, а медиите, контролирани от престъпно забогателите по време на Прехода олигарси, с удоволствие осигуряват нужната трибуна. Използването обаче на обикновените работници, превиващи гръб на машините от сутрин до вечер, за извиване  ръцете на държавните институции и за оправдаване на собствените ти прегрешения, е абсолютно неморално. Но явно има ефект, след като Гебрев многократно заплаши държавата с протест на работниците при гостуването си при Кулезич в „Евроком“. И каква става тя – крадецът, който си е присвоил завод въпреки запорите на КПКОНПИ (държавата) и без да плати нищо, възползвайки се от конюнктурата и слабостта на държавата, се изкарва „жертва“ и реве с цяло гърло, че някой го притиска и иска да му го вземе. Кой е този „някой“ – освен държавата, защото тя плати 3 милиарда през Фонда за гарантиране на влоговете и сега синдиците на КТБ полагат усилия чрез съдебни дела да върнат разграбените от Василевци и Гебревци активи. Няма друг – „Дунарит“ трябва да е на държавата и да бъде продаден на реалната му цена, за да се възстановят поне част от платените милиарди. Всичко друго са фантасмагориите на един крадец, който се опитва да вика „дръжте крадеца“. Барутни руски връзки: паричните потоци заминават за Сърбия и Русия Барутни руски връзки изплуват покрай опитите на банкера беглец Цветан Василев да заграби „Дунарит“. Началото на сагата започна с името на Пиер Луврие, управителя на фирмата LIC33. Фирмата се обяви за купувач на шест от „златните кокошки“ – БТК, „Дунарит“, „Авионамс“, НУРТС, „Фърст диджитъл“ и ГАРБ. За да се случи сделката за 1 евро, двамата  с Василев съчиниха легенда, според която Луврие бил „крупен инвеститор“. Измамата им обаче бързо беше разкрита, защото Луврие се оказа изключително близък до руския православен олигарх Константин Малофеев, намиращ се в забранителния списък на САЩ, както и до военния министър на самопровъзгласилата се Донецка народна република Игор Гиркин – Стрелков. Нещо повече, Луврие дори беше публикувал снимка в интернет, на която изразяваше радостта си от анексирането на Крим. Въпреки това Луврие успя да се впише за няколко месеца и като управител на фирмата „Кемира“, която е мажоритарен акционер в „Дунарит“.След като схемата беше осветена, Луврие „върна“ обратно предприятията, а Василев набързо пак ги „продаде“, но на друго подставено лице – отново руснак – Дмитрий Косарев (също близък до Малофеев), който и досега продължава да твърди, че бил „собственик“ на най-големия български телеком. И тук сценарият на Василев се пропука, защото в медиите се появи договор, според който Косарев всъщност трябва да охранява Василев и семейството му срещу 20% от „Виваком“, НУРТС, ГАРБ, „Дунарит“ и „Авионамс“, ако двамата успеят да ги отмъкнат от КТБ. Точно заради това никой не трябва да се учудва от факта, че „Дунарит“ се източва от подставени лица на Цветан Василев, а отмъкнатите пари се разпределят по две направления – Сърбия и Русия. Именно тези финансови машинации стоят в дъното на образуваното от прокуратурата досъдебно производство за пране на пари срещу организирана престъпна група. Според държавното обвинение тя се ръководи от оръжейния бос Емилиян Гебрев, а в нея участват още двама от шефовете на „Дунарит“ – Никола Киров и Кръстьо Кръстев, синът на Гебрев – Христо, и един от най-доверените адвокати на банкера беглец – Лазар Карадалиев. Първите се сдобиха с обвиненията си още през 2017 г., а Карадалиев – преди няколко седмици. Тогава стана ясно също, че през кантората му е минавала схема, свързана с пране на пари на руския олигарх Константин Малофеев. Част от тези пари са били изнасяни през мулета, които редовно ходели на „гости“ в Сърбия при своя мустакат шеф. Преди няколко дни Никола Киров и четирима от пътуващите служители на банкера беглец бяха закопчани по друго обвинение за пране на пари – чрез „коледни бонуси“, изнесени в подаръчни торбички от касата на фалираната КТБ. В ареста се озоваха Васил Шуманов, Венцислав Тодоров, Иван Стойков, Красимир Зарев и Никола Киров. Самият Гебрев също има проблеми зад граница. Оръжейната фирма ЕМКО на скандално известния бизнесмен и авер на забегналия в чужбина ексбанкер Цветан Василев – Емилиян Гебрев, фигурира в списък (бюлетин) на Държавния департамент на САЩ, в който са включени компании от Китай, Русия, Северна Корея, Судан, Сирия, Турция и други държави, на които е забранено да търгуват с американски дружества. ЕМКО е единствената фирма от България, която е попаднала в забраната, съобщи през 2017 г. вестник „Труд“. На практика това означава, че Гебрев е обявен за „персона нон грата“ при сделките за оръжие, сключвани с дружества от САЩ. Още през 2015 г. американски фирми, търгуващи на българския пазар, са разпространили списъка на Държавния департамент, като са поставили на българските производители и търговци на оръжие въпроса – дали закупуват материали и комплектовки или ползват услугите при производството на оръжие от посочените в списъка фирми, като в разпространените писма изрично се сочи, че фирмите в списъка имат забрана за търговия със САЩ. Това несъмнено е силен удар по и без това силно компрометираното и лишено от лиценз дружество ЕМКО, като не е единственият случай, при който Гебрев попада в полезрението на американските власти. Лазар Карадалиев води окупацията от офиса на банкера беглец Адвокатът Лазар Карадалиев е една от най-явните публични връзки между банкера беглец Цветан Василев и оръжейния бос Емилиян Гебрев. Юристът е личен защитник и на двамата по търговските дела, свързани с „Дунарит“ и КТБ. Яви се и като персонален бранител на Василев в процеса по искане за отпадане на заповедта му за арест, с която Интерпол го търси зад граница. Преди Коледата на 2018 г. пък юристът се сдоби с обвинение за участие в организирана престъпна група за пране на пари заедно с Гебрев. Името на Крадалиев изплува и в списъците с гости на мустакатия аферист, които той е посрещал в офиса си в бизнес сградата на столичния булевард „Борис III” №159. Любопитна подробност е, че след бягството на Василев в Сърбия, в луксозния кабинет на 12-ия етаж се настанява именно Карадалиев. От там в продължение на няколко години – преди сградата да бъде продадена на търг, юристът ръководи окупацията на бизнеси в полза на ментора си Цветан Василев.      ", "date": "2019.01.18", "title": " Въпросите, от които Гебрев бяга като дявол от тамян\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%bf%d0%be%d1%80%d1%82%d1%83%d0%b3%d0%b0%d0%bb%d1%81%d0%ba%d0%b8-%d0%ba%d0%be%d0%bc%d0%b0%d0%bd%d0%b4%d0%be%d1%81%d0%b8-%d1%80%d0%b0%d0%b7%d0%b1/", "text": "Португалски елитни парашутисти са влезли в стълкновение с бунтовници в Централната африканска република (ЦАР). Операцията срещу групировката UPC („Съюз за мир в ЦАР“) е проведена преди седмица, в рамките на мироопазващата мисия на ООН и е продължила над 50 часа. Тя е била заснета с помощта на камери, монтирани на шлемовете и оръжията на войниците, съобщава Euronews. UPS е бивш член на ислямисткия бунтовнически съюз „Селека“, който завзе властта в населената предимно с християни ЦАР през 2013 г. До битката с португалските командоси се стига след ожесточена атака на UPC срещу град Бамбари (на 400 км от столицата Банги) на 10 януари. „Офанзивата срещу правителствената армия включваше тежко въоръжение и беше проведена без оглед на цивилните жертви“, се казва в изявление на генералния щаб на португалската армия. Два дни по-късно португалците атакуват щабквартирата на UPC в Боколобо. Ето как се развива операцията, при която командосите не дават нито една жертва:  ", "date": "2019.01.18", "title": " Вижте как португалски командоси разбиват бунтовници в Арфика (ВИДЕО)"}
{"url": "https://trud.bg/%d0%bc%d1%8a%d0%b6-%d1%81%d0%b5-%d1%81%d0%b0%d0%bc%d0%be%d0%b7%d0%b0%d0%bf%d0%b0%d0%bb%d0%b8-%d0%b2-%d1%87%d0%b5%d1%88%d0%ba%d0%b0%d1%82%d0%b0-%d1%81%d1%82%d0%be%d0%bb%d0%b8%d1%86%d0%b0-%d0%bf%d1%80/", "text": "Мъж се самозапали днес на Вацлавския площад в Прага, където преди 50 години същото направи студентът Ян Палах в знак на протест срещу съветската инвазия в Чехословакия. Мъжът е получил 30 процента изгаряния по главата и ръцете, приет е в болница и е поставен в изкуствена кома, съобщават световните агенции. Според първоначална информация той е роден през 1964 г. Към 15 ч. той се полял със запалителна течност на площада и се е запалил. Минувачи успели да изгасят пламъците. Не се знае какви са били мотивите му.", "date": "2019.01.18", "title": " Мъж се самозапали в чешката столица Прага"}
{"url": "https://trud.bg/%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%b2-%d1%85%d0%b0%d0%b7%d0%bd%d0%b0%d1%82%d0%b0-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b8%d1%85%d0%b0-%d1%81-10-%d0%bc%d0%bb/", "text": "През последните четири години приходите в държавния бюджет, включително получените средства от фондовете на ЕС, нарастват с над 10 млрд. лв., или с близо 35%. Това става ясно от писмен отговор на министъра на финансите Владислав Горанов на въпрос на депутата от БСП Георги Гьоков. Основните фактори за ръста на приходите през изминалата 2018 г. от една страна е подобряването на основните показатели за икономиката на страната като ниво на потребление, инвестиции, безработица и т.н., а от друга – на предприетите мерки от националната стратегия за повишаване на събираемостта на приходите и справяне със сенчестата икономика, посочва министърът. Част от тези мерки са засиленият контрол върху движението на стоки с висок риск за хазната. Освен това се прилага механизъм с предоставяне на обезпечения като целта е да се предотвратят възможностите за злоупотреби и данъчни измами с ДДС при търговията с течни горива, пише в отговора на министър Горанов.  ", "date": "2019.01.18", "title": " Приходите в хазната се увеличиха с 10 млрд. лв.\t\t\t"}
{"url": "https://trud.bg/%d0%b0%d0%bd%d1%82%d0%be%d0%bd-%d0%ba%d1%83%d1%82%d0%b5%d0%b2-%d0%b1%d1%81%d0%bf-%d0%bd%d1%8f%d0%bc%d0%b0-%d0%bf%d1%80%d0%be%d0%b1%d0%bb%d0%b5%d0%bc-%d1%81%d1%8a%d1%81-%d1%81%d0%b0%d0%bc%d0%b8%d1%82/", "text": "За БСП няма проблем със самите изтребители. Ние сме против начина, по който беше направена процедурата. Това заяви Антон Кутев от БСП по  . По думите му дебатът по темата в пленарната зала е бил пряка атака срещу президента. За хората е важно за какво се плаща, ако процедурите бяха светли, нямаше да има проблем, каза Кутев. По темата „магистрали“ Кутев заяви, че заделените от правителството 1 млрд. и 300 млн. лв. за „Хемус“ ще бъдат разпределени без процедури. Нарочно се сваля приходната част на бюджета, за да може по този начин да се разпределят суми, коментира Кутев и допълни, че това се прави от години. Депутатът от левицата каза още, че с промени в конституцията насилието над жени няма да спре. Усилията трябва да бъдат като цялостно законодателство, кампании и личен пример, призова Кутев. За него Сергей Станишев задължително трябва да участва в листата за европейските избори. Странно, според Кутев, ще бъде лидерът на ПЕС да не бъде водач на листата на БСП.", "date": "2019.01.18", "title": " Антон Кутев: БСП няма проблем със самите изтребители, а с процедурата\t\t\t"}
{"url": "https://trud.bg/%d0%b3%d1%80%d0%b8%d0%bf%d1%8a%d1%82-%d0%b2%d0%b7%d0%b5-%d0%b4%d0%b5%d1%81%d0%b5%d1%82%d0%ba%d0%b8-%d0%b6%d0%b5%d1%80%d1%82%d0%b2%d0%b8-%d0%b2-%d0%b8%d0%b7%d1%82%d0%be%d1%87%d0%bd%d0%b0-%d0%b5%d0%b2/", "text": "На Балканите грипът вече взима жертви. В Румъния здравните власти само днес съобщиха за трима починали. Така смъртните случай за този сезон в страната вече са 14. Здравният министър заяви, че страната е пред обявяване на епидемия, съобщи  . В Турция регистрират висока заболеваемост в няколко региона. В Хърватия епидемията вече е в своята връхна точка. Грипните вируси и усложненията от тях също причиниха смъртта на 7 пациенти. Четиригодишно дете е първата жертва на грипа в Босна и Херцеговина.", "date": "2019.01.18", "title": " Грипът взе десетки жертви в Източна Европа"}
{"url": "https://trud.bg/%d1%83%d1%80%d0%b0-%d0%bf%d0%b0%d1%82%d0%ba%d0%b8%d1%82%d0%b5-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0%d1%82/", "text": "Най-много пернати са регистрирани по Черноморското крайбрежие и река Дунав Общата численост е 361 933 Три пъти повече водоплаващи птици са регистрирани в България. Освен увеличената численост са установени и редки и неочаквани видове. Данните са от 43-то преброяване на зимуващите водолюбиви птици у нас, извършено на 12 и 13 януари т.г. от експерти на Българското дружество за защита на птиците, Изпълнителната агенция по околна среда, Регионалните инспекции по околната среда и водите и ловни сдружения от Националното сдружение на ловците и риболовците в България. Общата численост на установените видове птици е 361 933, докато през 2018 година са наблюдавани едва 130 000. Резултатите на база 70% от събраните данни показват, че този януари птиците по нашите земи са три пъти повече, отколкото през по-топлата зима на миналата година, съобщават от Българското дружество за защита на птиците. Най-много птици са регистрирани по Черноморското крайбрежие и река Дунав, където се намират и най-големите влажни зони в страната. По тези места са преброени 120 000 големи белочели гъски и 3500 от световно застрашените червеногуши гъски. Трите най-многочислени водолюбиви видове птици са: зеленоглавата патица, обикновената лиска и големият корморан. Високи са численостите и на големия гмурец и зимното бърне. Край Шумен има бум, както на численост, така и на видово разнообразие – 3 254 птици са избрали да зимуват на язовирите “Тича” и “Шумен”, а м.г. по същото време са били 1 269. На “Тича” са открити по-голяма част от пернатите – 2 658, там и видовото разнообразие е най-голямо. Най-многобройни са били ятата на зеленоглавите патици и лиските. Установени са да зимуват и голяма бяла чапла, сива чапла, голяма белочела гъска, поен и ням лебед. За пръв път тази година повечето от екипите, участвали в среднозимното преброяване, използваха мобилното приложение SmartBirds Pro за въвеждане на данните с помощта на таблети и смарт телефони, което позволи бързо и лесно да бъдат създадени записите и обработени данните. Червеногуша гъска гнезди край Дунав Прочулата се, като повод за забавяне строителството на моста при Видин – Калафат, червеногуша гъска, 5 години след влизането в експлоатация на мегасъоръжението е засечена да гнезди край река Дунав. От включените в Световния червен списък птици у нас зимуват още кафявоглавата потапница, ледената потапница, тръноопашатата потапница, кадифената потапница и ушатият гмурец. Установени са и 6 посевни гъски, рядък зимуващ вид за България, както и белобуза и гривеста рибарки от района на Бургас, които се размножат в страната, но не е типично да остават през зимата. Сред редките зимни гости са преброените 7 сиви жерави, една кадифена потапница в река Дунав, както и два големи брегобегача. Изненадващо е наблюдението на две патици мандаринки, които произхождат от Източна Азия и вероятно са избягали от зоопарк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.18", "title": " Ура, патките се завръщат!\t\t\t"}
{"url": "https://trud.bg/%d0%ba%d0%b0%d0%bc%d1%83%d1%84%d0%bb%d0%b0%d0%b6%d0%b8-%d0%b7%d0%b0-15-%d0%bc%d0%bb%d0%bd-%d0%bb%d0%b2-%d0%ba%d1%83%d0%bf%d1%83%d0%b2%d0%b0-%d0%b0%d1%80%d0%bc%d0%b8%d1%8f%d1%82%d0%b0/", "text": "Изпълнението е за 2 години Търговската фирма на военното министерство “Интендантско обслужване” ЕАД започва да шие камуфлажни дрехи за войската. Това става ясно от обществена поръчка, обявена от МО. Стойността на заявката е за 15 млн лв. с ДДС. Срокът за изпълнение е 2 години. Бройките на полевите облекла ще са според финансовите възможности на възложителя. Парите са разпределени по равно за тази и следващата година – по 7,5 млн.лв. В комплекта за един боец влизат 11 артикула – от зимна полушуба до камуфлажна риза с дълъг ръкав. Производителят дава и срок на годност на дрехите – 5 години, ако се държат само на съхранение и 1 година, ако се експлоатират. Готовата продукция е за складовете на армията в с. Негушево, Софийско, с. Радко Димитриево, Шуменско и в Пловдив.", "date": "2019.01.18", "title": " Камуфлажи за 15 млн. лв. купува армията\t\t\t"}
{"url": "https://trud.bg/%d0%b7%d0%b0%d1%89%d0%be-%d1%83%d0%b1%d0%b8%d1%85%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%b8-%d0%be%d1%89%d0%b5-%d0%b4%d0%b2%d0%b0-%d0%b1%d0%b8%d0%b7%d0%bd%d0%b5%d1%81%d0%b0-%d0%b7%d0%b0/", "text": "Милиард и половина лева е приходът от международен зимен туризъм в периода ноември 2016 година – април 2017 в България. Според туристическото правило, по принцип толкова е и приходът от български зимен туризъм. Това прави 3 милиарда лева! Плюс още един (минимум!) в останалите пролетно-летни месеци, в които курортите ни като Банско, Боровец, Пампорово, Добринище и т.н. работят също добре стигаме до 4 милиарда! Само ДДС-то на тези 4 милиарда е 800 милиона лева! Толкова (минимум!) влизат всяка година в хазната! Преди 50-ина часа по поръчение отнякъде „независимият“ български съд уби този отрасъл! Така изтълкува закона, че от днес нататък вече нито един нормален инвеститор няма да влезе в този бранш в България. А тези, които вече са в него, започнаха да подготвят оттеглянето си. Не го ли направят днес с някаква печалба, утре фалитът ще почука на вратата им. 50 часа след решението на съда, най-засегнатата страна – българската държава, мълчи! На Бойко Борисов не му ли пука, че след автомобилните превозвачи, в ерата на неговото управление е на път да изчезне вторият най-печеливш отрасъл в България – туризма!? Като добавим и унищожения тютюнев бизнес (преди броени дни в Благоевград затвори и последната оцеляла фабрика), ще се окаже, че по някакви незнайни причини България сама е убила три бизнес-отрасъла, с общ приход над 10 милиарда лева! На Владислав Горанов не му ли пука, че ако не днес, утре ще има дупка в бюджета от минимум 400 милиона лева? И какво правим с обещаните повишения на заплати, пенсии… На Красен Кралев не му ли пука, защото край с мераците в България да има зимна олимпиада, край въобще със зимните спортове у нас? При нито един друг министър не са изчезвали накуп от картата толкова много спортове, не е произнасяна по такъв ужасяващ начин смъртната присъда на стотици състезатели. На Николина Ангелкова не й ли пука, че ако закрием зимния туризъм, няма вече нужда от министерство, защото летния мутрите отдавна са го завладели? На Караниколов не му ли пука, че от тук нататък международен инвеститор в курорт няма да стъпи? Не може, докато концесионерът е с неизяснени произход, да му даваш да строи, а когато се окаже, че това е великият Марк Жирардели, да му отрежеш главата!? На Цветан Цветанов не му ли пука, че идват избори и този път няма как да ходи да обяснява, че ще има лифтове, нови курорти и просперитет при ГЕРБ, когато точно управляващите днес мълчат за убийството на този бизнес? Не, трети ден никой от тях не е казал нищо! Мълчи, което вече е някакъв знак за съучастие. Извинявайте, но това, че Тома Белев ходи неделя да разбърква кафето на Бойко Борисов в Банкя, не го прави чак такъв фактор в държавата, който да унищожи бизнес за милиарди. Това е по силите на някой друг, някой когото мълчанието ще издаде…                        ", "date": "2019.01.18", "title": " Защо убиха туризма и още два бизнеса за 10 милиарда?!"}
{"url": "https://trud.bg/%d0%b6%d0%b8%d0%bb%d0%b5%d1%82-%d0%b8%d0%b7%d0%ba%d0%be%d1%80%d0%b5%d0%bd%d1%8f%d0%b2%d0%b0-%d1%82%d0%be%d0%ba%d1%81%d0%b8%d1%87%d0%bd%d0%b0%d1%82%d0%b0-%d0%bc%d1%8a%d0%b6%d0%b5%d1%81%d1%82%d0%b2/", "text": "Сутринта започна обнадеждаващо. Прочетох статия за бойкота, който американските мъже масово са организирали на жилет заради последната им реклама, бореща се с „токсичната мъжественост“. Изгледах и самата реклама – блудкава като кафе пета цедка. Рекламата започва с образите на мъже, които се гледат в огледалото, а като фон вървят новини за #metoo. Следва сценка с момченце, което плаче в скута на майка си, защото е малтретирано от лошите си съученици. После следват кадри от филми, в които мъже задяват нагло жени, а зрителите се смеят весело. Въобще, за около 20 секунди разбрах, че в Америка всеки бял мъж е чобанин по потник, на който само му дай да пляска жени по задника и да суче похотливо мустак. И тамън да се разплача от възмущение и състрадание към клетите американски жени, нещата се промениха. Чернокож мъж смело спря белокожия си приятел, който подсвиркаше след младо момиче. Симпатичен татко обясни на детето си, че не може да гледа на момиченцата като на обекти. Въобще, слава на Исус и Жилет, „токсичната мъжественост“ беше изкоренена в рамките на минута, минута и нещо. За бръснене въобще не стана въпрос. По-интересни са реакциите на потребителите. В туитър е започнала масова кампания за бойкот на Жилет, подета от мъже и жени, под мотото GoWokeGoBroke. Ето и някои от коментарите: – тази реклама е ужасна и оскърбителна за всички ваши клиенти; – губите клиентите си, като твърдите, че мъжете са боклуци; – искам просто да се обръсна, а не да се чувствам зле; – мъжете, които познавам, не се държат по този начин. Те са научени да уважават жените от родителите си, а не от Проктър и Гамбъл; – Жилет, кой маркетинг гений ви накара да унижите мъжете? – още един патетичен пример за компания, практикуваща политическа коректност за сметка на мъжете. Като майка на трима сина и един внук, тази реклама е изключително обидна за мен. И, както каза един приятел, „сигурен съм, че всяка либерална тетка, храчеща по белия токсичен мъж, си има у дома един мухльо под чехъл и никога не е помирисвала нормален мъж с ценностна система и принципи“. От фейсбук, заглавието е на редакцията              ", "date": "2019.01.18", "title": " Жилет изкоренява „токсичната мъжественост“ в новата си реклама\t\t\t"}
{"url": "https://trud.bg/652-%d0%b4%d0%b5%d1%86%d0%b0-%d1%81%d0%b0-%d0%b2%d1%8a%d1%80%d0%bd%d0%b0%d1%82%d0%b8-%d0%b2-%d0%ba%d0%bb%d0%b0%d1%81%d0%bd%d0%b8%d1%82%d0%b5-%d1%81%d1%82%d0%b0%d0%b8-%d0%b2-%d1%81%d0%bb%d0%b8%d0%b2/", "text": "2893 деца и ученици, на възраст от 5 до 16 години, са били посетени на адрес от екипите за обхват в Сливенска област, съобщиха от областната администрация. Става дума за деца и ученици, които подлежат на задължително обучение, но не са били записани в началото на учебната година. След посещенията 652 от тях са се върнали в класните стаи. 69 обаче са отпаднали и до 15 февруари отново ще бъдат издирени на домашните адреси. За 1288 от останалите 2100 деца има данни, по сведения на близки и съседи, че са в чужбина със семействата си. Тази информация се проверява. Другите близо 900 деца и ученици не са в образователната система по решение на родителите и направен отказ след проведените разговори с тях. Тези данни са били изнесени на заседание на Областния координационен център по механизма за обхват в образованието, свикано от областния управител на Сливен Чавдар Божурски. Директорът на РД „Социално подпомагане“ Тотка Костова е съобщила, че близо 20 000 семейства в Сливенска област получават детски надбавки, като 12 358 от тях са в Сливен и общината. През септември са били спрени детските на 298 родители, през октомври – на 1 295, а през ноември – 1 090. Тези мерки са наложени, тъй като децата им са отсъствали от предучилищните групи повече от 3 дни в месеца или са направили повече от 5 неизвинени отсъствия от училище. За отсъствия по неуважителни причини на децата законът задължава кметовете на общини да налагат глоби в размер от 50 до 150 лева. По време на провелото се заседание обаче, представителите на местните администрации са посочили, че при съставянето на актовете и издаването на наказателните постановления изпитват сериозни затруднения, тъй като санкционираните родители често или не се явяват, или не могат да бъдат открити. За проблемите в прилагането на мерките по обхвата ще бъде информиран вицепремиерът Томислав Дончев, който е ръководител на координационното звено за Механизма, съобщиха още от областната администрация.  ", "date": "2019.01.18", "title": " 652 деца са върнати в класните стаи в Сливен и областта, 69 са отпаднали от образование"}
{"url": "https://trud.bg/%d1%82%d0%b5%d0%bd%d0%b8%d1%81-%d0%b0%d0%ba%d0%b0%d0%b4%d0%b5%d0%bc%d0%b8%d1%8f%d1%82%d0%b0-%d0%bd%d0%b0-%d0%bd%d0%b0%d0%b4%d0%b0%d0%bb-%d0%bc%d0%be%d0%b6%d0%b5-%d0%b4%d0%b0-%d0%be%d1%82%d0%ba%d1%80/", "text": "Министърът на младежта и спорта Красен Кралев се срещна с посланика на тенис турнира от сериите АТР 250 Sofia Open, чичо и първи треньор на Рафаел Надал – Тони Надал. Той е в България по покана на нашата федерация по тенис, а в 17 часа днес ще проведе тренировъчна сесия с български деца в зала „София“, съобщиха от ММС. „Благодаря Ви, че подкрепяте българския тенис. Вашето присъствие в София е изключително важно, защото ще ни помогне в нашата мисия да запалим колкото се може повече деца по този прекрасен спорт. Работим отлично с Българската федерация по тенис и сме горди, че организираме турнира Sofia Open за четвърта поредна година. Това издание ще бъде най-силното до сега и аз съм убеден, че всички топ играчи, както и феновете, ще останат много доволни от предложените им условия“, заяви министър Кралев. „В момента в България има много силно поколение от млади тенисисти и наш основен приоритет е да ги запазим за спорта и да ги развием, защото знаем колко е труден преходът от детско-юношеския към професионалния спорт“, каза Кралев. Тони Надал също изказа мнение, че една от основните задачи на треньорите е именно да направят така, че състезателите да разкрият пълния си потенциал и да го реализират при мъжете и жените. Той разказа и за работата със племеника му Рафаел Надал. „Винаги съм го учил на три прости правила. Удряй топката възможно най-силно. Опитвай да я пратиш там, където не се намира противникът ти. И, ако е възможно, гледай да е в рамките на корта“, каза с чувство за хумор Надал. По време на срещата, на която присъства и президентът на Българската федерация по тенис Стефан Цветков, беше обсъдена и възможността за създаването на филиал в България на тенис-академията на Надал. Братя на Тони Надал са легендата на футболния „Барселона“ Мигел Анхел Надал, който игра заедно с Христо Стоичков и бащата на Рафа – Себастиан. Тони Надал обяви, че е добър приятел със Стоичков и често играят голф заедно, а министър Кралев му подари биографичния фотоалбум на Камата „Стоичков: Това съм аз“. Тони Надал е определян като най-успешния тенис треньор в историята заради спечелените 16 титли от „Големия шлем“ с Рафаел Надал. Испанският специалист е наставник на Рафа Надал от 1990 до 2017 г. Турнирът от сериите АТР 250 Sofia Open ще се проведе от 3 до 10 февруари в „Арена Армеец“. В него ще участват носителят на три титли от Големия шлем Стан Вавринка, устремилият се към топ 10 в света Карен Хачанов (Рус), шампионът в мастърса на новото поколение и №15 в ранглистата Стефанос Циципас (Гър), друга от звездите на бъдещето –  №19 Данийл Медведев (Рус), световният №20 Николоз Басилашвили (Груз), първият шампион в София №24 Роберто Баутиста Агут (Исп), №28 Фернандо Вердаско (Исп) и един от най-атрактивните тенисисти в света №33 Гаел Монфис (Фр).  За силата на състезанието говори и фактът, че от квалификациите ще се включат трима шампиони в турнири от календара на АТП – Виктор Троицки, Гийермо Гарсия-Лопес и Серхий Стаховски. ", "date": "2019.01.18", "title": " Тенис-академията на Надал може да открие филиал у нас"}
{"url": "https://trud.bg/%d0%bd%d0%b5-%d1%81%d0%b0-%d0%be%d1%82%d0%ba%d1%80%d0%b8%d1%82%d0%b8-%d1%81%d1%8a%d0%bc%d0%bd%d0%b8%d1%82%d0%b5%d0%bb%d0%bd%d0%b8-%d0%bf%d1%80%d0%b5%d0%b4%d0%bc%d0%b5%d1%82%d0%b8-%d0%b2-%d1%80%d0%b0/", "text": " в района на Централна гара е приключила, няма открити съмнителни предмети, съобщиха от МВР. Не се е наложило извеждане на хората от сградата на гарата. Полицията е проверявала сигнал за съмнителен пакет.", "date": "2019.01.18", "title": " Не са открити съмнителни предмети в района на Централна гара"}
{"url": "https://trud.bg/%d0%bb%d0%be%d0%bc%d1%87%d0%b0%d0%bd%d0%b8%d0%bd-%d1%85%d0%b2%d0%b0%d0%bd%d0%b0-%d0%b8-%d0%bf%d1%83%d1%81%d0%bd%d0%b0-%d0%be%d0%b1%d1%80%d0%b0%d1%82%d0%bd%d0%be-%d0%b2-%d0%b4%d1%83%d0%bd%d0%b0%d0%b2-2/", "text": "Запален риболовец от Лом улови в река Дунав 20 кг риби за един ден. След снимка с голямата слука майсторът на въдицата пусна улова си обратно в голямата река. Късметът споходил 39-годишният Илиян Илиев в един от последните засега студени дни на януари. Мъжът заедно с приятеля си Иво Андонов още призори отпътували за Козлодуй, където хвърлили въдиците си на пристанището в близост до кораба-музей „Радецки”. „Мястото е едно от най-добрите в региона за риболов. Има много риба и , ако човек знае как и къде да хвърля, успехът му е сигурен. Конкуренцията обаче е голяма и трябва още по-тъмно да се заемат добри позиции!”, сподели въдичарят. Въпреки силния мраз Илиян и приятелят му мятали пръчките от сутринта до вечерта и измъкнали 20 килограма скобар, морунаш и платика. За стръв използвали бели червеи. Преди да се стъмни живарникът бил пълен почти до горе и едва го измъкнали от водата. След показване на улова на колегите наоколо и получените поздрави и похвали, купчината риба била пусната отново в Дунав. „На ловя риба за храна, а за приключението и спорта. За да има такива страхотни преживявания край реката и за други хора и за нас в следващите месеци и години, трябва да пазим рибното богатство!”, смята Илиян, който работи в сервиз за гуми в Лом. Той се занимава с любителски риболов от 15 години и участва и в състезания.", "date": "2019.01.18", "title": " Ломчанин хвана и пусна обратно в Дунав 20-килограма риба"}
{"url": "https://trud.bg/%d0%b4%d0%b0%d0%b3%d0%b5%d1%81%d1%82%d0%b0%d0%bd%d0%b5%d1%86-%d1%81%d0%b5-%d0%b1%d0%be%d1%80%d0%b8-%d0%b4%d0%b5%d0%b1%d1%8e%d1%82%d0%bd%d0%be-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8/", "text": "Дагестанецът Ахмед Магамаев ще се бори дебютно за България на турнира „Иван Яригин“ в Красноярск (Русия) следващия уикенд. Националът ще стартира в категория до 86 кг на свободния стил. Още през есента той получи наш паспорт, но не успя да стартира на световното през октомври заради пропуснати срокове за лицензиране в Международната федерация (UWW).  Освен Магамаев на тепиха ще излезе и Биляна Дудова, световна вицешампионка и двукратна ?1 в Европа в кат. до 57 кг. Надпреварата съвпада с родното първенство в Сливен, затова българското участие в Красноярск ще бъде камерно. Жените ни обаче вече откриха сезона, с участието на Мими Христова в Индийската лига. Сребърната медалистка от Евро 2018 е в отбора на трикратния шампион „Пинджаб Ройялс“ и стартира с победа с технически туш. А Тайбе Юсеин, ?1 в света и Европа, ще започне сезона с родното първенство. За турнира в Красноярск до момента са заявени над 20 държави, като САЩ, Япония, Турция пристигат с националните си отбори. С голям интерес се чака сблъсъкът между олимпийските шампиони Кайл Снайдер и Абдулрашид Садулаев в кат. до 97 кг. Това ще бъде трети сблъсък помежду им, като резултатът до момента е 1:1. За първи път в Красноярск ще се бори и златният медалист от игрите Лондон 2012 Джордан Бъроуз, който ще дебютира в нова за него категория – до 79 кг.", "date": "2019.01.18", "title": " Дагестанец се бори дебютно за България"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b2%d0%b7%d1%80%d0%b8%d0%b2%d0%bd%d0%b8-%d0%b2%d0%b5%d1%89%d0%b5%d1%81%d1%82%d0%b2%d0%b0-%d0%b2-%d0%b4%d0%be%d0%bc%d0%b0-%d0%bd%d0%b0-39-%d0%b3%d0%be/", "text": "Полицейската проверка в дома на 39-годишен мъж, криминално проявен и осъждан за кражби, била извършена рано тази сутрин, съобщиха от МВР. В жилището в село Горно Пещене служителите на реда открили раница, в която имало 15 капсул детонатора /L-капсули/ с червен кабел по тях, пет капсул детонатора за огнепроводен шнур, един огнепроводен и един детониращ шнур, както и найлонов плик с надпис „Амонит-6 с тегло два килограма“, съдържащ бяло прахообразно вещество. Взривните вещества са иззети с протокол за доброволно предаване. Мъжът е разпитан и задържан в РУ Враца с полицейска мярка за срок до 24 часа. По случая е образувано бързо производство, уведомена е районната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Откриха взривни вещества в дома на 39-годишен криминално проявен мъж във врачанското село Горно Пещене"}
{"url": "https://trud.bg/%d1%80%d1%83%d1%81%d0%b8%d1%8f-%d0%b4%d0%be%d1%81%d1%82%d0%b0%d0%b2%d1%8f-%d0%bd%d0%b0-%d1%81%d1%8a%d1%80%d0%b1%d0%b8%d1%8f-10-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80%d0%b0/", "text": "Русия ще достави на Сърбия 10 хеликоптера – седем Ми-35 и три Ми-17. Това обяви държавният глава на западната ни съседка Александър Вучич след визитата на руския президент Владимир Вучич вчера. „В предишния период се договорихме, а вчера получихме потвърждение на споразуменията за доставка на военно оборудване“, обяви Вучич. Сръбският лидер припомни и за предварително закупените девет хеликоптера H145M на „Ербъс“. „Това, което направихме също, бе договарянето за по-нататъшно модернизиране на нашите четиринадесет МиГ-29 до поколение 4+ с най-напредналите радарни системи“, обяви още сръбският президент. През октомври сръбските военновъздушни сили получиха шест изтребители МиГ-29 от Русия, осигурени като военно-техническа помощ. В допълнение Сърбия ще получи безплатно 30 танка Т-72 и 30 бойни разузнавателни и патрулни превозни машини БРДМ-2.                        ", "date": "2019.01.18", "title": " Русия доставя на Сърбия 10 хеликоптера\t\t\t"}
{"url": "https://trud.bg/%d1%80%d0%b0%d0%b5%d0%b2%d0%b0-%d0%b8-%d0%bd%d0%b5%d1%88%d0%ba%d0%b0-%d1%81%d0%b8-%d1%81%d1%82%d0%b8%d1%81%d0%bd%d0%b0%d1%85%d0%b0-%d1%80%d1%8a%d1%86%d0%b5/", "text": "Илиана Раева и Нешка Робева си стиснаха ръце и ще работят заедно за българската художествена гимнастика. Заради именитата треньорка, председателят на федерацията направи компромис състезателката на „Левски“ Лъчезара Пекова да тренира в клуба си. Робева обаче е поела ангажимент веднъж седмично гимнастичката да участва в сбора на националките в зала „Раковски“. „Безкрайно съм щастлива, че можем да работим заедно в най-важната предолимпийска година – обяви Раева. – Считам, че Нешка Робева със своята работа, опит, успехи и история е извоювала правото си да подготвя сама състезателките си. Такъв компромис да наруша регламента за централизирана подготовка бих допуснала единствено само за нея и за никой друг!“", "date": "2019.01.18", "title": " Раева и Нешка си стиснаха ръце"}
{"url": "https://trud.bg/%d0%b2-%d0%b1%d0%b8%d0%b2%d1%88%d0%b5-%d0%bd%d0%b0%d1%87%d0%b0%d0%bb%d0%bd%d0%be-%d1%83%d1%87%d0%b8%d0%bb%d0%b8%d1%89%d0%b5-%d1%89%d0%b5-%d0%bf%d0%be%d0%bc%d0%b0%d0%b3%d0%b0%d1%82-%d0%bd%d0%b0-%d0%b1/", "text": "Закритото преди близо десетина години начално училище „Хаджи Димитър“ в Сливен става дневен център за деца и младежи с тежки множествени увреждания и техните семейства. Социалната услуга ще работи с максималния капацитет от 30 потребители с над 90 процента степен на увреждане и родителите им. В същата сграда ще бъде разкрит и втори социален център, за оказване на обществена подкрепа на деца и младежи в риск, лишени от родителска грижа, с девиантно поведение или под риск от експлоатация и насилие в или извън семейството, съобщиха от общината. За основните ремонти на сградата, която е в лошо състояние, на дворното място и за обзавеждането местната администрация е успяла да привлече финансов ресурс в размер на близо 850 хил.лева по ОП „Региони в растеж“. Първата символична копка бе направена от кмета Стефан Радев, в присъствието на служители и граждани. Европейската помощ е безвъзмездна за общината. Двата центъра трябва да отворят врати до 24 месеца.", "date": "2019.01.18", "title": " В бивше начално училище ще помагат на болни деца и семействата им"}
{"url": "https://trud.bg/%d0%b0%d0%bd%d0%be%d0%bd%d0%b8%d0%bc%d0%b5%d0%bd-%d0%b4%d0%b0%d1%80%d0%b8%d1%82%d0%b5%d0%bb-%d0%be%d1%81%d1%82%d0%b0%d0%b2%d0%b8-2000-%d0%bb%d0%b2-%d0%b7%d0%b0%d0%b4-%d0%be%d0%bb%d1%82%d0%b0%d1%80/", "text": "Анонимно дарение получи църквата „Свети Атанасий“ в Асеновград. Храмът е един от най-старите в града, известен като малкия Йерусалим с множеството си църкви и параклиси. Църковното настоятелство ще използва оставените 2000 лева, за да осъществи планиран ремонт по външната фасада. Вече няколко месеца в Асеновград хората говорят за дарителя, оставил парите в църквата, съобщи  . Отец Александър намира парите рано сутринта. Анонимното дарение е оставено под праг на врата зад олтара. „Действително беше изненада голяма. Единствените подбуди сам дарителят си ги знае – дали съвест е преспивал, дали е благодарил за нещо. Не знаем, но благодарим защото тези пари ще влязат действително в добра работа“, коментира отец Алексъндър. Веднага след като открил парите, той събрал комисия и те били заприходени в касата на храма. В момента църковното настоятелство чака оферти за стойността на планирания ремонт по боядисване на храма и възстановяване на повредените орнаменти. Със сигурност дарените пари също ще помогнат.", "date": "2019.01.18", "title": " Анонимен дарител остави 2000 лв. зад олтара на църква"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d1%80%d0%b5%d0%bc%d0%be%d0%bd%d1%82%d0%b8-%d0%bd%d0%b0-%d0%b6%d0%bf-%d0%b3%d0%b0%d1%80%d0%b0%d1%82%d0%b0-%d0%b2-%d0%bd%d0%be%d0%b2%d0%b0-%d0%b7%d0%b0/", "text": "Започват дългоочаквани ремонти на жп-гарата в Нова Загора, съобщиха от общината. Средствата се осигурени по европейски проект от Националната компания „Железопътна инфраструктура“. Идейният проект бе представен на общинското ръководство от Ивайло Дженев, ръководител на Звеното за управление и изпълнение на проекти „Гарови комплекси и терминали“. Предвижда се възстановяване и ремонт на инфраструктурата, както и привеждането на гарата във вид, отговарящ на стандартите в ЕС. За спешната нужда от обновяване на гарата и прилежащите й съоръжения кметът на общината Николай Грозев е настоявал многократно, допълниха от администрацията. Общата стойност на европроекта възлиза на 11 млн.лева, като по-голяма част от средствата ще бъдат вложени с обновяване на гаровия комплекс в Стара Загора. С финансиране по същия проект ще бъдат ремонтирани още гарите Искър, Казичене, Подуяне и Карнобат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Започват ремонти на жп-гарата в Нова Загора"}
{"url": "https://trud.bg/%d1%81%d0%b8%d0%b2%d0%b8%d1%8f-%d0%ba%d0%b0%d1%80%d0%b4%d0%b8%d0%bd%d0%b0%d0%bb-%d0%bd%d0%b0-%d1%81%d0%b8%d0%bd%d1%8c%d0%be%d1%82%d0%be-%d0%bd%d0%b5%d0%b1%d0%b5/", "text": "Иван Вуцов, една от големите фигури в историята на българския футбол, напусна този свят в петък сутринта на 79-годишна възраст. Скръбната вест за кончината на Сивия Кардинал обзе България в своята опечалена неочаквана прегръдка. Въпреки това, дирята, която Вуцов остави след себе си, ще се помни вечно. При това не само в любимия „Левски“, но и в целия ни футбол. Роден в Габрово на 14 декември 1939 г., той прави първите си стъпки като професионалист в „Ботев“ (Пловдив) между 1957 и 1959 г. Но това е само прелюдия към „Левски“, чийто екип облича през 1960 г. и се утвърждава като непробиваем стълб в отбраната му до 1969 г. По-късно признава, че за решението си да смени армейския клуб с този на „Левски“ му е коствало няколко дни в ареста. Участва в историческия погром над ЦСКА със 7:2 на 17 ноември 1968 г. „Безспорно никога няма да забравя тази победа – каза Вуцов преди няколко месеца в едно от последните си интервюта. – Преди мача всички ни считаха за абсолютни аутсайдери. Очакванията бяха да паднем с много. Ние обаче знаехме, че това няма да стане. Бяхме пределно мотивирани да опровергаем всички и го направихме“. Като футболист Вуцата, както го наричаха всички с уважение, вдига два пъти титлата на България с „Левски“ и веднъж Купата на страната. Игра на Световното първенство в Англия през 1966 г., но там ще се запомни с автогола си срещу Португалия, когато заби топката в българската мрежа с летящ плонж. Мнозина дори се шегуват, че е отбелязал най-красивия автогол в историята. Вуцов не обичаше да говори за тази част от кариерата си, но веднъж призна, че в този тежък момент до него бил Гунди. „При мен непрекъснато стоеше моят съквартирант Георги Аспарухов – разказа преди няколко месеца Вуцов. – Казваше ми: „Майната му, остави го, трябва да бъдеш човек, който да надживява тези работи.“ Постоянно ми повтаряше тези неща и ме прегръщаше братски.“ За разлика от много футболисти, Иван Вуцов направи и невероятна треньорска кариера. За пет сезона начело на „Левски“ в два различни периода, той печели веднъж титлата и два пъти Купата на България. Но най-запомнящи са триумфите му със „сините“ в Европа. През 1976 г. извежда любимия отбор до грандиозен успех над европейското страшилище „Аякс“ и го елиминира в Купата на УЕФА. Вуцов класира „Левски“ за четвъртфинал срещу друг колос – „Барселона“. Макар да са елиминирани от каталунците с общ резултат 5:8, „сините“ и треньорът им записват името си в историята. Те стават единственият неиспански отбор, вкарал пет гола на „Барселона“ в официален мач в евротурнирите. Вече 43 години по-късно никой не може да надмине постижението на „Левски“ и Вуцов при победата с 5:4 в София на Националния стадион. „Освен онова 7:2, друг голям спомен е 5:4 над „Барселона“ – казва още Вуцов в свое старо интервю. – Имахме един добър отбор, с който преди това елиминирахме „Аякс“. Търсихме начин да ги победим и успяхме. Нашият тим тогава бе сравнително млад и много силен. Имахме хегемония и над ЦСКА. Всички момчета много ме слушаха. Повечето от половината играчи бяха и национали. Ако искаме да запазим името на „Левски“, то трябва да вкараме в първия отбор наши момчета. Чужденците идват с друга цел. Идват и си отиват“. Като треньор постига огромни успехи и начело на България. Под негово ръководство националният отбор се класира на Мондиал ’86 в Мексико. Там за първи път в историята си „лъвовете“ преодоляват груповата фаза на Световно първенство, при това в компанията на действащия световен шампион Италия, с бъдещия такъв Аржентина на Диего Марадона и Южна Корея. На осминафиналите отпаднахме от домакините в напечен мач. Иван Вуцов прави силна кариера и в чужбина. Той бе начело на един от югославските грандове през 80-те години „Хайдук“ (Сплит), като открива за световния футбол голяма фигура като Ален Бокшич и го налага в състава. В Гърция пък е води един от най-обичаните солунски тимове – „Арис“. След трети престой начело на „Левски“ през 90-те години на миналия век, Вуцов приключи кариерата си на треньор начело на „Локомотив“ (Пловдив) през сезон 1993/94. Преди това пък драматично не успя да класира националите на Евро ’92 в Швеция, като в решителния мач с Шотландия заплю рефера. С края на кариерата му на пейката, влиянието му в българския футбол не приключва, дори напротив. Става част от неговото управление като дясната ръка на Иван Славков в Изпълкома на БФС. Той е вицепрезидент на Батето, с когото имат дългогодишно приятелство, както и изпълнителен директор на централата. Под тяхно ръководство националният отбор се класира за последното си до момента Световно първенство през 1998 г., а после и на европейските финали в Португалия през 2004 г. Заради неговите познания, резултати и влияние на Цар Футбол у нас, придобива прозвището Сивия Кардинал. В последните години от живота си е измъчван от болест, която му пречи често да гледа футбол на живо, но въпреки това е забелязван на мачове на любимия „Левски“. Избягваше да коментира „сините“, защото не спестяваше критики. Не спираше да твърди, че в любимия му клуб всичко е тръгнало в грешна посока, след уволнението на Наско Сираков и Станимир Стоилов. За последно Вуцов беше на „Герена“ на 4 май миналата година в мача срещу „Ботев“, с който бяха отбелязани 75 години от рождението на Гунди. Сега двамата отново ще бъдат заедно, както с Павел Панов, Патрата, Батето… Там на синьото небе, което вече си има своя Сив Кардинал.", "date": "2019.01.18", "title": " Сивия Кардинал на синьото небе"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%b2%d1%83%d1%86%d0%be%d0%b2-%d0%b1%d0%b5%d1%88%d0%b5-%d1%87%d0%be%d0%b2%d0%b5%d0%ba-%d1%81-%d0%b3%d0%be%d0%bb%d1%8f%d0%bc-%d0%b7%d0%b0%d0%bc%d0%b0/", "text": "Няколко минути след тъжната новина за кончината на Иван Вуцов, най-големият български футболист Христо Стоичков поведе плеадата от съболезнования. „ Вуйчо Ваньо беше голям човек, голям авторитет, голям треньор и голям ръководител – промълви Кавалерът на „Златната топка“. – Даде път на толкова много млади играчи като мен. При него дебютирах в националния отбор. Благодарен съм му за всичко. Няма да забравя и първата ми голяма победа за България. Сразихме Гърция с 4:0 във Варна. Дано ръководителите днес „четат“ повече от делата, които Иван Вуцов правеше. Да не забравят какво говореше. За мен беше чест да го познавам. Вуцов беше човек с голям замах, който остави незаличима диря в българския футбол.“", "date": "2019.01.18", "title": " Стоичков: Вуцов беше човек с голям замах"}
{"url": "https://trud.bg/10-%d0%be%d0%b1%d0%bb%d0%b0%d1%81%d1%82%d0%bd%d0%b8-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d0%b8-%d1%81%d0%b5-%d1%81%d1%8a%d0%b1%d1%80%d0%b0%d1%85%d0%b0-%d0%b7%d0%b0-20-%d0%b3%d0%be/", "text": "20 години от създаването на област с административен център Разград, отбелязаха 10 от всички 11, заемали поста областен управител. Инициативата за тържеството за годишнината е на настоящия областен Гюнай Хюсен, съобщиха от пресцентъра на учреждението. „Институцията, като представител на държавата на регионално ниво, съдейства и координира различни сфери на обществения живот. Изразява и гарантира местните и регионални интереси на национално ниво”, заяви Хюсмен пред колегите си. Той им пожелал всички да са здрави, област Разград да просперира, а областният управител, който ще домакинства следващата годишнина, да покани предшествениците си в новата сграда на областна администрация в бившият Гарнизонен клуб, съобщиха от администрацията. Шестима от служителите й, които работят там от създаването през 1999 г., са били избрани да застанат до празничната торта, отбелязваща годишнината.", "date": "2019.01.18", "title": " 10 областни управители се събраха за 20-годишнината на администрацията в Разград"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b2%d0%b0%d0%ba%d0%b0%d0%bd%d1%86%d0%b8%d1%8f-%d0%b2-%d0%be%d0%b1%d0%bb%d0%b0%d1%81%d1%82-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be/", "text": "Грипната ваканция в област Стара Загора, която беше обявена от 16 до 18 януари, се удължава с два дни, съобщиха от Регионалната здравна инспекция. Учебни занятия на да се провеждат на 21 и 22 януари. Причината е, че заболяемостта от грип и остри респираторни заболявания (ОРЗ) през периода 14.01. – 17.01.2019 г. нараства и се очаква да достигне стойности около 300 на 10 000 население. Грипната епидемия, обявена от 15 януари, остава в сила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Грипната ваканция в област Стара Загора се удължава"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bf%d0%b0%d0%b2%d0%b5%d0%bb-%d0%ba%d0%be%d0%bb%d0%b5%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%b8%d0%b7%d0%bf%d1%8a%d0%bb%d0%bd/", "text": "Павел Колев е новият изпълнителен директор на „Левски“. Новината дойде от „Герена“, след като клуба излезе с официално съобщение относно промените по високите етажи в клуба. Само преди седмица, доскорошният изпълнителен директор на БФС отряза „сините“, след като не получи нужните гаранции за бъдещето на клуба. „ Основното разминаване бе за дългосрочното развитие на клуба – обясни тогава Колев, един от шефовете във футболния съюз. – Такива гаранции не получих. С това тази тема приключи.“ Уважаеми привърженици, На заседание на Надзорния съвет на ПФК Левсеки от 17.01.2019 година бе взето решение за свикване на редовно общо събрание на дружеството на 06.03.2019 година. На заседание на Надзорния съвет на ПФК Левски от 18.01.2019 година бе взето решение да бъде освободен настоящия управителен съвет на клуба. Избран е нов управителен съвет в състав: Павел Николов Колев Ели Спасова Шопова Найден Кирилов Димитров Новият управителен съвет на клуба определи за изпълнителен директор Павел Николов Колев.  От ръководството на ПФК Левски", "date": "2019.01.18", "title": " Официално: Павел Колев е новият изпълнителен директор на „Левски“"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-%d0%b4%d0%b2%d0%b0-%d1%86%d0%b5%d0%bd%d1%82%d1%8a%d1%80%d0%b0-%d0%b7%d0%b0-%d0%b3%d1%80%d0%b8%d0%b6%d0%b0-%d0%b7%d0%b0-%d1%85%d0%be%d1%80%d0%b0/", "text": "Община Варна и Министерството на регионалното развитие и благоустройството подписаха договор за изграждане на два нови центъра за грижа за хора с деменция. Проектът ще бъде реализиран по ОП „Региони в растеж“ и е на стойност 1,3 млн. лв. От тях 941 303 лв. са от ЕС – чрез Европейския фонд за регионално развитие, а останалите средства са национално съфинансиране и собствен принос на Община Варна. Проектът предвижда да бъде изграден Център за грижа за лица с различни форми на деменция с капацитет 15 места, в ж.к. „Владислав Варненчик“. След основен ремонт на сградата на ул. „Петко Стайнов“ № 7 ще бъде обособен и Дневен център за подкрепа на лица с деменция и техните семейства с капацитет 40 места. Целта на проекта е създаване на необходимата архитектурна и социална среда за хората в неравностойно положение. Срокът за изпълнение на планираните дейности е 24 месеца. След реализирането на проекта и чрез използване на възможностите, които предлага Оперативна програма „Развитие на човешките ресурси“ община Варна ще пристъпи към оборудване и обзавеждане на центровете и създаване на кадрови капацитет за новите услуги, посочват от дирекция „Социални дейности“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Изграждат два центъра за грижа за хора с деменция"}
{"url": "https://trud.bg/%d0%b6%d0%be%d0%b7%d0%b5-%d0%bc%d0%be%d1%83%d1%80%d0%b8%d0%bd%d1%8c%d0%be-%d0%b2-%d0%bf%d1%8a%d1%80%d0%b2%d0%be%d1%82%d0%be-%d1%81%d0%b8-%d0%b8%d0%bd%d1%82%d0%b5%d1%80%d0%b2%d1%8e-%d1%81%d0%bb%d0%b5/", "text": "Жозе Моуриньо проговори. Срещу хонорар от 60 000 паунда Специалния даде първото си интервю като безработен треньор след уволнението си от „Манчестър Юнайтед“. Привилегията да даде глас на португалеца имаше спортния канал  beIN Sport,  който е със собственици от Персийския залив. Свързани са дори с шейх Мансур, големия благодетел на „Манчестър Сити“. „ Най-доброто ми постижение в цялата кариера е второто място във Висшата лига с „Юнайтед“, шокира Моуриньо. Португалецът е печелил три пъти титлата с „Челси“, взимал е Шампионската лига с „Порто“ и „Интер“. „ Сигурно ще ме наречете луд – продължи Моу. – Този е спечелил 25 трофея и нарича второ място най-доброто си постижение. Казвам го, защото хората не знаят какво се случва зад завесата. Когато говорим от тази страна на камерата, перспективите са съвсем различни.“ Моуриньо отговори и на многобройните обвинения, че стилът му е крайно дефанзивен. „Много е лесно да се играе красиво и да се загуби – изстреля Специалния. – Лесно е да се биеш в гърдите и да нямаш резултати. Хората, които печелят постоянно, имат различно виждане. Ако говорите за Гуардиола и Анчелоти, то те отдавна са на сцената. А къде са младите? Къде са?“ Без да споменава имена, Моуриньо директно атакува изпълнителния директор Ед Уудуърд и Пол Погба. Първия – заради трансферната политика, а втория – заради дисциплината. „ В себе си най-дълбоко пазя една фраза, която ми каза сър Алекс Фъргюсън – продължи Моу. – Тя гласи така: „Когато един играч стане по-важен от клуба, довиждане!“ Нищо повече. Балансът се крепи в отношенията между футболистите и треньора. Работата на треньора е да тренира, а не да бъде възпитател. Структурата на клуба е да го пази, а не да позволява на играчите да си мислят, че трябва да са там, където им харесва. Не искам да казвам, че това е проблем между футболист и треньор. Това е проблем между футболист и треньор в клуб без структура. Отдавна не живеем във времената, когато наставникът е достатъчно силен, за да възпитава и да се оправя с футболисти, които не са достатъчно добри професионалисти. Клубът трябва да има собственик или президент, изпълнителен директор, спортен директор и треньор. Това е структурата, която работи в модерния футбол. Клубът трябва да бъде много добре организиран. Треньорът трябва само да тренира, а други да се занимават с възпитанието.“ Моуриньо се защити и срещу обвиненията, че е изпуснал с лека ръка Мохамед Салах в периода си в „Челси“. „Нека да обясня и този случай, защото се изговориха твърде много лъжи – продължи Специалния. – Някои хора опитват да ме опишат като треньора, който продаде Салах. Не, аз съм треньорът, който купи Салах. Играх срещу „Базел“ в Шампионската лига и той беше едно дете. Когато привличам един футболист, го анализирам дълго. Аз се влюбих в това дете. Купих го. Накарах „Челси“ да инвестира в Салах. По това време ние имахме фантастични офанзивни футболисти като Азар и Вилиян. Но въпреки това поисках това дете. Тогава беше повече крило, отколкото централен нападател. Салах беше едно загубено дете в Лондон. Живееше в нов свят. Искахме да го направим по-добър и по-добър. Нормално той се надяваше да играе повече и да не чака. Затова му дадох шанс за наем в Италия, там познавам добре културата. Тактически, физически футбол. Добро място за развитие. „Фиорентина“ е добър тим, където няма напрежение за титли. Когато „Челси“ реши да го продаде, не ме попита. Не съм го продал аз.“ Моуриньо няма никакво намерение да напуска за дълго футбола. „Много отдавна съм част от играта, а след няколко седмици ще навърша едва 56 години – продължи португалецът. – Ще остана там, където се чувствам добре. Аз принадлежа към най-високото ниво във футбола.“ Дали завръщането ще е в „Реал“? Мнозина фенове на „кралете“ са срещу Моуриньо, но той нехае. Но и не отговаря за завръщане. „ Когато си спечелил 100 точки, значи си победил в много мачове – отвърна Моу. – И направихме рекорд по голове. – Мнозина предпочитат да лъжат. Но дори да повториш една лъжа хиляда пъти, то тя пак остава лъжа. С „Реал“ съм рекордьор по вкарани голове в Примера дивисион.“ Специалния твърди, че най-добрият отбор, който е водил, е „Интер“. С „нерадзурите“ той спечели требъл през 2010 година. „Бяхме най-силните в света – каза Моу. – Спечелихме всичко, защото бяхме като един от първия до последния ден. Отстранихме „Барселона“ в Шампионската лига, после бихме „Байерн“ на финала с 2:0. За 10 дни триумфирахме в три финала. Не съм водил по-добър отбор.“", "date": "2019.01.18", "title": " Жозе Моуриньо в първото си интервю след уволнението:  Второто място с „Юнайтед“ е най-големият ми успех"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d1%81%d0%be%d1%84%d0%b8%d1%8f-%d1%81%d0%bc%d0%b5-%d0%b7%d0%b0%d0%bb%d0%be%d0%b6/", "text": "В четири района на София модернизираме цялостно 18 училища и детски градини. Работата се извършва в срок. Предстои сключването на договори за още 8 обекта на образователната инфраструктура. Това каза кметът на София Йорданка Фандъкова, която провери ремонта на 15. СУ „Адам Мицкевич“ в район „Надежда“, което е един от обектите, включени в проекта по ОП „Региони в растеж“, съобщиха от Столична община. На проверката присъстваха и заместник-кметът по направление „Инвестиции и строителство“ Ирина Савина и кметът на района инж. Димитър Димов. Извършват се цялостна подмяна на инсталации, саниране на фасада, мерки за енергийна ефективност. За работата е извършена много сериозна организация, както по учебния процес, така и на ремонтните дейности.  В момента се изпълняват ремонти в 10 училища и в 7 детски градини в районите „Красна поляна“, „Връбница“, „Надежда“ и „Илинден“. Инвестираме над 42 млн. лв. в основен ремонт и енергийна ефективност на 26 училища и детски градини. „Тази година в бюджета на Столичната община сме заложили над 71 млн. лв. за образование – каза също кметът Фандъкова. – Включени са 15 нови детски градини и цялостни реконструкции с разширения на стари, като 7 от тях сме започнали миналата година и продължаваме. Инвестираме в изграждане на нови пристройки на 11 училища, като в 5 от тях ще има и нови физкултурни салони.“", "date": "2019.01.18", "title": " Фандъкова: В бюджета на София сме заложили над 71 млн. лв. за образование"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b8-%d0%b2-%d0%be%d0%b1%d0%bb%d0%b0%d1%81%d1%82-%d1%81%d0%bc%d0%be/", "text": "Грипна епидемия е обявена в област Смолян. Това съобщиха от пресцентъра на Регионалната здравна инспекция – Смолян. На свое заседание Регионалният щаб за борба с грип и остри респираторни заболявания отново е обсъдил епидемичната ситуация в областта. Предвид достигнатите високи стойности на заболеваемост 253,91 на 10 000 души в наблюдаваните практики, при гранична стойност 220,72 на 10 000 души, повишената заболеваемост в другите общини, както и повишения процент на отсъстващи ученици, с цел ограничаване на разпространението на инфекциите, комисията обявява грипна епидемия на територията на област Смолян от днес – 18 януари 2019 година. За лечебните заведения остават в сила предписаните противоепидемични мерки от 15 януари 2019 година, заедно с прекратяване на плановите операции, а на Регионалното управление на образованието е издадено предписание за пускането на учениците в грипна ваканция от 21 януари до 23 януари включително. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Обявиха грипна епидемия и в област Смолян"}
{"url": "https://trud.bg/%d0%bd%d0%b5%d1%84%d1%82%d0%be%d1%85%d0%b8%d0%bc%d0%b8%d0%ba-%d1%81%d1%80%d0%b5%d1%89%d1%83-%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d0%b2-%d0%b5%d0%b2%d1%80%d0%be%d0%bf/", "text": "Родният шампион „Нефтохимик 2010“ и гръцкият „Олимпиакос“ с Тодор Алексиев в състава ще излязат един срещу друг в четвъртфиналите на евротурнира за купата на СЕV. Бургазлии се справиха в реванша с норвежкия „Викинг“ – 3:1, а първата среща спечелиха със същия резултат. Най-резултатен бе капитанът Георги Петров с 21 т. „Олимпиакос“ пък се справи с турския „Истанбул“, като и двете срещи спечели с 3:1. Алексиев бе най-резултатен с 24 т. и имаше 59% ефективност в атака. Същевременно шампионките на „Марица“ загубиха втората контрола от румънския „Букурещ“ с 1:4. Първият сблъсък нашите спечелиха с 3:2.", "date": "2019.01.18", "title": " „Нефтохимик“ срещу Алексиев в Европа"}
{"url": "https://trud.bg/%d0%bc%d1%83%d0%b7%d0%b5%d1%8f%d1%82-%d0%b5%d1%82%d1%8a%d1%80-%d0%b2-%d0%b3%d0%b0%d0%b1%d1%80%d0%be%d0%b2%d0%be-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b4%d0%b0%d1%80/", "text": "Етнографският музей на открито „Етър” в Габрово през септември навършва 55 г. от откриването си. По този повод започва дарителска акция за събиране на снимки, диапозитиви, стари картички, свързани с музея, експозициите и първите му майсториу занаятчийски инструменти и интересни изделия, майсторски свидетелства, снимки и документи на занаятчии от района на Централна Стара планина. „Могат да бъдат разказани спомени за музея и да бъдат споделени впечатления за хората, които са вплели част от живота си в историята му“, казват от културната институция. Екипът приканва всички, които са документирали посещенията си в музея през миналия век, ако желаят, да предоставят в оригинал или копие, на хартиен или дигитален носител материалите. Имената на дарителите ще бъдат вписани в летописа на „Етър”-а.Най-интересните постъпления и ще бъдат публикувани на фейсбук страницата на ЕМО „Етър”.", "date": "2019.01.18", "title": " Музеят „Етър” в Габрово стартира дарителска акция\t\t\t"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d0%bb-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d1%81-%d0%bf%d0%be%d0%bb%d0%b8/", "text": "29-годишният Васил Станков от Стара Загора остава в ареста след като Районен съд – Казанлък му постанови тай-тежката мярка „задържане под стража”, защото се касае за деяние с висока обществена опасност. Мъжът   с полицията в ранните часове на 17 януари. В „Пежо”-то пътуват и двама негови приятели, на 23 и 32 години. На Васил са повдигнати три обвинения за хулиганство, управление на автомобил след употреба на наркотични вещества и неизпълнение на полицейско разпореждане, които предвиждат до 5 години затвор. Пред журналисти той отказа да коментира дали само употребата на метаамфетамини е причина да не спре за полицейска проверка. Каза само, че съжалява за стореното. Преследването се разигра в четвъртък сутринта и завърши с трима арестувани. Гонката с полицията започва след като лек автомобил „Пежо” не спира за полицейска. Колата е управлявана от 29-годишния Васил Станков от Стара Загора. Тя е засечена при втори опит да бъде спряна в района на село Калояновец, където нанася материални щети на полицейски автомобил. Среднощната гонка продължава на територията на две области. Автомобилът е спрян с помощта на лента с шипове между селата Ръжена и Ягода. Двамата му спътници бяха задържани на място. Васил успя да избяга, но по-късно беше задържан в района на село Шаново. Мярката подлежи на обжалване пред Окръжен съд – Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Мъжът, предизвикал преследване с полицаи, остава в ареста"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%b5-%d0%ba%d0%be%d1%88%d0%bc%d0%b0%d1%80%d1%8a%d1%82-%d0%bd%d0%b0-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f/", "text": "Рафаел Надал се превърна в най-мразеният тенисист в Австралия. Прегрешението на испанеца е третата поредна победа над местно момче – 6:1, 6:12, 6:4 срещу младата надежда Алекс де Минор. Матадора бе изпратен с освирквания от феновете, а след мача призна, че се опасява старите травми да не му попречат да завърши турнира.  Надал е най-вероятният следващ съперник на Григор Димитров, ако българинът преодолее Франсес Тиафоу.", "date": "2019.01.18", "title": " Надал е кошмарът на Австралия"}
{"url": "https://trud.bg/%d0%ba%d0%b5%d1%80%d0%b1%d0%b5%d1%80-%d0%b1%d0%b8%d0%b5-%d0%b7%d0%b0-%d1%87%d1%80%d0%b4/", "text": "Аустрелиън оупън по традиция е през втората половина на януари, точно когато „козирогът“ Анжелик Кербер празнува рождения си ден. Германката отдавна е в световния елит и за 12-и пореден път отбеляза годишнината си „на работа“ в Мелбърн.  „Станах на 31 и вече почти не помня откога не съм празнувала вкъщи – призна Кербер. – Явно остарявам, но пък си прекарвам страхотно тук. Никога няма да забравя рождените си дни в Австралия.“  Тя се погрижи да си остави повече време за празнуване като не се бави с 240-ата в света Кимбърли Биръл. Кербер прегази съперничката си с 6:1, 6:0 само за 58 минути.", "date": "2019.01.18", "title": " Кербер бие за ЧРД"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b1%d0%b8%d0%b5-%d1%87%d0%b8%d1%81%d1%82%d0%be-%d0%b2-%d1%82%d1%80%d0%b5%d1%82%d0%b8%d1%8f-%d0%ba%d1%80%d1%8a%d0%b3/", "text": "Григор Димитров продължи победния си ход на Аустрелиън оупън, като стигна до първия си чист успех едва в третия кръг. Родният тенис ас мина със 7:6  ( 5 ),  6:4, 6:4 през наглед непретенциозния Томас Фабиано (Италия), за да стигна до осминафиналите на мъжката схема. Така той стана вторият българин, който за пет пъти се класира сред най-добрите 16 в Мелбърн след Катерина Малеева. Късмет му донесе и герба на България, който се появи на ракетата му, а от трибуните отново го подкрепяше сериозна българска агитка. Този път не се стигна до загубен сет, както бе в първите два мача на Димитров. Най-голямата опасност за това имаше в първата част. Григор проби в шестия гейм, но допусна съперникът веднага да се върне в играта. Нисичкият Фабиано компенсираше липсата на физически предимства с невероятно темпо. Макар и 102-и в света, италианецът беше изключително бърз в разиграванията, а нетрадиционните му решения на корта биха затруднили и най-добрите в мъжкия тенис. Димитров обаче се оказа подготвен и отговори със същото. И в първите си срещи той впечатли с ранно взимане на топката и тежки удари в обратния ъгъл, които съсипаха доста по-възрастните му съперници. Бързоногият Фабиано се опитваше да гони всяка топка, но българинът беше прекалено точен. Спокоен и мотивиран, той заби 13 аса, спечели 80% от разиграванията при вкаран първи сервис, регистрира 37 печеливши удара срещу 17 за противника като двамата направиха почти равен брой непредизвикани грешки – 33-32. Ключът пък бе в 4 от 5 реализирани точки за пробив. Тук думата си каза и опитът от важните мачове. В тайбрека на първата част не мина без напрегнати моменти, но след 5-5 италианецът сбърка, а в следващия миг Григор го наказа, за да поведе в резултата. В следващите части вече нямаше чак такава интрига, въпреки че Фабиано не сложи оръжие. Българинът изпусна аванс от ранен пробив във втория сет, но се реваншира с нов в седмия гейм. В тези минути Димитров вкара и няколко зрелищни минаващи удари, които вдигнаха публиката на крака и обезсърчиха дребосъка. Подобен бе сценарият и в третата част, а седмият гейм отново се оказа ключов. В този момент противникът сякаш се примири със съдбата си и малко по-късно Григор затвори мача. Следващото препятствие в Мелбърн е 20-годишният американец Франсес Тиафоу, който се наложи с 6:7 (3), 6:3, 4:6, 6:4, 6:3 над Андреас Сепи  ( Италия ).  188-сантиметровият американец оцеля в тежка част от схемата, в която отпаднаха финалистът от „Уимбълдън“ Кевин Андерсън  ( ЮАР ),  който бе поставен под №5, но загуби именно от Тиафоу, както и №9 Джон Иснър (САЩ). „ Беше много тежък мач и сега съм доста уморен – призна младокът. – Всичко ме боли, но съм щастлив. Играх много агресивно и се опитвах на наложа моя стил. Вече оставам все по-дълго в разиграванията и не отстъпвам на противниците.“ За Григор осминафиналът е и битка за мястото му в ранглистата. Миналата година той стигна до четвъртфиналите в Мелбърн, и ако повтори постижението си, ще защити точките си. Но дори това няма да му гарантира запазване на позициите, тъй като някои от преките му съперници за 20-ото място като испанците Роберто Баутиста Агут и Пабло Кареньо Буста също все още са в играта на Аустрелиън оупън. Баутиста Агут пък ще може да разчита на точки и в началото на февруари, тъй като по традиция ще играе и на София оупън, докато Димитров отказа участие.", "date": "2019.01.18", "title": " Григор бие чисто в третия кръг (обзор)"}
{"url": "https://trud.bg/%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%83%d0%b2%d0%b0%d0%b6%d0%b0%d0%b2%d0%b0%d0%bc-%d0%b0%d0%b3%d0%b0%d1%81%d0%b8-%d0%b7%d0%b0%d1%89%d0%be%d1%82%d0%be-%d0%b5-%d0%b8%d1%81%d0%ba%d1%80/", "text": "Григор Димитров отговори на комплиментите, с които го обсипа неговият „супертреньор“ Андре Агаси след втората му победа в Мелбърн. Тенисистът призна, че не прави дългосрочни планове за представянето си на Аустрелиън оупън, а се концентрира върху всеки следващ съперник поотделно. Ето какво каза българинът след мача с Томас Фабиано. – Може би днес ви беше по-лесно от първите два мача… – Беше страхотен ден. Щастлив съм. Беше много облекчаващо да знам, че ще играя в часа, който беше предвиден благодарение на покрива. Получи се страхотна битка. Условията тук са отлични за тенис и за мен остана само да играя добре. Не се опитвах да пресилвам нещата, оставих мача да се развие. Сервирах стабилно, движех се добре по корта. Това са плюсовете, а сега вече гледам към следващия съперник. – За разлика от предишни години, сякаш този път няма такива очаквания към вас… – Да, страхотно е. Сякаш никой не ме познава. Положението е такова, каквото е. Аз мисля само за съперниците, гледам ги един по един. Започнах турнира страхотно, вече имам няколко победи и се надявам да продължа по същия начин. Опитвам се да се фокусирам върху нещата, които аз самият трябва да направя. – Следващият ви съперник Франсес Тиафоу е изгряващ талант. Какво можете да кажете за него? – Страхотно момче, постоянно се забавляваме в съблекалнята. Всички го обичат. Той се представя наистина добре особено от началото на тази година. Направи силни мачове и спечели добри победи тук в Мелбърн. Определено е опасен съперник. Очаквам да е развълнуван, защото този мач ще е нещо ново за него. Но и на мен няма да ми е лесно. – Какво означава присъствието на Андре Агаси за вас? За какво си говорите с него? – Благодарен съм му дори за времето си, което отделя за мен. За мен това е най-ценното нещо. Той седи в ъгъла ми, прекарва по осем-десет часа на ден с мен. Това е огромен плюс. Уча много от него, не само на корта, но и извън него. Той е минал по този път преди мен, правил е всичко това. Мисля, че е наясно как се чувствам по време на мач или след него. С него се говори много лесно. Никога не съм виждал човек, който може да говори по толкова различни теми. В един момент става въпрос за бизнес, а в следващия той ми казва: „Помниш ли онзи бекхенд по диагонала?“ това показва как работи мозъкът му. Той е много искрен и не се страхува да казва мнението си. Именно затова всички го уважават. Особено аз, защото също обичам да съм директен. Обичам, когато ми казват хубави неща, но същото така оценявам човека, който ми дава градивна критика. – Преди две години загубихте от Рафаел Надал на полуфинала тук. Как сравнявате сегашната си форма с представянето тогава? – Трудно е да се правят такива сравнения. Една от най-големите ми цели като тенисист е да играя по-добре във всеки следващ мач, да надграждам в течение на турнира и да завърша силно. Мисля, че засега всичко върви добре. Върша си работата, щастлив съм да видя резултатите като тази чиста победа днес. Чувствам се добре физически и психически. Смятам, че съм готов за следващия кръг. Не знам какво ще стане, но в момента имам причини да гледам позитивно.", "date": "2019.01.18", "title": " Димитров: Уважавам Агаси, защото е искрен"}
{"url": "https://trud.bg/%d0%b2%d0%be%d0%bd-15-%d0%b0-%d0%bf%d1%80%d0%b8-%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be/", "text": "Линдзи Вон остана 15-а при завръщането си на пистата. Американската ски звезда направи прилично каране в спускането на една от любимите си писти в Кортина д’Ампецо (Италия), но дългото й отсъствие заради травмата преди два месеца си каза думата. Вон остана на 1,19 секунди след победителката Рамона Зийберхофер (Австрия) в състезанието, което замени отложеното спускане от Санкт Антон (Австрия) миналата седмица.  „Не съм доволна от това класиране, но утре ще имам нов шанс – заяви звездата. – Все пак съм щастлива, че отново съм на пистата.“  На подиума се качиха още Илка Щухец (Словения) и Щефани Фениер (Австрия), които останаха на почти половин секунда от победителката. Днес е второто спускане в Кортина д’Ампецо.  Австрийският триумф в Световната купа бе пълен, след като Марко Шварц спечели алпийската комбинация във Венген (Швейцария). Програмата на състезанието бе обърната и сутринта бе слаломът, а следобед времето се изчисти и позволи провеждането на втория манш спускане. Компания на Шварц на подиума пък направиха двама французи – Виктор Мюфа-Жарде и Алекси Пентюро.", "date": "2019.01.18", "title": " Вон 15-а при завръщането"}
{"url": "https://trud.bg/%d0%b4%d0%b5%d0%bc%d0%b8%d1%80%d0%b5%d0%b2%d0%b0-%d0%b2%d0%b7%d0%b5-%d0%bf%d1%80%d0%b8%d0%b7%d0%b0-%d0%b7%d0%b0-%d0%bb%d0%b5%d0%ba%d0%be%d0%b0%d1%82%d0%bb%d0%b5%d1%82-%e2%84%961-%d1%83-%d0%bd%d0%b0/", "text": "Мирела Демирева бе обявена за лекоатлет №1 у нас за 2018-а от родната федерация и списание „Атлетика“. Скачачката спечели анкетата и през 2016 г. През изминалия сезон тя за първи път в кариерата си преодоля 2 метра, силно се представи и на турнирите от „Диамантената лига“. А в Рабат триумфира, като сложи край на серията от 45 победи на световната шампионка Мария Ласицкене (Русия). Наградите за изгряваща звезда получиха Александра Начева и Валентин Андреев, а Ивет Лалова бе отличена за популяризиране на българската атлетика. Спортистите бяха поздравени от министър Красен Кралев.", "date": "2019.01.18", "title": " Демирева взе приза за лекоатлет №1 у нас"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d1%81-%d0%bc%d0%b0%d1%87-%e2%84%96100-%d0%b2-%d0%bc%d0%b5%d0%bb%d0%b1%d1%8a%d1%80%d0%bd/", "text": "Роджър Федерер изнесе лекция по тенис в своя мач №100 на Аустрелиън Оупън. За час и 20 минути Маестрото срази американския тийнейджър Тейлър Фриц с 6:2, 7:5, 6:2. Шампионът от миналата година все още не е загубил сет.  „Искаме младите да вървят напред, но и ние не се даваме – засмя се Роджър. – Ноле не се предава, Рафа е господарят на клея, а аз все още им се опъвам. Нямам намерение да се отказвам.“", "date": "2019.01.18", "title": " Федерер с мач №100 в Мелбърн"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%b8-%d0%bf%d0%be%d1%87%d0%b5%d1%82%d0%b8%d0%bd%d0%be-%d0%b7%d0%b0%d1%89%d0%b8%d1%82%d0%b8%d1%85%d0%b0-%d0%b1%d0%b8%d0%b5%d0%bb%d1%81%d0%b0/", "text": "Димитър Бербатов, бившият играч на „Тотнъм“, „Манчестър Юнайтед“ и „Фулъм“, защити мениджъра на „Лийдс“ Марсело Биелса. Нападателят, който е на лагер с „Берое“, коментира в рубрика за „Betfair”, горещата тема с шпионажа в Чемпиъншип. През седмицата Лудия, както е известен аржентинския наставник, сам призна, че е наблюдавал тайно тренировките на съперниците.  „Не знам обаче защо всички са толкова изненадани – призна Берба. – Всички клубове го правят. Бил съм в такива европейски отбори, където съперникът тренира на твоя стадион, така че ти изпращаш някой, който тайно да наблюдава какво се случва. Ако си от другата страна, знаеш, че те гледат, така че не правиш нищо, което да разкрие тактиката ти. Харесвам методите на работа на Биелса.“  Сходно мнение изрази и Маурисио Почетино, мениджър на „Тотнъм“: „Удоволствие е да се изправиш срещу него. За мен той е личност, която винаги ще адмирирам. Хората го наричат Лудия, но за мен е гений. Човек с харизма и идентичност, каквато другите треньори нямат.“  А в дните преди двубоя със „Стоук Сити“, треньорът на „Лийдс“ отново изуми Острова.  63-годишният специалист обяви стартовия състав два дни преди двубоя със „Стоук Сити“. По този начин аржентинецът показа, че не това е най-важната част от играта. Футболната Асоциация и Футболната лига на Англия обединиха усилия и стартираха щателно разследване по случая.", "date": "2019.01.18", "title": " Бербатов и Почетино защитиха Биелса"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d1%80%d0%b5%d0%b4-%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d1%81%d0%bf%d1%80%d1%8f%d1%85%d0%b0-%d1%81/", "text": "С оглед ограничаване на заболеваемостта в област Пловдив се прилагат противоепидемични мерки, считано от днес, 18 януари. До второ нареждане се преустановяват свижданията в лечебните заведения за болнична помощ, съобщиха от Министерство на здравеопазването. Поради възходяща тенденция на заболеваемостта от грип и остри респираорни заболявания (ОРЗ), учебните занятия в учебните заведения на територията на област Пазарджик се прекратяват от 21-ви до 23-ти януари включително. С оглед ограничаване на грипната инфекция РЗИ-Софийска област е изпратило предписание до началника на РУО-Софийска област за преустановяване на учебните занятия в ОУ „Неофит Рилски“ и СУ „Отец Паисий“ в Самоков за периода от 21-ви до 25-и януари включително. РЗИ-Шумен изпрати препоръка на началника на РУО-Шумен за удължаване на грипната ваканция в областта до 22 януари включително. Във връзка с нарастване на заболеваемостта в област Стара Загора РЗИ е предложила на РУО удължаване на грипната ваканция на учениците с два дни – от 21 до 22.01.2019 г. включително. От днес РЗИ-Смолян обяви грипна епидемия на територията на областта. На РУО-Смолян е издадено предписание за преустановяване на учебните занятия във всички училища в областта от 21.01.2019 г. до 23.01.2019 г. включително. До второ нареждане се преустановяват детските и женските консултации, свижданията в лечебните заведения за болнична помощ, провеждането на профилактични имунизации и плановите операции.", "date": "2019.01.18", "title": " Пловдив пред грипна епидемия, спряха свижданията в болниците\t\t\t"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b2%d0%b0%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%b8-%d1%81%d0%b8%d1%80%d0%b8%d0%b5%d1%86-%d0%be%d1%80%d0%b3%d0%b0%d0%bd/", "text": "Трима подсъдими с наложени наказания за незаконно подпомагане на чужденци да преминават през територията на страната, съобщиха от прокуратурата. Съдът е одобрил споразумение, сключено между Районна прокуратура – Своге и защитата на подсъдимите – Ц.Л. и В.Ц. от София и сирийският гражданин Ф.З. Тримата мъже подпомогнали иракски граждани от кюрдски произход да преминат и пребивават в страната в нарушение на закона. До 18:30 ч. на 20 август 2018 г. те били транспортирани в махала „Ромча“ на свогенското село Владо Тричков. За превозване на лицата до и от къща на ул. „107-ма“ в селото, подсъдимите използвали лек автомобил и такси. Деянието е било извършено по отношение на 24 чужденци, в това число осем деца, ненавършили 16 – годишна възраст. На Ф. З., който е с хуманитарен статут в Р България, с адресна регистрация в гр. Харманли, е наложено наказание „лишаване от свобода“ за срок от единадесет месеца при „строг” режим на изтърпяване. Ц.Л. е с наказание от три месеца „лишаване от свобода“ при „общ“ режим на изтърпяване, а за В.Ц. е определено наказание от три месеца „лишаване от свобода“ с тригодишен изпитателен срок. Одобреното от съда споразумение има последици на влязла в сила присъда.", "date": "2019.01.18", "title": " Затвор за двама българи и сириец, организирали канал за нелегални мигранти"}
{"url": "https://trud.bg/%d0%b5%d0%ba%d0%b8%d0%bf%d0%b8-%d0%be%d1%82-3-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d1%8f-%d0%bf%d1%80%d0%be%d0%b2%d0%b5/", "text": "Специализирана полицейска операция на служители от Районните управления във Велики Преслав, Нови пазар, Каолиново и екипи на сектор „Пътна полиция“ се проведе в Шумен в петък. Патрулите обхванаха почти целия град. За два часа в ранния следобед са били проверени 68 автомобила и 92-ма души, съобщават от полицията. Съставени са 18 акта, наложени са и 43 глоби с фиш. Част от констатираните нарушения са за неползване на обезопасителен колан, за невключени светлини и липса на годишен технически преглед. Един водач е санкциониран след като отнел предимство на пешеходец. По време на проверките са установени 4-ма шофьори с неплатени глоби. Свидетелствата им били временно отнети. В рамките само на 2 часа дължимите суми са били заплатени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Екипи от 3 полицейски управления проверяваха шофьори в Шумен\t\t\t"}
{"url": "https://trud.bg/%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%be%d1%81%d1%82-%d0%b8-%d0%b1%d0%b5%d0%bb%d0%b8-%d0%bc%d0%b5%d1%87%d0%ba%d0%b8-%d0%bd%d0%b0-%d0%b1%d0%b8/", "text": "Министърът на икономиката връчи отличието на Елена Кристиано Вестник “Труд” е медиен партньор на събитието За 25-та поредна година българската жена бе удостоена за своето усърдие и постижения чрез наградите “Бизнесдама на годината”, на които вестник “Труд” е меден партньор. Сред изискан декор и вниманието на близо 175 гости министърът на икономиката Емил Караниколов връчи статуетката на бизнесдамата на годината Елена Кристиано, чиито бизнес с продукти за коса 25 години е сред водещите на пазара. Председателят на конкурса за 2018 година Цветелина Маймарова поздрави присъстващите, а във втората част на гала-церемонията раздаде и своите награди за красота Афродита. Наградените бяха Арте СПА, Велинград, Диди Ялнъзова и Татяна Цветанова. Номинираната за “Певец на годината” народна певица Гуна Иванова откри вечерта с няколко български народни песни, като благослови наградените сред които Мая Хътчинс, Гергана Тодорова, Яна Средкова, д-р Наталия Иванова, Барбара Пейдж- Робъртс, Таня Китик и Биляна Пецева. Британският бизнесмен Джей Ар Сисодия поздрави присъстващите и даде старт на вечерта с много приветствия от британските партньори на събитието. В края на церемонията балет “Фламинго” представиха изключителна програма, в която имаше триметрови бели мечки и панди. Сред гостите бе депутатът Тома Биков, бизнесдамите Анелия Петкова, Камелия Терзийска, нотариус Милена Георгиева и много други. Водещ и организатор на гала- церемонията “Бизнесдама на годината” бе лорд Евгени Минчев, чието следващо голямо събитие са наградите “Певец на годината”.", "date": "2019.01.18", "title": " Благотворителност и бели мечки на „Бизнесдама“ на годината\t\t\t"}
{"url": "https://trud.bg/%d0%b3%d0%b5%d1%88%d0%b5%d0%b2-%d0%bf%d1%80%d0%b5%d1%86%d0%b8%d0%b7%d0%b8%d1%80%d0%b0%d0%bd%d0%be-%d0%b5-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b5%d0%bc/", "text": "Прецизирано е обвинението на Емилиян Гебрев за ръководител на организирана престъпна група за пране на пари. Това каза заместник-главният прокурор Иван Гешев пред журналисти за Гебрев, собственик на оръжейния завод „Дунарит“, който днес беше около час на разпит в Националното следствие. „Няма да коментирам, нито ще влизам в спор с обвиняеми. Ще ви кажа следното, за да ви е напълно ясно по този случай. Става въпрос, че завод „Дунарит“ е придобит със средства от КТБ по начина, по който са придобивани всички други предприятия от организираната престъпна група, за която е внесен обвинителен акт в Специализирания наказателен съд с ръководител Цветан Василев“, каза Гешев. По думите му дружеството е придобито преди инкриминирания период, за който е делото в Специализирания съд. „Т.е. той е купен с пари от КТБ. Този завод, който има сериозна търговска дейност и винаги е имал такава и е бил важен за българския военно-промишлен комплекс, морално е, моето лично мнение, да бъде част от активите на КТБ в несъстоятелност. С които активи синдиците, ако успеят да продадат, би трябвало да се плати на тези хора, на които не им бяха платени пари. Така наречените негарантирани вложители, защото с техните пари е купен този завод“, допълни Гешев. По думите му има запор върху завода от КТБ. „Тя иска да си събере активите, за да може да удовлетвори вложителите“, допълни Гешев. „Този завод е интересен и определен кръг от лица, освен тези държавни структури, които обяснявам, полагат усилия да не се случи това нещо и този завод да не отиде или при вложителите от КТБ, или при държавата. Искат да притежават този завод, да се разпореждат с него и да имат приходите“, коментира още Гешев. Той уточни, че тези хора извършват действия като увеличаване на капитала, с които да заобиколят наложените запори. Заместник-главният прокурор определи тези действия като адвокатски трикове и на границата с осъществяване на определени престъпления. „Това е накратко ситуацията, какво обяснява г-н Гебрев, дали е заедно с Цветан Василев, дали е отделно от него, дали е негово подставено лице, дали са заедно на партия, мен не ме интересува. Интересува ме дали са се случили определени обстоятелства и дали са извършени определени действия, които осъществяват състав на престъпления, наречен пране на пари и дали това може да бъде доказано в българската прокуратура и да бъде внесен обвинителен акт“, допълни още Гешев.", "date": "2019.01.18", "title": " Гешев: Прецизирано е обвинението на Емилиян Гебрев за ръководител на ОПГ и за пране на пари\t\t\t"}
{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%be%d0%b1%d1%8f%d0%b2%d0%b8-%d0%b7%d0%b0-%d1%81%d0%b2%d0%be%d0%b5-%d0%b4%d0%b5%d0%bb/", "text": "Терористичната групировка „Ислямска държава“ пое отговорност за взрива в руския град Магнитогорск, където цял вход се срути, а 39 човека загинаха. Това съобщи организацията SITE Intelligence Group, като цитира арабски източници. Тя следи екстремистката пропаганда в интернет, предаде  . На 31 декември се взриви жилищна сграда в руския град, а на следващия ден експлодира микробус и загинаха още трима човека. И двата инцидента руските власти определиха като непредумишлени – в единия случай причината е битов газ, а в другия – техническа неизправност. Руските разследващи органи и днес потвърдиха думите си, че взривни устройства не са намерени на мястото на експлозията.", "date": "2019.01.18", "title": " „Ислямска държава“ обяви за свое дело експлозията в руския град Магнитогорск"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b3%d0%bb%d0%b0%d1%81%d1%83%d0%b2%d0%b0-%d1%80%d0%b0%d1%82%d0%b8%d1%84%d0%b8%d0%ba%d0%b0/", "text": "Гласуването в гръцкия парламент за ратификацията на договора за името между Атина и Скопие ще се състои в края на следващата седмица. Това съобщи редседателят Никос Вуцис, пише Ekathimerini. По думите му, процесът за ратификацията на т.нар. Преспански договор ще започне през следващите няколко дни на ниво комисии и ще кулминира с дебат и гласуване в парламента в края на следващата седмица. „Всички ще могат да се изкажат. Всички ще получат време“, каза председателят на гръцкия парламент пред журналисти. Управляващата партия очаква да прокара подписаното през юни м.г. споразумение със Скопие с абсолютно мнозинство от най-малко 151 депутати от 300-местния парламент, но има само 145 народни представители след напускането на управляващата коалиция от малката националистическа партия, която се противопоставя на спогодбата.", "date": "2019.01.18", "title": " Гръцкият парламент гласува ратификацията на Преспанския договор следващата седмица"}
{"url": "https://trud.bg/%d0%b1%d0%b0%d1%80%d1%81%d0%b0-%d1%81%d1%8a%d1%82%d0%b2%d0%be%d1%80%d0%b8-%d0%b3%d0%be%d0%bb%d1%8f%d0%bc-%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d0%b8%d1%81%d0%bf%d0%b0/", "text": " Голяма каша сътвори „Барселона“ в навечерието на тегленето на жребия за 1/4-финалите за Купата на Краля. Настоящият носител на трофея и победител в последните четири издания на надпреварата бе пред изваждане заради участието на бранителя Хуан Брандарис Мовийя-Чуми в първия мач с „Леванте“, спечелен от „прилепите“ с 2:1. Испанецът трябваше да изтърпи наказание за втория тим за натрупани жълти картони, но според наставника Ернесто Валверде клубът е бил напълно наясно с това. От „Камп Ноу“ обявиха, че са сигурни в правотата си, тъй като санкцията на футболиста важи за Сегунда дивисион.  От бившия тим на Владимир Манчев, отпаднали след загуба с 0:3 на реванша, на свой ред закъсняха с подаването на жалбата, но все пак внесоха такава в четвъртък вечерта. Но решението на Дисциплинарна комисия бе в полза на шампиона на Ла Лига. Становището обаче не бе взето никак лесно. Първоначално решението трябваше да бъде обявено по обяд, но последва отлагане с 2 часа. В 15 часа българско време решение отново нямаше, а федерацията обяви, че 30 минути преди тегленето на жребия ще стане ясно „Барселона“ или „Леванте“ ще намери място в урните за 1/4-финалите. В 17:45 часа, или 15 минути преди церемонията по тегленето на жребия, все пак бе обявено и официалното решение.  А причината „Барса“ да остане в турнира е член 28 от правилника, според който “леките” наказания се изтърпяват в същото състезание.  По сходен начин през 2015 година „Реал“ (Мадрид) бе изхвърлен от надпреварата, след като тогавашният треньор Рафаел Бенитес използва Денис Черишев в двубой с „Кадис“, въпреки че руснакът трябваше да изтърпява наказание от предната кампания, когато бе собственост на „Виляреал“. Между двата случая обаче има и няколко разлики.", "date": "2019.01.18", "title": " “Барса“ сътвори голям скандал в Испания, но оцеля"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-3/", "text": "Призна, че в малката коалиция има нестабилност “Средствата за финансиране на ромската интеграция през последните години не дадоха необходимия ефект.”, заяви в Казанлък вицепремиерът Красимир  Каракачанов. Като пример той посочи 2013 г., когато е имало 380 непълнолетни майки, а през 2017 г. те вече са 3300. Според него България е разделена на две – едни учат и работят, а други имат само права без задължения. На въпрос дали е необходимо да имаме министър от ромски произход, лидерът на ВМРО каза, че в Конституцията няма етнически малцинства. Той призна, че в малката коалиция има нестабилност и партньорите не се разбират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Вицепремиерът Красимир Каракачанов: Парите за ромите не дават ефект"}
{"url": "https://trud.bg/%d0%b2%d0%b8%d1%81%d1%88-%d1%81%d0%b5%d0%b2%d0%b5%d1%80%d0%bd%d0%be%d0%ba%d0%be%d1%80%d0%b5%d0%b9%d1%81%d0%ba%d0%b8-%d0%b3%d0%b5%d0%bd%d0%b5%d1%80%d0%b0%d0%bb-%d0%bd%d0%b0-%d1%81%d1%80%d0%b5%d1%89/", "text": "Държавният секретар на САЩ откри рядка среща във Вашингтон в петък с висшестоящ севернокорейски генерал, чиято цел е да се организира нова среща на върха между двете държави, съобщи AFP. Помпео и Ким Йон Чол не отговориха на въпросите на журналистите, докато позираха за снимка преди да влязат в конферентната зала на хотел във Вашингтон.", "date": "2019.01.18", "title": " Висш севернокорейски генерал на среща с Помпео във Вашингтон"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%b3%d0%be%d1%82%d0%b2%d0%b8-%d0%b2%d0%b8%d0%b7%d0%be%d0%b2-%d1%80%d0%b5%d0%b6%d0%b8%d0%bc-%d0%b7%d0%b0-%d1%80%d1%83%d1%81%d0%bd%d0%b0%d1%86%d0%b8%d1%82/", "text": "Министерството на външните работи на Украйна се готви да въведе в действие визов режим с Русия. Това обяви в петък външният министър Павел Климкин на пресконференция. „Само визов режим с Руската Федерация ще бъде ефективен и ще ни позволи да контролираме кой и как идва от Русия“, отбеляза той, като добави, че за това е „необходимо политическо решение“, предаде ТАСС. По думите на Климкин, МВнР на Украйна вече се готви за този процес. „Ние се готвим за това. Пресметнахме колко допълнителни усилия са ни нужни – и консулски и технически, за да задействаме (визовия режим с Русия)“, уточни той. Първият ход в това направление, по думите на Климкин, е изработването на програмно обезпечение, необходимо за внедряването на електронна система с предварително уведомяване за пътувания на руски граждани в Украйна. „Руснаците трябва да предупреждават за своите пътувания и това задължително ще бъде въведено“, отбеляза той. В момента при влизане в Украйна трябва да се премине биометричен контрол: от всички руски граждани се взимат пръстови отпечатъци, а освен това от тях се иска биометричен задграничен паспорт и документи, потвърждаващи целта на визитата.", "date": "2019.01.18", "title": " Украйна готви визов режим за руснаците\t\t\t"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%b8%d1%82%d0%b5-%d1%81-20-%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b7%d0%b0%d0%bf%d0%bb%d0%b0%d1%82%d0%b8-%d0%be%d0%b1%d0%b7%d0%be/", "text": "От професионалната камара настояват за промени, които да ги извадят на светло Искат референтни цени и изисквания за влаганите материали Заплатите на строителите да бъдат увеличени с 15-20% през тази година, планира бизнесът. Това ще доведе до повишаване на себестойността на квадратен метър жилищно строителство с до 5%, каза изпълнителният директор на Камарата на строителите в България (КСБ) инж. Мирослав Мазнев. Но дали това ще доведе до нарастване на крайната цена на новите жилища ще зависи от пазара. Сега средната заплата в бранша е 864 лв. Близо 15 000 строителни компании работят в сивия сектор без някой да следи дали изграждат с достатъчно добро качество и имат ли наети специалисти, алармираха от КСБ. В сектора работят 20 хил. компании, като само 5025 от тях са вписани в професионалния регистър на Камарата на строителите, в който има информация за това какви експерти са служителите на фирмите, имат ли нужното образование и опит, стана ясно от думите на инж. Мазнев. Той подчерта, че сега законът позволява строителни бригади, които не са вписани в регистъра, да изграждат обекти с площ до 1000 кв.м., височина до кота корниз 10 метра и до 50 обитатели, без да е нужно да са вписани в професионалния регистър. В момента на второ четене в комисия към парламента е одобрено такива фирми да изпълняват обекти с площ до 100 кв.м, но от Камарата настояваме всички компании да се вписват задължително в регистъра, за да се гарантира качеството на строителство и да няма случаи като тези с летящите покриви във Враца при силен вятър, обясни инж. Мазнев.  От организацията представиха и другите си идеи за законови промени. От бизнеса предлагат разрешението за строителство да се издава още при идеен проект, за да се намали бюрокрацията. Така при подписване на акт 15 от възложителя, проектанта, строителя и надзора ще е ясно кой носи отговорност за всяка част от изпълнението на обекта. Сега каквито и грешки да има, те се преписват на строителя, обясни инж. Мазнев. От Камарата настояват за въвеждане на референти цени за всяка дейност в строителството и изисквания за качеството на влаганите материали и извършваната работа. Бизнесът е категоричен, че Законът за устройство на територията трябва да бъде пренаписан и разделен на две части – за устройство на територията и за строителния процес. От Камарата настояват при избор на консорциум в търг да е задължително всяка една от фирмите в него да отговаря на заложените в обществената поръчка условия, а не само водещата компания, както е в момента.   Частните фирми: Нямаме договори за „Хемус“ Не са плащани аванси Част от компаниите, които бяха спрягани, че имат договори за подизпълнители за доизграждането на магистрала “Хемус” от държавното дружество “Автомагистрали” отрекоха публично това. Нямаме договори под никаква форма нито за доставка на материали, нито за отдаване на механизация или работна ръка, заяви изпълнителният директор на “Хидрострой” АД инж. Живко Недев. “Ние сме публична компания и всеки наш договор е достъпен на корпоративния ни сайт и на този на Българската фондова борса. Оттам също е видно, че нямаме какъвто и да е договор с “Автомагистрали” ЕАД”, каза и Мариела Рунтева от “Трейс Груп Холд”. Емил Димитриев от “ПСТ Груп” обясни, че представляваната от него компания има 10-годишна история на партньорство с държавното дружество и рамкови договори, но те не касаят магистрала “Хемус” и не са плащани аванси за бъдещи дейности. Камарата на строителите възразява срещу неподкрепените с доказателства обвинения и разпространението на фалшиви новини, заяви изпълнителният й директор инж. Мирослав Мазнев. Той добави, че Камарата ще застане зад всеки свой член в битката за справедливост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Строителите с 20% по-високи заплати (обзор)\t\t\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-5/", "text": "Тази събота и неделя: Тереза Палмър: Бия се като мъж В Австралия сме доста корави.           Боян Пенев: Превъплащенията на Бай Ганя Не е нито гражданин, нито селянин: облича понякога фрак, но също така носи и пояс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.18", "title": " Труд Уикенд – един вестник за два дни"}
{"url": "https://trud.bg/%d0%b1%d0%b5%d1%80%d0%bb%d1%83%d1%81%d0%ba%d0%be%d0%bd%d0%b8-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0-%d0%b7%d0%b0-%d0%b5%d0%bf/", "text": "Бившият италиански премиер Силвио Берлускони обяви, че ще се кандидатира за евродепутат на предстоящите през май избори, предаде АФП. “С моите знания, опит и способност да убеждавам хората, мога да играя важна роля и да накарам европейците да разберат, че рискуваме да се отдалечим от ценностите на Запада”, заяви 82-годишният лидер на партия “Форца Италия”, която не успя да се включи в кабинета в Рим след парламентарния вот през 2018 г. Според Берлускони правителството на “Пет звезди” и доскорошния му съюзник “Лига” е обречено. Новината за новите амбиции на италианския политик бе приветствана като “отлична” от председателя на ЕП и зам.-шеф на “Форца Италия” Антонио Таяни.", "date": "2019.01.18", "title": " Берлускони се кандидатира за ЕП"}
{"url": "https://trud.bg/%d0%b2-%d0%ba%d0%b0%d0%b7%d0%b0%d0%bd%d0%bb%d1%8a%d0%ba-%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85%d0%b0-130-%d1%82%d0%b0%d1%82%d0%b0-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0/", "text": "Днес отбелязваме 130 години от създаването на една славна българска войскова част – 23-и пехотен Шипченски полк. В своята бойна история полкът участва в Балканската, Междусъюзническата, Първата и Втората световни войни не в името на международни ангажименти. Войниците и командирите от полка воюваха за освобождението на българските земи, останали под турско робство, и за свободата на своите братя. Това каза министърът на отбраната Красимир Каракачанов в Казанлък на ритуала пред паметника на загиналите воини за свободата на България днес, 18 януари. Той припомни славните победи на 23-и пехотен Шипченски полк – превзел Одрин през Балканската война, защитил Брегалница и Кюстендил през Междусъюзническата война, достигнал до бреговете на Охридското езеро, участвал в сраженията за освобождението на град Струга през 1915 г., стигнал до Адриатика, разгромил френски и руски части в настъпателната Леринска операция при отбраната на Битоля. „Войниците и командирите на 23-и пехотен Шипченски полк със своята кръв очертаха етническите граници на България и това не трябва да се забравя“, каза още министърът на отбраната Красимир Каракачанов. В словото си той се обърна към присъстващите с призив да знаят своята история и героизма на своите деди. „Българският народ е воювал винаги за своите ценности, изградени от православната християнска вяра и от съзнанието, че всички българи имат справедливото право да живеят заедно под един покрив и в една държава“, заяви министърът на отбраната Красимир Каракачанов. На ритуала, в който участваха военнослужещи от 61-ва Стрямска механизирана бригада, министър Красимир Каракачанов връчи почетен медал „100 години Първа световна война“ на областния управител на Област Стара Загора Гергана Микова, кмета на Община Казанлък Галина Стоянова, командира на 61-ва Стрямска механизирана бригада бригаден генерал Пламен Йорданов, Негово Високо Преосвещенство Старозагорски митрополит Киприан и други. В знак на признателност към загиналите български воини, написали едни от най-славните страници в българската военна история, бяха поднесени венци и цветя. Честването, в което участваха множество граждани, ученици, членове на военнопатриотични и родолюбиви организации, продължи с преклонение пред паметната плоча на създателите на химна на Българската армия „Велик е нашият войник“, който е и марш на 23-и пехотен Шипченски полк – подпоручик Константин Георгиев и композитора Михаил Шекерджиев. Венци и цветя бяха поднесени и пред паметника на 9-а и 10-а опълченски дружини в района на военното формирование от състава на 61-ва механизирана бригада в град Казанлък. В отговор на журналистически въпроси министърът на отбраната Красимир Каракачанов подчерта, че било логично партньорите от коалицията да го подкрепят за започването на преговори със САЩ за придобиване на нов тип боен самолет, още повече, че министърът на икономиката, с когото са съвносители на доклада, е излъчен от партия „Атака“. Министърът на отбраната посочи, че неговият стремеж е да бъде купено най-доброто въоръжение, което да бъде използвано в Българската армия. На въпрос, свързан с охраната на военни обекти, министър Каракачанов отбеляза, че е практика частни фирми да бъдат наемани за тази дейност. В конкретния случай, посочен от депутати на БСП, става дума за обекти от състава на Съвместното командване на силите, което е провело процедурата, и е определило фирмите, които ще ги охраняват. „Още на 3 декември Служба „Военна полиция“ ме информира, че има проблеми с охраната на военни обекти. Тогава се разпоредих командирите на тези поделения да организират патрули, с които да засилят охраната“, каза още министър Каракачанов. Той разясни, че през декември е изготвена концепция как да се преразпредели охраната на всички обекти, които са на Министерството на отбраната, или са свързани с него. „Моето становище е, че онези обекти, в които има военна продукция или опасни материали, трябва да се охраняват от фирмата на Министерството на отбраната „МОБА“. Обектите с отпаднала необходимост – от частни фирми“, посочи министърът на отбраната. Той отбеляза още, че в началото на януари 2019 г. Дирекция „Правно-нормативна дейност в отбраната“ е дала становище на Съвместното командване на силите да прекрати договора с фирмата, която не е в състояние да изпълнява задълженията си.", "date": "2019.01.18", "title": " В Казанлък отбелязаха 130-тата годишнина на 23-и пехотен Шипченски полк"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0/", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Израел в България Н.Пр. Ирит Лилиан. Двамата обсъдиха двустранните отношения, като набелязаха действия за засилване на сътрудничеството на парламентарно ниво между двете държави, особено в сектор „Сигурност“ с цел обмен на добри практики, съобщават от партийния пресцентър. Цветан Цветанов и посланик Лилиан дискутираха и предстоящото отбелязване на 27 януари на Международния ден в памет на жертвите на Холокоста. В тази връзка Цветанов подчерта, че подобни възпоменателни дати са от ключово значение не само за да не забравяме историята и научените от нея уроци, но и за да покажем истинския ефект, който езикът на омразата има в нашите общества и да не позволяваме той да се разпространява под каквато и да било форма.      ", "date": "2019.01.18", "title": " Цветан Цветанов се срещна с посланика на Израел"}
{"url": "https://trud.bg/%d0%bd%d0%be%d0%b2%d0%be%d0%bd%d0%b0%d0%b7%d0%bd%d0%b0%d1%87%d0%b5%d0%bd%d0%b8-%d0%b2%d0%be%d0%b5%d0%bd%d0%bd%d0%b8-%d0%bf%d0%be%d0%bb%d0%be%d0%b6%d0%b8%d1%85%d0%b0-%d0%ba%d0%bb%d0%b5%d1%82%d0%b2/", "text": "Новоназначени военнослужещи в Бригадното командване – Благоевград положиха военна клетва. Тържествените ритуали се проведоха в Благоевград и Враца, съобщават от МО. Общо 16 новоназначени военнослужещи в двата гарнизона произнесоха обет за вярност към род и Родина в присъствието на своите семейства, близки, роднини и приятели. Командирът на Бригадното командване полковник Красимир Кръстев поздрави военнослужещите на ритуала в Благоевград. „Вие ще се докажете като достойни приемници и продължители на славните традиции на Българската армия“, каза той. В словото си полковник Кръстев подчерта и огромната отговорност, която от този ден поемат – да пазят най-свидното – Родината, и да съхраняват изконните ценности на страната ни, запазили ни като народ и нация.", "date": "2019.01.18", "title": " Новоназначени военни положиха клетва в Бригадното командване – Благоевград"}
{"url": "https://trud.bg/%d0%b4%d0%b5%d1%86%d0%b0-%d0%be%d1%82-%d0%bd%d1%8f%d0%ba%d0%be%d0%bb%d0%ba%d0%be-%d0%b4%d0%bd%d0%b5%d0%b2%d0%bd%d0%b8-%d1%86%d0%b5%d0%bd%d1%82%d1%8a%d1%80%d0%b0-%d0%b1%d1%8f%d1%85%d0%b0-%d0%bf%d1%80/", "text": "Благотворителната кампания на НПО Клуб „Активна сигурност“, която стартира на 14 декември в Пловдивско, тези дни продължи в няколко дневни центъра за деца в неравностойно положение от Благоевград, Гоце Делчев и Разлог. На 16 и 17 януари сдружение „Клуб Активна сигурност“ посетиха малчуганите от дневен център „Зорница“ гр. Благоевград, Дневен център „Иван Кюлев“ гр. Гоце Делчев и гр. Разлог. В рамките на тези два дни децата гледаха документален филм за хайдутското движение от Национално сдружение „Хайдути“ облечени в традиционни костюми и се докоснаха до автентични оръжия отпреди 300 години. След това участваха в беседа за символиката на българските кукерски обичаи, в рамките на която танцьори им показаха характерните танци, свързани с маскарадните традиции. Във финалната част от всяко посещение, в импровизирани работилници и ателиета децата сами изработваха кукерски маски. Празникът изобилстваше от танци, песни, игри и настроение, които по стара българска традиция приключиха с богата гощавка. Малчуганите получиха множество подаръци, предоставени от ЗК „Лев Инс“. В подкрепа на инициативата  се присъединиха и представители на Община Благоевград.", "date": "2019.01.18", "title": " Деца от няколко дневни центъра се преобразиха като хайдути"}
{"url": "https://trud.bg/%d1%88%d0%b0%d1%80%d0%b0%d0%bf%d0%be%d0%b2%d0%b0-%d0%b4%d0%b5%d1%82%d1%80%d0%be%d0%bd%d0%b8%d1%80%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0%d1%82%d0%b0/", "text": "Аустрелиън оупън ще има нова шампионка при жените, след като действащата Каролине Вожняцки  отпадна още в третия кръг. Датчанката имаше малшанса първата й съперничка от поставените в схемата да е Мария Шарапова, която е №30. Двете блондинки, които не са в особено добри отношения, се вкопчиха в тежък и драматичен мач, спечелен от рускинята с 6:4, 4:6, 6:3. В третия сет на пръв поглед Каро имаше предимство, тъй като Маша даваше признаци на умора. Няколко грешки от ракетата на №3 в света обаче обърнаха нещата и Вожняцки се пречупи под пронизителните писъци на Шарапова. Рускинята прояви неочаквана устойчивост в дългите разигравания – тя спечели 17 от 23 точки, продължили над 9 удара „ Очаквах този мач още когато видях жребия – заяви Маша. – Знаех какво да очаквам и мисля, че се справих страхотно в дългите разигравания. Тези битки ми липсваха. Често ме питат защо продължавам още, след като съм спечелиха 280 милиона долара. Просто е – така се чувствам в центъра на събитията. Искам отново да се върна на върха.“", "date": "2019.01.18", "title": " Шарапова детронира шампионката"}
{"url": "https://trud.bg/%d1%82%d1%80%d0%b5%d1%82%d0%b0-%d1%82%d0%b8%d1%82%d0%bb%d0%b0-%d0%b7%d0%b0-%d0%b0%d0%bb-%d0%b0%d1%82%d0%b8%d1%8f-%d0%bf%d1%8a%d1%80%d0%b2%d0%b0-%d0%b7%d0%b0-%d1%82%d0%be%d0%b9%d0%be%d1%82/", "text": "Насър Ал-Атия спечели за трети път най-тежкото офроуд състезание в света рали „Дакар“ и донесе първа титла за отбора на „Тойота“. Катарският пилот не допусна изненади в последния 10-и етап от Писко до Лима (112 км), който бе спечелен от миналогодишния шампион Карлос Сайнц (Испания, „Мини“).  Така той остави на 46:12 минути след себе си Нани Рома (Италия, „Мини“).  „Беше много трудно рали за всички – заяви Ал-Атия. – Невероятно е, че не допуснах грешки. Още от третия ден почувствах, че съм твърдо на първото място и започнах да трупам аванс.“  Тоби Прайс (Австралия, „КТМ“) спечели титлата при мотоциклетистите, Николас Кавилиасо (Аржентина, „Ямаха“) е шампион в клас АТВ, а руският екипаж на „КАМАЗ“ с лидер Едуард Николаев триумфира при камионите. Франсиско Лопес Контардо (Чили, „Кан-Ам“) пък спечели надпреварата в новия клас UTV, който вече трета година е част от ралито.", "date": "2019.01.18", "title": " Трета титла за Ал-Атия, първа за „Тойота“"}
