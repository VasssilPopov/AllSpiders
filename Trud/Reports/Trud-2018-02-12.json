{"url": "https://trud.bg/%d0%b2%d0%b0%d0%bd%d0%b5%d1%81%d0%b0-%d1%82%d1%80%d1%8a%d0%bc%d0%bf-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d0%ba%d0%b0%d1%82%d0%be-%d0%bf%d1%80%d0%b5%d0%b4%d0%bf%d0%b0%d0%b7%d0%bd%d0%b0/", "text": "Снахата на президента на САЩ Ванеса Тръмп е откарана в болница в Манхатън като предпазна мярка, след като подозрително писмо, съдържащо неидентифицирано вещество, е било изпратено до нейния апартамент, съобщи Ен би си, цитирайки източници от правоохранителните органи и градските власти в Ню Йорк. Писмото е било адресирано до съпруга на Ванеса Тръмп – Доналд Тръмп-младши, сина на президента Доналд Тръмп, най-голямото дете на президента и бившата му съпруга Ивана. След като писмото било отворено, трима души в жилището са откарани в нюйоркския медицински център Презбитериън-Уейл Корнел като предпазна мярка, съобщи пожарната на Ню Йорк сити.  Няма индикации, че някой е пострадал, нито че веществото е опасен материал или биологичен агент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Ванеса Тръмп в болница като предпазна мярка, след като получава подозрително писмо"}
{"url": "https://trud.bg/%d0%b7%d0%b0%d0%bb%d0%be%d0%b6%d0%bd%d0%b8-%d0%ba%d1%8a%d1%89%d0%b8-%d1%81%d1%82%d0%b0%d0%b2%d0%b0%d1%82-%d0%b7%d0%bb%d0%b0%d1%82%d0%b0%d1%80%d1%81%d0%ba%d0%b8-%d0%bc%d0%b0%d0%b3%d0%b0%d0%b7%d0%b8/", "text": "Заложните къщи се превръщат в златарски магазини. Те доставят злато от съседни държави като Турция и след това го продават, но без да дават сертификат за качество, какъвто задължително издават златарските ателиета. Това заяви пред “Труд” председателят на Съюза на златарите Димитър Алексиев. Сертификатът е документ, който показва какво е съотношението на ценните метали в състава на златните изделия, както и дали има примеси и в какво количество. Както и точния грамаж на бижуто, което избирате да носите или да подарите на близък до вас човек. Според Алексиев, покупката от златарско ателие гарантира и, че няма да бъдете измамен. Най-често недобросъвестни търговци предлагат кухи бижута и лъжат с грамажа на пръстени и колиета, стана ясно от думите му. Освен това е възможно да се предлага злато с примеси. Най-често се прибавя повече от допустимото количество никел в  бижутата, които се продават като бяло злато. Именно затова е препоръчително да купувате накити само със сертификат, който доказва качеството им, обясни Алексиев. Според него няма как да се купи качествено обработено златно изделие от 14 карата на цена под 85-90 лв. за грам, а при по-голямо количество стойността пада до 80 лв. за грам. Причината е, че изкупната цена на едро на златото в момента е около 40-45 лв. за грам. След това в цената на изделието се прибавя изработката, а често тя е много по-сложна и трудна при малките и фини бижута. Освен това в ценообразуването се включват разходите за наем, персонал, охрана, както и факта, че златото не е бързо конвертируема стока и често минават месеци и дори години преди направеното бижу да бъде продадено.  На пазара в момента се търсят предимно златни бижута на цена до 200-300 лв., каза Алексиев. Това са пръстени, обеци и синджири с тегло до 2-3 грама, обясни той. Дори брачните халки в момента се правят олекотени, за да са по-евтини и достъпни.  Причината според експерта е недоброто финансово състояние на населението. Нашият бизнес е лакмус за икономиката, защото когато хората имат пари, винаги решават да инвестират поне част от тях в злато, категоричен е експертът. При бума на ваканционния имотен пазар преди години, руснаците купували бижута от златарските ателиета по морето. Тези клиенти обаче вече не са на пазара, обясни Алексиев. Абитуриентите, които преди бяха сред основните клиенти на родните златарски ателиета, вече не са фактор на този пазар. Причините за това са няколко. На първо място, не всички семейства инвестират в ценния метал заради недоброто си финансово състояние. Освен това се организират еднодневни турове до Турция с цел купуване на злато, обясни председателят на Съюза на златарите Димитър Алексиев. В този случай обаче младежите рискуват, защото има  вероятност да си купят бижута с примеси или да ги измамят с теглото и каратите, обясни експертът. Така накрая закупеното излиза по-скъпо. Организаторите на екскурзията обикновено имат договор с едно единствено ателие при съседите и включилите се в тура са ограничени при избора си.", "date": "2018.02.12", "title": " Заложни къщи  стават златарски магазини\t\t\t"}
{"url": "https://trud.bg/%d0%b4%d0%b5%d0%bb%d1%8f%d0%bd-%d0%b4%d0%be%d0%b1%d1%80%d0%b5%d0%b2-%d1%82%d0%be%d0%ba%d1%8a%d1%82-%d0%b7%d0%b0-%d0%b1%d0%b8%d0%b7%d0%bd%d0%b5%d1%81%d0%b0-%d1%81%d0%bf%d0%b0%d0%b4%d0%bd%d0%b0-%d0%b4/", "text": "От началото на 2018 г. токът на енергийната борса е с около 20% по-евтин, отколкото беше през декември. Това посочи пред   депутатът от ГЕРБ и бивш енергиен министър Делян Добрев. Работодателски организации готвеха протести заради високите цени на електроенергията за бизнеса, но след разговори с властта се отказаха. „Успяхме да тушираме напрежението на този етап с обещания. Обещанията в следващата една седмица ще се превърнат в реално изпълнени ангажименти”, посочи Добрев. По думите му до кризисната ситуация се е стигнало, след като „една малка група фирми” е изкупила цялата енергия на свободния пазар на 70-75 лв. за мегаватчас и след това я продавала за до 120. Ангажиментът на правителството е вече топлофикации, заводски централи, когенерации и ВЕИ над 5 мегавата да продават на свободния пазар, а да не разчитат на фиксирани преференциални цени и задължително изкупуване от НЕК. Вместо това държавата ще дава определена премия според вида на производителя. „С тези промени производителите на енергийната борса ще нараснат от трима до близо 100”, отбеляза Добрев. По думите му в неделя е постигната и рекордно ниска цена на борсата от 24 лв. за МВтч., а от бизнеса посочват, че получават все по-добри оферти от търговците. По отношение на т.нар „американски тецове” Делян Добрев изрази мнение, че трябва да се търси диалог както с ръководствата на централите, които произвеждат скъп ток, така и с еврокомисията, която вече не разрешава преференциално изкупуване на произведена еленергия. Бившият министър посочи, че в този случай не трябва да се търси решение с приемането на нарочен закон, защото това би довело до дълга арбитражна процедура. По думите му има ясен финансов модел, по който може да се изчисли колко може да се наложи да плати енергетиката вероятно чрез заем от ЕБВР, за да покрие направените инвестиции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Делян Добрев: Токът за бизнеса спадна до 24 лв. за мегаватчас"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%bc%d0%b5-%d0%be%d0%bd%d0%bb%d0%b0%d0%b9%d0%bd-%d0%bf%d1%80%d0%b5%d0%b2%d0%be%d0%b4%d0%b0%d1%87-%d0%b7%d0%b0-24-%d0%b5%d0%b7%d0%b8%d0%ba%d0%b0/", "text": "Автоматичен преводач от и на български език, на 24 езика, вече е достъпен на интернет страницата на Българското председателство на адрес https://eu2018bg.bg/bg/translation. Това съобщиха от министерството на европредседателството ни. Новият софтуер бе представен от министър Лиляна Павлова и проф. Светла Коева, директор на Института за Български език на БАН. „Всички знаем колко е труден българският език за превод, още повече чрез машина. Вярвам обаче, че новият автоматичен преводач пресъздава максимално богатството на езика ни“, каза министърът за Българското председателство. Павлова припомни, че нашето правителство води европредседателството на български език. За създаването на автоматичния преводач е използвана системата  „невронна мрежа“, която наподобява човешкото мислене, каза проф. Коева. Изкуствен интелект изучава целия контекст на изречението, за да предложи гладък, четивен, почти „човешки“ превод. А чрез новия инструмент могат да се превеждат текстове, документи и цели уебсайтове. За реализацията на проекта са работили български и чужди научни институти. Българската версия на преводаческия инструмент е разработена в партньорство с Института за български език на БАН и Виенския университет, с подкрепата на Главна дирекция „Преводи“ на ЕК, в партньорство с държавите от тройката Австрия и Естония и водещата технологична компания в областта на езиковите и преводните услуги Tilde. Вече съществува версия на естонски – предходната държава-ротационен председател. Инструментът ще бъде предоставен и на Австрия, която поема щафетата от нас през юни.", "date": "2018.02.12", "title": " Пуснахме онлайн  преводач  за 24 езика\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%be%d0%bd%d0%b4%d0%b5%d1%88%d0%ba%d0%b8-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d0%b5%d0%bb%d0%bf%d1%80%d0%be/", "text": "– Аз съм троянец и се гордея с това. Троян тази година празнува 150-та си годишнина от обявяването му за град. Счита се, че името на римския император Траян чрез пътя преминава в името на днешния град. Днес Троян е път, който води към бъдещето на машиностроенето и не само. Елате и вижте града, в който търсещите възможности млади хора, намират своето място. Това е град с традиции, с развита икономика в отрасли като машиностроене, дървопреработване, фармация, текстил, както и туризъм и т. н., град на занаятите. Той е дал на България и на света хора като акад. Ангел Балевски, проф. д-р Мондешки, проф. Христо Димовски и проф. Пенка Мондешка – списъкът е голям. Моят род е от старите троянски фамилии, а това ме кара да се гордея още повече с града. Няма да пропусна да спомена и името на г-н Марин Стаевски, човекът който стои в основата на създаването на „Елпром Троян“, гордостта, символът на Троян. Гордея се, че съм част от голямото семейството на „Елпром Троян“, всеки троянец е свързан със завода по някакъв начин. Това, което правя в „Елпром Троян“, го правя на първо място за града и след това за мен и за моето семейство. Виждам предците си, оставили това наследство, което е привилегия, но и голяма отговорност. Заводът исторически е най-големият производител на електродвигатели в страната, на Балканите и един от водещите в Европа. Тук е създаден първият електромотор, в зората на електрификацията на България, преди повече от 70 години. Троян е третият електрифициран град в страната и точно това е дало предпоставка за превръщането му в един от индустриалните центрове на България. Първият ВЕЦ е построен върху наши земи – в кв. Мондешкото. – „Елпром Троян“ не е просто гигантът на машиностроенето, той е символ на бранша в България вече няколко века. Това не е просто фирма, а едно голямо семейство. Ние си представяме бъдещето и създаваме историята, така определяме пътя в машиностроенето вече няколко века. Днес се превърнахме в световен лидер в Индустрия 4.0 и се гордеем с това, но това е признание и за Троян, и за всички елпромци. Ние създадохме първия умен електромотор. – „Елпром Троян“ е носител на изключителната международна награда за международно сътрудничество и развитие „Златният Меркурий“, над 11 златни медала от международни изложения и панаири, както и престижни награди и отличия от Русия, Малта, Италия, Германия и др. Всичко това е резултат на постиженията на елпромци, на всички троянци, които работят в завода. Това са награди за град Троян. Наградата „Златният Меркурий“, едно от най-престижните отличия, давани на завода някога, се връчва на лидери-визионери, допринасящи за глобалните промени. – През изминалия век „Елпром Троян“ е определян като пионер в Индустрия 3.0. Световно признат лидер в производството на електромотори, еталон за качество. Днес заводът е сред пионерите в Индустрия 4.0 и признат лидер в машиностроенето на световната сцена. Ние продължаваме това, което наследихме, нещо повече отново сме пионерите и визионерите както в България, така и в световен мащаб, вече в Индустрия 4.0 . „Елпром Троян“ продължава да получава международни отличия и признания за постиженията си като последното бе златен медал от Международния технически панаир в Пловдив за иновации, при първото представяне на революционния продукт на завода, за който в. „Труд“. – „Елпром Троян“ създаде платформата Smart Digital Monitoring (SDM 30), която се асемблира в рамките на всеки завод, където кибер-физичните системи могат да контролират физичните процеси, създавайки виртуално копие на физическия свят и по този начин могат да вземат независимо, децентрализирано решение. Така кибер-физичните системи комуникират и се съгласуват помежду си (и с хората) в реално време, посредством Cloud -облачна услуга. Това е изключително важно за всички структурно определящи индустрии, където управлението на риска е от най-високо значение, като напр. в химическата, нефтопреработвателната, минната, военната, енергийната, авиационната и т. н. Устройството е препоръчително да се асемблира към всеки електромотор, а те са навсякъде. Асемблирането на SDM 30 е задължително, там където има високи нива на замърсяване с химикали, шум, прах, високи или ниски температури, радиация, както и на недостъпни, труднодостъпни или отдалечени от човека места. Устройството е предназначено да е там, където условията и средата са враждебни за човека. То гарантира най-важното, че рискът от авария ще бъде сведен до статистическата нула. С него сигурността ще получи друго значение, а грижата за човека ще придобие ново измерение. Това е новият хоризонт в машиностроенето, достижение на Индустрия 4.0 – т.н. умен завод. – Как се изгражда един умен завод е въпрос, който може да отнесем към подвъпроса как се създава един умен електромотор? Ние създадохме първия умен електромотор в света, колкото и нескромно да звучи. Ако приемем, че вие трябва да асемблирате произволен тип електромотор в произволна система, която е приложима да кажем в индустриални условия – напр. енергетиката, да вземем в случая един ТЕЦ, и тази система хипотетично откаже да работи поради повреда на електромотор, то неминуемо ще се стигне до авария. Оценявате, че всяка изолирана авария при сложните системи би довела до извеждане от експлоатация на цялата система, а от там преките и косвени щети ще се колосални по размер. Понякога може да се стигне и по-далеч – до човешки жертви. Ето тук намира своето място умният мотор, който създадохме – осигуряваме преодоляване на всеки подобен риск. Преди умният завод бе химера, но днес научната фантастика се превърна в научен факт. Каквото и да ви кажа ще бъде недостатъчно да опиша „Елпром Троян“, не бих могъл да опиша и родния си град Троян, за това ви каня, елате и ни вижте сами.", "date": "2018.02.12", "title": " Младен Мондешки, собственик на „Елпром Троян“: „Елпром Троян“ създаде първия умен електромотор в света\t\t\t"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d0%bf%d0%b0%d0%bd%d1%82%d0%b5%d0%bb%d0%b5%d0%b5%d0%b2-%d0%b8-%d0%bc%d0%be%d1%86%d0%b0%d1%80%d1%82%d0%be%d0%b2%d0%b0%d1%82%d0%b0-%d0%bc%d0%b0%d0%b3%d0%b8%d1%8f/", "text": "Да се интерпретира днес творчеството на Моцарт не е нещо ново, но да се предложи на взискателната българска публика рядко изпълнявани на наша сцена произведения, наистина е предизвикателство. От цикъла „Солистите на Софийската филхармония” в зала „България” се състоя Моцартов концерт под диригентството на световноизвестния маестро Мартин Пантелеев. Бяха включени наистина интересни творби: „Първата симфония в ми-бемол мажор К.16”, която малкият Волфганг написва едва 8-годишен; тя беше последвана от „Концерт за флейта и арфа” (солисти Кремена Ачева – флейта, Весела Тричкова – арфа); във втората част публиката потъна в мощното излъчване на „Коронационна меса в до мажор”, създадена от Моцарт през 1779 г. Тя е изпълнявана многократно на тържествени поводи през 19 в. в императорския двор на Виена, а в наши дни ѝ се придава религиозно-апотеозен смисъл, защото звучи по време на църковни служби в катедралата „Св. Петър” във Ватикана. Херберт фон Караян я е изпълнявал често с Виенската филхармония. Ето че и българската публика се почувства част от световното музикално общество, благодарение на великолепното изпълнение на солистите Елена Механджийска, Росица Павлова – Инджева, Михаил Михайлов и Пламен Бейкова. А Националният филхармоничен хор „Светослав Обретенов” (дир. Славил Димитров) придаде тази така необходима плътност и тържественост на звука, която е задължителна за подобни меси в католическия свят. За публиката, която дълго аплодира изпълнителите, е истинско щастие, че маестро Мартин Пантелеев все по-често се завръща на българска сцена. Феновете му отсега се настройват в очакване за уникалния концет на 2 април в зала 1 на НДК, където диригентът ще си партнира с Александрина Пендачаска за нейния юбилеен концерт „Това съм аз” – 30 години на сцената отбелязва световноизвестното сопрано с арии от Верди, Моцарт и Росини.", "date": "2018.02.12", "title": " Мартин Пантелеев и Моцартовата магия\t\t\t"}
{"url": "https://trud.bg/%d0%bf%d0%b0%d1%80%d0%b0%d1%86%d0%b5%d1%82%d0%b0%d0%bc%d0%be%d0%bb%d1%8a%d1%82-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0-%d1%80%d0%b8%d1%81%d0%ba%d0%b0-%d0%be%d1%82-%d0%b1%d0%b5%d0%b7/", "text": "Парацетамолът оказва негативно влияние на половите хормони, като увеличава риска от безплодие и малформации на плода, съобщи в. „Сан Диего юниън трибюн“. В изследването на учените от организацията „Хюмън лонджевити“ участваха 455 души на възраст над 18 години. Освен това в анализите бяха включени данни от 1880 двойки близнаци от Европа и 1235 души с афроамерикански и испански произход. Експертите наблюдаваха за изменения в концентрацията на 700 съединения, важни за метаболизма. Оказа се, че във всички групи доброволци съществуваше увреждане на невростероидните половите хормони, свързано с употребата на парацетамол. Ефектът е еквивалентен на стареенето на организма на хормонално ниво с 35 години, което от своя страна води до дисфункция на плацентата и нарушава репродуктивните способности. Това може да доведе до заболявания на нервната система, а също така увеличава риска от спонтанен аборт или нарушения в развитието на ембриона. Невростероидните полови хормони се произвеждат от мозъка, надбъбречната жлеза и половите жлези. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Парацетамолът увеличава риска от безплодие"}
{"url": "https://trud.bg/%d0%b3%d1%80%d0%b0%d0%b4%d0%be%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d1%81-%d0%bf%d1%80%d0%b8%d0%b7-%d0%b7%d0%b0-%d0%b5%d0%ba%d0%be/", "text": "Кметът на Шумен Любомир Христов беше удостоен с приза „Кмет на годината за 2017 г.“ за реализирани проекти в областта на околната среда. Наградата бе връчена в понеделник от представители на предаването “БГ маршрути” на телевизия „България Он Ер“. По думите на продуцента на предаването Светла Митева, призът е на базата на вота на местни хора, участвали в анкета, която телевизията прави. Присъдена и след оценка на журналистическия екип на предаването за дейността на кметовете през последните 2 години. „Отчетливо се открояват промените в Шумен по отношение на инвестициите в града, изграждането на инфраструктурни обекти, строителството, санирането на старите панелни блокове, изграждането на детски площадки“, каза Митева. Отличието „Кмет на годината за 2017г.“ на градоначалника Христов се връчва за завършването на мащабен проект, изключително важен за опазване на околната среда – изграждането на Пречиствателната станция за отпадни води. Любомир Христов благодари за наградата и припомни, че завършването на Пречиствателната станция е било едно от първите предизвикателства, с които се е сблъскал екипа му в началото на мандата. „За изключително кратко време трябваше да подготвим документацията за фазирането на проекта, защото сроковете за строителство бяха изтекли. Бяхме изправени пред опасността да се наложи да възстановим близо 70 млн. лева европейски пари, заради неизпълнение на поетите ангажименти. Тогава със съдействието на правителството успяхме да фазираме проекта и да завършим пречиствателната станция със средства от следващия програмен период“, обясни Христов. Кметът допълни, че другия стратегически проект, който е приоритет за тази и за следващите няколко години, е изграждането на Пречиствателна станция за питейни води. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Градоначалникът на Шумен с приз за екология"}
{"url": "https://trud.bg/%d0%b1%d0%be%d0%b5%d1%86-%d0%be%d1%82-%d0%b8%d0%b4%d0%b8%d0%bb-%d0%b7%d0%b0%d0%bb%d0%be%d0%b2%d0%b5%d0%bd-%d0%b2-%d0%bc%d0%b8%d0%b3%d1%80%d0%b0%d1%86%d0%b8%d0%be%d0%bd%d0%b5%d0%bd-%d1%86%d0%b5%d0%bd/", "text": "Заподозрян за тероризъм мароканец бе задържан с решение на Окръжния съд в Хасково. 34-годишният Науфал Захри бил обявен за международно издирване от Интерпол заради членство в ИДИЛ. Според информация на международната полиция мароканецът е търсен за “лоялно членство в терористичната организация ИДИЛ, като е работел към принадлежащата в ИДИЛ служба “Механизация към Главна дирекция-Военни лагери” в гр. Ал-Маядин, област Дер-Алзор, Сирия.” Според изпратените до България данни Науфал Захри се придвижвал из Сирия, носейки колан с експлозиви, ръчни гранати, огнестрелно оръжие и боеприпаси. Искането за задържане е на основание договора за екстрадиция между страната ни и Кралство Мароко, казаха от хасковския съд. В съдебната зала вчера стана ясно, че Захри бил задържан на 13 януари с група нелегални мигранти край границата до Свиленград. Тогава той се представил за сириец, представил и фалшив сирийски паспорт. След задържането му бил откаран в миграционния център в Любимец. Месец по-късно проверка на службите ни показала обаче истинската му самоличност и че се издирва. Пред съда мароканецът заяви, че никога не е бил терорист и било неоснователно обвинението, че че носел колан с експлозиви. Обясни, че се преместил със семейството си в Сирия преди 4 години, където работел, защото в Мароко икономическото положение било лошо. Пред съда каза още, че не иска да се връща в Мароко, защото там затворниците нямали права и иска у нас защита като бежанец. Хасковският окръжен съд реши Захри да остане 90 дни в ареста. В този период мароканските власти трябва да внесат молба за екстрадирането му.", "date": "2018.02.12", "title": " Боец от ИДИЛ  заловен в миграционен център\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2%d1%8a%d1%80%d0%bd%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d1%80%d1%83%d0%bc%d1%8f%d0%bd%d0%b0-%d1%87%d0%b5%d0%bd%d0%b0%d0%bb/", "text": "Съдът върна делото срещу Румяна Ченалова на прокуратурата за трети път, съобщи  . Мотивите – допуснати съществени нарушения в обвинението срещу уволнената съдийка от СГС. Обвиненията са за длъжностно и документно престъпление. Бившата съдийка ги е извършила по време на дело по молба на „Обединени Енергийни търговци” срещу НЕК, твърдят от държавното обвинение. За пореден път съдът каза, че прокуратурата е посочила едновременно, че Ченалова не е изпълнила служебните си задължения, а в същото време ги е нарушила. Сега три прокурорки ще трябва да изясняват и позицията на обвинението. Те отказаха коментар.  „Да не говорим, че като мое нарушение са посочили текстове, които са задължение на ищците. В тази норма ищецът трябва да приложи това, това, това. Това не е мое задължение! В тая норма няма съдия, няма преценка на съдия, това не е мое задължение”, заяви Ченалова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Съдът върна делото срещу Румяна Ченалова на прокуратурата за трети път"}
{"url": "https://trud.bg/%d0%b1%d0%bb%d1%83%d0%bc%d0%b1%d1%8a%d1%80%d0%b3-%d0%bf%d1%80%d0%b5%d1%81%d0%bc%d0%b5%d1%82%d0%bd%d0%b0-%d0%ba%d0%be%d0%bb%d0%ba%d0%be-%d0%b2%d1%80%d0%b5%d0%bc%d0%b5-%d0%bc%d0%b8%d0%bb%d0%b8%d0%b0/", "text": "Агенцията за бизнес информация Блумбърг е направила изследване, за да установи колко дълго най-богатите хора в почти 50 страни могат да покриват разходите на правителствата си без да има друго финансиране. Резултатите от проучването бяха публикувани днес на сайта на агенция Блумбърг. В рейтинга, озаглавен „Индексът на Робин Худ“, са съпоставени данните за различните държавни бюджети и състоянията на най-заможните хора в 49 страни. Сред тях са САЩ, Франция, Саудитска Арабия, Япония Сингапур, Русия и други. Кипърският милиардер от норвежки произход Джон Фредриксен със състояние от 10,4 милиарда долара се оказва, че може най-дълго време да бъде „спонсор“ на държавата. Парите му ще стигнат за 441 работни дни на правителството на островната държава. Най-бързо би похарчил състоянието си собственикът на китайската интернет компания Алибаба (Alibaba) Джак Ма и с 45,5 млрд. долара правителството на Китай ще може да работи четири дена. За същото време ще стигнат и парите на създателя на японската търговска мрежа Уникло (Uniqlo) Тадаши Янай и на полския медиен магнат Зигмунд Солож-Жак. Основният акционер на руската компания Северстал, Алексей Мордашов, който според Блумбърг е най-богатият човек в Русия и има 19,7 милиарда долара, би могъл да плаща разходите на всички руски държавни служби и ведомства в продължение на две седмици. Според сметките на Блумбърг за един ден Мордашов ще трябва да плаща за работата на правителството 1,399 млрд. долара. Президентът на интернет компанията Амазон (Amazon) Джеф Безос, който през януари тази година стана най-богатият човек в света, би могъл да финансира пет дни правителството на САЩ със състоянието си от 99 млрд. долара. Работа на американското правителство се оказа най-скъпа и за всеки ден Безос би трябвало да се бръкне с 19,6 млрд. долара. Изследването е направено според данните на статистиката от Индекса на милиардерите на Блумбърг от края на 2017 година, която се обновява всеки ден, и според данни на Международния валутен фонд за правителствените разходи по света, уточнява Блумбърг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Блумбърг пресметна колко време милиардерите могат да финансират чиновниците в страните си"}
{"url": "https://trud.bg/%d0%b3%d0%b5%d0%bd-%d0%b4%d0%b0%d0%bd%d1%87%d0%be-%d0%b4%d1%8f%d0%ba%d0%be%d0%b2-%d1%89%d0%b5-%d0%b5-%d0%b1%d0%be%d0%b4%d0%b8%d0%b3%d0%b0%d1%80%d0%b4-%e2%84%961/", "text": "Ген. Данчо Дяков вероятно ще е новият шеф на НСО, след като титулярът Ангел Антонов подаде оставка. За новото назначение вече има съгласие между президентската институция и кабинета, както изисква законът за НСО, научи “Труд”.  Това е станало преди Румен Радев да замине на посещение  в Армения. Ген. Дяков е военен съветник на президента. Той  е армейски кадър. Служил е в т.н. “черен полк” в Марица, сега  Симеоновград. Бил  е и в щаба на Съвместното Командване на Силите на НАТО в Брунсум, Холандия, както и  началник на Венна полиция. Тези дни тръгва процедурата за освобождаване на ген. Дяков от системата на отбраната, за да бъде предложен за шеф на НСО.", "date": "2018.02.12", "title": " Ген. Данчо Дяков ще е бодигард №1"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2%d1%8a%d0%b2-%d0%b2%d1%82-6/", "text": "Обеззъбена е поне едната челюст на половината от възрастното население в България. Здравната каса обаче не поема лечението с протези. Това стана ясно от пдумите на председателя на Сдружението  на българските зъболекари д-р Анатолий Кънев по време на пресконференция в понеделник, посветена на проблема. Отчита се сериозен проблем и със здравето на устната кухина при тийнейджърите. 92% от 18- и 19-годишните имат поне един кариес. С президента на А­рмения се обединихме около позицията, че нашите две страни имат стратегическо положение и трябва да го оползотворим. Затова ще работим отговорно за реализация на мултимодалния транспортен коридор “Персийски залив – Черно море”. Това каза президентът Румен Радев на пресконференция със своя арменски колега Серж Саргсян в Ереван, където е на официално посещение.   Заподозрян за тероризъм мароканец бе задържан с решение на Окръжния съд в Хасково. 34-годишният Науфал Захри бил обявен за международно издирване от Интерпол заради членство в ИДИЛ. Според информация на международната полиция мароканецът е търсен за “лоялно членство в терористичната организация ИДИЛ, като е работел към принадлежащата в ИДИЛ служба “Механизация към Главна дирекция-Военни лагери” в гр. Ал-Маядин, област Дер-Алзор, Сирия.” Заложните къщи се превръщат в златарски магазини. Те доставят злато от съседни държави като Турция и след това го продават, но без да дават сертификат за качество, какъвто задължително издават златарските ателиета. Това заяви пред “Труд” председателят на Съюза на златарите Димитър Алексиев.   Завърши важен етап от преговорите между Атина и Скопие, в който двете страни публично очертаха позициите си – анализ на Костадин Филипов       А нима страни-членки на НАТО не подкрепяха Вашингтон в дестабилизацията на арабските държави? – коментар на доц. д-р Йордан Величков      Интервю с инж. Красимир Коев, директор на Изпълнителната агенция по лозата и виното     Силует на кмета на Монтана Златко Живков         Трудово-правна консултация на „Труд“          ", "date": "2018.02.12", "title": " Вижте акцентите от броя на „Труд“ във вторник, 13 февруари 2018"}
{"url": "https://trud.bg/%d0%b0%d0%bb%d0%b1%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b7%d0%b0%d0%bb%d0%be%d0%b2%d0%b8-%d0%bf%d0%be%d0%bb%d0%be%d0%b2%d0%b8%d0%bd-%d1%82%d0%be/", "text": "Албанската полиция залови в две отделни операции през последното денонощие половин тон марихуана и над 11 килограма хероин, предназначени за италианския пазар, предаде агенция МИА. Полицията в пристанищния град Вльора е заловила днес 500 килограма марихуана, натоварена в моторна лодка, готова да отплава. В лодката имало и бутилирана вода, храна и гориво. Снощи полицията в Дуръс е открила 11,395 килограма хероин, скрит в кабина на камион, който транспортирал облекло и трябвало да се качи на ферибот от Дуръс за Анкона. Полицията е задържала шофьора на камиона, албански гражданин. Разследване по случая е започнало и в Италия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Албанската полиция залови половин тон марихуана и 11 килограма хероин"}
{"url": "https://trud.bg/%d0%b1%d0%be%d0%bb%d0%bd%d0%b8%d1%82%d0%b5-%d0%b7%d1%8a%d0%b1%d0%b8-%d1%81%d0%b0-%d0%b1%d0%b8%d1%87-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd%d0%b0/", "text": "Обеззъбена е поне едната челюст на половината от възрастното население в България. Здравната каса обаче не поема лечението с протези. Това стана ясно от пдумите на председателя на Сдружението  на българските зъболекари д-р Анатолий Кънев по време на пресконференция в понеделник, посветена на проблема.  Отчита се сериозен проблем и със здравето на устната кухина при тийнейджърите. 92% от 18- и 19-годишните имат поне един кариес. Според съсловната организация средствата, които се отделят от бюджета на НЗОК за зъболечение в страната, са крайно недостатъчни. Много пациенти не могат да си позволят дентални услуги и в резултат търсят помощ едва когато зъбите им са вече в много лошо състояние. Годишно по перо зъболечение се отделят около 157 млн. лв. от фонда на касата и хората недоволстват от минималните услуги, които са включени в пакета. През 2018 г. един възрастен здравноосигурен пациент, има право на три процедури, които обаче се покриват частично – вадене на зъб, химиополимер и амалгамна плоба – 70 лв. общо. По тази причина хората не се лекуват навреме и търсят помощ, когато вече са принудени и се налага вадене на зъб, обясняват стоматолозите. Едва 8% от нашите деца до 19 години са без кариес, а парите от НЗОК не покриват дори само спешните случаи, каза още д-р Кънев. Годишно у нас се регистрират около 22 хил. такива случая.  От Сдружението са категорични, че държавата трябва да финансира напълно денталното лечение на децата, бременните и спешните случаи. Съсловната организация е изпратила и писмо до здравния министър  Кирил Ананиев с искане за среща. Проблемно е и денталното здраве на най-малките. От данните за България, посочени в Националната програма за профилактика на оралните заболявания при деца от 0 до 18 години, разработена за периода 2015-2020 г., става ясно, че нивата на разпространение на зъбния кариес у нас са много по-високи от глобалните параметри, заложени от Световната здравна организация. По данни на Българския зъболекарски съюз само 28.87% от 5- и 6-годишните у нас нямат кариеси, като останалите в тези възрастови групи са средно с по 4-5 развалени млечни зъби. Процентът при здравите деца на възраст 12 години е 21.31%, а делът на 18-годишните без кариес е едва 8.31%. Освен това 2/3 от децата на 18 години страдат от заболявания на венците и пародонта, а всеки четвърти от тях има един изваден постоянен зъб. Стоматолозите отчитат, че оралната хигиена при малчуганите не е на високо ниво, а разпространението на кариес сред българските деца е по-високо, отколкото при връстниците им от останалите европейски държави. Основен проблем  по отношение на денталната помощ е монополът на НЗОК. България е единствената държава, в която има единствена и неповторима каса, заяви д-р Кънев. Той посочи като примери Швейцария, където има 85 здравни фонда, и Франция – със 6. Разпределени на населението, средствата за денталана медицина у нас са средно по 17 лв. на човек, изчисляват от Сдружението  на българските зъболекари. Лазерното зъболечение е най-иновативното в последните десетина години. Светлината дава възможност да се работи прецизно – без болка, напрежение и стрес. Д-р Ирен Влахова, магистър по лазерна стаматология от университета в Генуа, работи от 12 години в тази област в София. “Децата са доволни, че “лазерчето” не докосва зъбите и не причинява стресиращата вибрация – обясни д-р Влахова. – Няма “бръмчене” и “пробиване”. С лазерната светлина се изпарява само кариозната тъкан, не се засяга здрава структура. Използва се при всички манипулации, които се извършват в устната кухина – преди поставяне на силанти, при травми, преди или след ортодонтско лечение. Почти не се налага употребата на местна анестезия и със сигурност се избягва “модерната” в последно време обща анестезия, която е за т.нар. “трудни деца”. Лазерното лечение в устната кухина може да се прилага освен върху твърдите зъбни тъкани, така и при интервенции по меките тъкани. Лазерът замества режещи инструменти в устната кухина. Така се избягват обилното кървене и посттравматичните болки. Лазерната технология кара децата да се чувстват като в магически свят. Светлината и доброто отношение на лекаря ги успокояват, внушават доверие и сигурност.” Според д-р Влахова грижата за зъбите трябва да започне в най-ранна възраст. Работа на лекарите е да накарат малчуганите да заобичат срещите с тях, а не да страдат от дентална фобия. В специалностите по дентална  медицина в страната се обучават 9000 стоматолози. Въпреки това оставаме без специалисти, отделно в една не малка част от територията на държавата стоматолози липсват, посочи д-р Анатолий Кънев, председател на Сдружението на българските стоматолози. От съсловната организация допълниха, че след четири години битка, са загубили възможността да изградят център за спешна безплатна дентална помощ на територията на Столична община.  Предложението било от сдружението  безплатно да осигурят специалисти и медикаменти, а държавата да предостави помещение за това. Ръка обаче не им е била подадена. Зъболекар в Дубай през 2014 г. създава най-скъпите зъбни протези в света. Всеки комплект е произведен от 10 грама 24-каратово злато, инкрустиран със 160 диаманта, за да гарантират ослепителна усмивка на приносителя. Всичко това срещу скромната сума от 152 000 долара, за които желаещите могат да се сдобият с това произведение на дентално-ювелирното изкуство. Доктор Маджид Наджи, който стои зад направата на зъбните протези, разказва пред местни медии, че идеята за тях дошла след обявяването на жителите на Обединените арабски емирства за “най-щастливите хора на света” през 2013 г. По-голямата част от приходите от продажби на протезите се даряват на местен фонд за подпомагане на деца с аутизъм. Въпреки сериозното недофинансиране в сферата на денталната медицина у нас, родните цени на тези услуги от години привличат много чужденци на т.нар. здравен туризъм.  Руснаци, македонци и германци често съчетават летните почивки у нас с възможността да се възползват от услугите на наши зъболекари. Страната има репутация сред западни и съседни държави като център за евтино лечение на някои заболявания като стоматологично лечение например, но доскоро това ставаше главно на регионален признак.  Така гърци от години оправят зъбите си в Сандански и други градове в Южна България. През последните години обаче този феномен се е разраснал и държавата ни вече е център за здравен туризъм. Руснаци и македонци например идват у нас освен за зъболекарски услуги, с които да изваят усмивките си, и да коригират зрението си, също да ползват балнео-, спа- и козметични процедури. 10 на сто от чужденците, търсещи лек за болежките си в България, са от Русия, Македония и Сърбия, по 5% са тези от Германия, Гърция, Румъния и Турция. Чужденците се справят със зрителните си проблеми основно във Варна и Бургас, където вече има няколко добре оборудвани частни офталмологични клиники. За зъболекарски услуги обаче малцина от тях се доверяват на български дентални клиники. Те предварително запазват часове в частни клиники, които са дъщерни на големи европейски болници.", "date": "2018.02.12", "title": " Болните зъби са бич за българина\t\t\t"}
{"url": "https://trud.bg/%d0%bc%d0%be%d1%86%d0%b8-%d0%bf%d1%80%d0%b5%d0%b4-%d0%bf%d0%b5%d0%bb%d0%b5-%d0%b2%d1%8a%d0%b2-%d1%84%d1%83%d1%82%d0%b1%d0%be%d0%bb%d0%b0/", "text": "Козмин Моци изпревари краля на футбола Пеле в любопитна класация. Това определи водещата американска медия ESPN, която излъчи Топ 10 на полевите футболисти, на които се е налагало да се превъплътяват в ролята на вратар. Причина за материала бе фактът, че преди дни бранителят Дани Алвеш пази за ПСЖ в мач за Купата на Франция срещу „Сошо“ (4:1) след червения картон на стража Кевин Трап.  А румънската легенда на „Лудогорец“ е №1 по този показател според автора на материала Ник Милър. Американецът припомни героичното представяне на румънския защитник в мача със „Стяуа“ от плейофната фаза на Шампионската лига през сезон 2014/15. Тогава Моци замени под рамката изгонения Владислав Стоянов, а в последствие мачът в София бе решен с дузпи. Защитникът спаси 2 удара от бялата точка, за да класира „орлите“ за груповата фаза на турнира.  Втори в подреждането остана Пеле. Бразилецът пази за „Сантос“ през 1963 година в мач срещу „Гремио“. Малко преди това нападателят вече бе вкарал хеттрик.  Трети пък е Найъл Куин, който през 1991 година пази за „Манчестър Сити“ в мач с „Дарби Каунти“ и дори спаси дузпа.", "date": "2018.02.12", "title": " Моци пред Пеле във футбола"}
{"url": "https://trud.bg/%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b0-%e2%84%961-%d0%ba%d0%be%d0%bd%d1%82%d1%83%d0%b7%d0%b8-%d0%b3%d0%bb%d0%b5%d0%b7%d0%b5%d0%bd/", "text": "Най-добрата ни индивидуална състезателка в художествената гимнастика Невяна Владинова има травма на глезена преди началото на новия сезон, който ще завърши със световното първенство в София. Примата от Плевен ще пропусне днешното контролно състезание на националния отбор в тренировъчната зала на „Арена Армеец“. В нейно отсъствие на килима ще излязат Катрин Тасева, Боряна Калейн, Ерика Зафирова, Петя Борисова, Галатея Герова, Йоанна Николова, Марина Иванова и Биляна Писова, както и женският ансамбъл. Владинова ще почива докато лекарите преценят, че е напълно готова за състезания. Сезонът започна с Гран при на Москва на 17-19 февруари.", "date": "2018.02.12", "title": " Гимнастичка №1 контузи глезен"}
{"url": "https://trud.bg/%d0%b7%d1%80%d0%b8%d1%82%d0%b5%d0%bb%d0%b8%d1%82%d0%b5-%d1%80%d0%b5%d1%88%d0%b0%d0%b2%d0%b0%d0%bb%d0%b8-%d0%b7%d0%b0%d1%89%d0%be-%d0%b3%d0%b8-%d0%ba%d1%80%d0%b8%d0%b5%d1%82%d0%b5/", "text": "Каква е разликата между гласуването по телевизията и в политиката? За гласуване по телевизията си плащаш. В политиката ти плащат. По телевизията гласуваш по телефона. В политиката – лично. По телевизията съобщават кой е спечелил, но не показват цифрите. В политиката ги броят и пренасят бюлетините в чували. В политиката освен това има Централна избирателна комисия. По телевизията не знаем кой брои гласовете. Въпреки това – парадокс ! – резултатите по телевизията ги приемаме безрезервно. В политиката – не, не им вярваме. Дали пък няма да е по- добре и в политиката да постъпят по същия начин – направо да ни съобщават кой е победил. Без никакви числа, бюлетини, комисии, надзорници, преброители и т.н. Колко пари ще се спестят при това. Може би някой ще каже, че в политическите избори залогът е много по-голям, а по телевизията става дума кой ще спечели някакви си стотина хиляди лева. Да де, но нали искаме справедливост във всичко! Нали липсата на справедливост е една от причините да сме толкова недоволни от живота си! С месеци следим някакво състезание – музикално, кулинарно или нещо друго, всеки ден ни убеждават да гласуваме, да гласуваме и накрая не показват как сме гласували. Не е ли обидно да ни пренебрегват по този начин? Какви далавери въртят от наше име? От февруари, съобщават медиите, всички телевизии почват да пеят, готвят и разсмиват. Две кулинарни предавания, две музикални шоута и БГ сериали през пролетния сезон. Ами хайде тогава да хвърлим камък в блатото и да поискаме да не скриват гласа ни! Ето сега започва музикалното шоу “Гласът на България”. Колко талантливи деца ще чуем и видим, горди от факта, че сме надарени от бога! Колко вълнения, надежди – всеки си избира своите любимци и натиска, ли натиска копчетата на телефона. Работил съм в развлекателно предаване и знам много добре какви големи печалби постъпват в продуцентите от тези телефонни обаждания. Няма лошо, след като са ни развличали, създавали са ни добро настроение, изпълвали са живота ни с вярата, че и ние сме участници в този празник, който струи от екрана. Само че ние във “Вот на доверие”- така се казваше предаването – показвахме на електронното табло резултатите, даже без да ги знаем предварително какви са. Никакъв технически проблем няма да се прави това. Неотдавна пък завърши музикалното шоу “Х фактор”. През цялото време имахме усещането, че пред очите ни се случва нещо нагласено. Един от журито беше тук, за да си набира сред децата клиенти за частната си продуцентска компания. Това не се прикриваше дори. Останалите членове на журито се примиряваха с това. По същия начин, по който се примиряваме с безброй несправедливости в живота ни, защото сме безсилни да ги променим. Естествено, в предаването напред вървяха възпитаниците на привилегирования арбитър. Впрочем и самите деца много добре, ама много добре, знаеха при кой от менторите имат най-добри шансове за кариера след шоуто. Има ли всичко това нещо общо с избора на спечелилия наградата? Не непременно, достатъчно е избраниците на фаворизирания ментор да са достатъчно високо в класацията. Облагите започват след това. Не се намесвам в по-нататъшното развитие на интригата, защото не съм толкова компетентен. Но хората от музикалния бизнес знаят прекрасно кой диктува пазара, от кого зависи кои български песни ще звучат в ефира, защо едни певци пробиват много лесно, а за други е невъзможно и чакат с години. Не се намесвам, но не приемам играта със зрителския вот. Нека си въртят бизнеса, след като телевизиите им го позволяват, но нека това да не бъде за сметка на илюзията на зрителите, че гледат един честен и справедлив спектакъл. Както стана дума, сега започва “Гласът на България”. Нали знаете предварително колко театрално ще е съперничеството между членовете на журито, как ще залъгват зрителите с евтините скечове, които разиграват. През цялото време ще доминира един от менторите, той ще  прави откровена реклама на своята компания, своите певци и свои прояви. И децата, уви, ще избират ментор не според музикалния си вкус, а според шансовете, които им се предлагат за бърза кариера. Имаше в предишните години и съвсем скандални случаи, когато похотливи членове на журито използваха зависимото положение на кандидатите за музикална слава. Разбира се, пак срещу надежди за бърза музикална кариера. Не назовавам имена, но тези случаи са известни. Така че, уважаеми продуценти, изчистете вашите прекрасни програми от грубите демонстрации на съмнителни далавери. Започнете, моля ви, с уважението към зрителския вот. Зрителите сами ще наложат с гласа си справедливост и честност. Що се отнася до сериалите, телевизиите не жалят средства за предварителна реклама. Тотална, безгранична , брутална , както би казал Криско, реклама. Ето, артистите от сега излъчвания български сериал “Скъпи наследници” рекламират филмите, наградени с Оскар. По този начин рекламират и себе си, нали. Толкова са велики, че рекламират Оскар! Но защо, след толкова реклама, изведнъж спира излъчването на сериалите? На най-важното място, разбира се, преди да е станала известна развръзката. И какви са причините? Ще продължи ли след време този сериал ? Пълно мълчание. Така се случи например с историческия турски сериал “Великолепният век: Кьосем”. Не говоря за качествата му. Но съдбата на героите засяга пряко и нашата история. Случва се и с други сериали. Зрителите пак са забравени.", "date": "2018.02.12", "title": " Зрителите решавали – защо ги криете?\t\t\t"}
{"url": "https://trud.bg/%d0%bf%d0%b8%d1%8f%d0%bd-%d1%81-%d0%bf%d0%be%d1%80%d1%88%d0%b5-%d0%ba%d0%b0%d0%b9%d0%b5%d0%bd-%d0%bf%d0%be%d1%82%d1%80%d0%be%d1%88%d0%b8-%d0%be%d0%b3%d1%80%d0%b0%d0%b4%d0%b8-%d0%b2-%d1%88%d1%83/", "text": "Пиян шофьор зад волана на „Порше Кайен“ потроши предпазни ограждения в центъра на Шумен. Иницидентът станал в неделя към 01,50 часа през нощта на кръгово кръстовище на пл.“България“ и „благодарение“ на катастрофата водачът бил уличен в нетрезвост. Очевидци алармирали за пътния инцидент и на мястото бил пратен полицейски екип. Униформените установили, че шофьорът на поршето с шуменска регистрация е загубил контрол, ударил се в бордюр, минал през предпазна ограда и пътен знак. По возилото също имало щети, но е в движение. 44-годишният шофьор бил тестван за алкохол и дегерът отчел 1,73 промила. Водачът е дал кръвна проба. Задържан бил за срок до 24 часа и нощувал в полицейското управление. По случая е започнато бързо производство.", "date": "2018.02.12", "title": " Пиян с „Порше Кайен“ потроши огради в Шумен"}
{"url": "https://trud.bg/%d0%b4%d0%b5%d0%bc%d0%be%d0%bd%d1%8a%d1%82-%d0%bd%d0%b0-%d1%80%d1%83%d1%81%d0%ba%d0%b0%d1%82%d0%b0-%d1%80%d0%b5%d0%b2%d0%be%d0%bb%d1%8e%d1%86%d0%b8%d1%8f-%d0%b5-%d1%82%d1%80%d0%be%d1%86%d0%ba%d0%b8/", "text": "Февруарският либерален преврат през 1917 г. събаря монархията в Русия, ускорено разлага армията, попилява полицията и тайните служби, отприщва анархията и престъпността, но не успява да формира само Временно правителство. Човекът на Лондон масонът Александър Керенски  е главната действаща фигура до октомври. Под негово ръководство е разрушен до основи държавният механизъм, огромната империя е потопена в хаос. Революционните преврати през ХХ в. и началото на този – карамфилени, нежни, кадифени, розови, оранжеви, пролетни и пр. – довеждат до подобни резултати. Защото са организирани за целта по същия модел и подтикнати от сродни външни фактори. Не срещнат ли решителен отпор вътре, дори със слаби сили превратаджиите успяват да вземат властта и да я обърнат срещу държавата и населението. Има и други бунтове с революционен заряд в Европа. През 1917 г. във Франция такъв е потушен в зародиш, за няколко месеца военно-полевите съдилища чрез масови разстрели въвеждат ред в армията. През есента в Германия надигналата се антивоенна вълна на фронта завършва със съд и каторга за виновните. Създадена е комунистическа партия. Бунтове има в Берлин, в Бремен и в Бавария са обявени съветски социалистически републики. Омразата към марксизма и болшевизма в Мюнхен взима огромни размери. Роля тук има и обстоятелството, че всичките ръководители на баварските комунисти, начело с дошлите от Съветска Русия Левин и Леви, са евреи. Първо в следреволюционния Мюнхен намира подходяща почва крайнодясната идеология, тук  започва политическата си кариера Адолф Хитлер. Евреите иначе са малко, казва Чърчил, но защо ли във всеки даден момент и на всяко дадено място винаги са повече, отколкото е нужно. Той ли не знае! Много още са аналогиите с руските събития в началото на века, важна причина за това е организирането им от един център – Лондон. Общ белег е и базирането на професионалните революционери – Лондон, Женева, Виена. С една важна разлика. Във Франция и Германия властовите елити са единни, затова внесените отвън бунтове са разгромени. В Русия не са и империята рухва отвътре. Германската е разрушена отвън, главно по тази причина в новата Германия надделява националистическата тенденция. В Русия поради предателството на либералите и неизбежната загуба на обществена подкрепа идва времето на болшевиките. Водачите им с малки изключения са внесени отвън, повечето не са и руснаци. Ако Владимир Улянов-Ленин е Вождът на социалистическата революция, то Лейба Давидович Бронщейн-Троцки е нейният Демон.  Роден е на 7 ноември 1879 г. в днешна Украйна  в семейстовото на богати евреи. На същата дата 38 г. по-късно той ръководи болшевишкия преврат в Петербург. В училището в Одеса е отличник, но избира кариерата на професионалния революционер. Участва в марксистки кръжоци и съюзи, води нелегална пропаганда сред работници. На 19-годишна възраст е арестуван, осъден на две години затвор и четири заселване в Сибир. Там се жени, самообразова, пише десетки статии, влиза във връзка с видни революционери. Оценяват таланта му, организират бягство с фалшив паспорт, за който използва името Троцки – така се е казвал началникът на Одеския затвор. През Виена го докарват в Лондон, където се среща с Ленин, който именно там е написал програмната си книга “Какво да се прави?”. Предвидено е заедно да го правят. Впечатлява “старците” революционери с публицистично перо и ораторски способности, но отношението към него е нееднозначно. В Англия и в Русия ту горещо подкрепя Ленин, за което го наричат “ленинската тояга”, ту го критикува. През 1904 г. Троцки пише книгата “Нашите политически задачи”, в която остро се нахвърля на Ленин. Явен опит да изземе ръководната роля в революционното движение, ще има и други. Вероятно с това е станал интересен на идеолога на “перманентната революция” Александър Парвус, всъщност Израил Гелфанд, Той ловко се сближава не само с него, но и с повечето професионални революционери и реформаторски организации в Германската, Руската и Османската империи – и трите обекти за подриване на Великобритания. Кралското разузнаване провежда серия блестящи, макар останали незабележими тогава дипломатически и разузнавателни операции срещу тях. В резултат успяват да вкарат Османската в съюз с Германската срещу Руската, да ги отслабят максимално във взаимната касапница, накрая и да ги ликвидират. Така с по-малко от стохилядна войска през войната може да се победят многомилионни армии. А който се гаври с тайните си служби, ще гледа отчаяно как някакви случайници служат на чуждите като външни министри. През 1905 г. избухва първата руска революция, Троцки бърза за Петербург да прокарва сред пролетариата перманентната, но скоро е принуден да бяга във Виена. Там се задържа, издава нелегалния вестник “Правда”, в който развива интернационалистическите си схващания, както и идеята за световната революция. Запознава се със знаменития психиатър Зигмунд Фройд, общува и с  “Психологическото общество”. По-късно споделя, че цели осем години се е занимавал с психоанализа лично с него. Лекувал се е или се е обучавал? Вероятно и двете. Съратникът му Шолом Зив споделя, че от малък е получавал някакви припадъци, наследени от майка му, предположително епилептични. Предвид демонстративното поведение и егоцентризъм, повишената внушаемост, ангажираността с външния вид и прелъстителния нрав по-скоро може да мислим за хистерични пристъпи. Фройд е наблягал на “златните невропати” – богаташи с хистерична невроза.  През Балканската война Троцки е в София, ходи и в зоните на бойните действия, пише серия статии. Май е първият, който обявява идеята за Балканска федерация с призива “Балканите – на балканските народи!”. През 1914 г. в издига  лозунг за създаване на Съединени Европейски Щати. Глобалист! През 1917 преди да поеме от Америка за Русия призовава американците да “смъкнат проклетото капиталистическо правителство”. Троцки споделя, че съзнателно и системно се готви за ролята на Вожда на световната революция. А тази роля според него изисква да изтреби в себе си човешкото, за да може да преведе в Светлото бъдеще каквито хора останат след страшните разрушения и кръвопролития по пътя към него. И успява. Благодарение на вродените си качества и продължителната подготовка се превръща в “истински дявол, в разрушителна сила”, пише Чърчил.  Пак той: “Като раков тумор той расте, разкъсва, убива, подчинявайки се на своята природа… с хладния ум на Макиавели и жестокостта на Джак Изкормвача… Военните през 1822 г. лесно биха го обявили за диктатор, ако не е едно фатално обстоятелство – той е евреин”. Същото още през пролетта на 1918 г. му казва в очите Сталин: “Искаш да изместиш Ленин, да станеш вожд, но си евреин, в Русия не може.” Троцки обаче нито за миг не се е съмнявал, че върховната власт му се полага поради неговата гениалност и незаменимост, както и поради водещата му роля в болшевишкия преврат. Тя не се оспорва, Сталин пише: “Цялата работа по практическата организация на въстанието стана под прякото ръководство на др. Троцки”. Признават го и другите водачи, но заради надменността му едва го понасят. Ленин го нарича “бонапартист” и “политическа проститутка”.  Троцки е идеологът на масовия терор и военния комунизъм, на трудовите армии и милитаризацията на икономиката. Той е организаторът на Червената армия и първият й главнокомандващ с непреклонна воля, невъзпирана от съображения за хуманност, с ненаситно честолюбие и безгранична самоувереност. Въвежда военна дисциплина с драконовски мерки, включително и децимация – убиване на един от всеки десет дезертьори. Съчетава това поведение с театрални сцени и пламенни ораторски изпълнения, често е на предните линии, едни-два пъти лично води бойците в атака. Бурната му дейност неизбежно му създава нови врагове, постепенно го изтласкват от ключовите позиции във властта. Времето на фанатиците и идеолозите отминава, комунистите по убеждение се изтласкват от комунистите по название. Идеята за световната революция отпада, Троцки само се пречка на новия курс. През 1929-а е изгонен от СССР, през 1940-а е убит. Но троцкизмът е актуален в САЩ и Западна Европа, във вид на либерална, световната революция пак напира.", "date": "2018.02.12", "title": " Демонът на руската революция е Троцки\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d1%81%d0%b0-%d0%b4%d0%b2%d0%b0%d0%bc%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%b2-%d0%ba%d0%be%d1%81%d0%be%d0%b2%d0%be-%d0%b2%d1%8a/", "text": "Двама служители на косовската полиция от Косовска Митровица са арестувани по подозрение, че не са защитили както трябва офиса на партия Гражданска инициатива, пред който бе  лидерът на партията Оливер Иванович, предаде Танюг. Прокурорът Ниази Реджа от Основната прокуратура в града каза за в. „Газета експрес“, че и двамата са етнически сърби. Прокуратурата е поискала задържането им в ареста за 30 дни. Косовската полиция съобщи, че двамата са временно отстранени от длъжност, докато трае разследването. Оливер Иванович беше убит на 16 януари пред офиса на партията. Аутопсията показа, че е убит с 6 патрона от пистолет Застава М70А.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Задържани са двама полицаи в Косово във връзка с убийството на Оливер Иванович"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%be%d1%82-%d0%b0%d1%80%d0%b5%d1%81%d1%82%d0%b0-16-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d1%83%d1%80%d0%b8%d0%b5%d1%80-%d0%bd%d0%b0-%d0%b8/", "text": "16-годишният Никола Р., който куриерства на телефонни измамници при неуспешния опит да излъжат жена от Търговище, която им приготвила 76 000 лв., е бил пуснат от ареста. Мярката му за неотклонение била изменена в „надзор на родителя”, съобщиха от Апелативна прокуратура във Варна. От там уточняват, че междувременно са били задържани и самите извършители Силвестър П. (22г.) и Йордан П. (21г.) от великотърновско село Камен. Двамата младежи били с чисто съдебно минало. Те били привлечени като обвиняеми след общодържавно издирване. Силвестър остава зад решетките, а съучастникът му излиза навън срещу парична гаранция от 10 000 лв. , измамниците изпуснаха голямата печалба от 76 000 лв. на 19 януари. Тогава Силвестър се обадил на стационарен телефон в Търговище и попаднал на 66-годишна жена на работното й място в държавно предприятие, където била счетоводител. Убедил я, че е криминалист. Казал й, че ще й звъннат измамници, да им даде всичките си пари, за да няма проблеми. После полицаите щели да й ги върнат. След него се обадил Йордан, който поискал парите и заплашвал жената. Колкото и да е изненадващо в банката дали въпросните 76 000 лв. на жената. Тя ги убедила, че мъжът й на другия ден трябва да плаща апартамент в София. Вероятно тегленото на сумата все пак е било докладвано и на полицията, но това не се коментира. Жената оставила обемния пакет на указаното място до детска площадка, където дошъл 16-годишният куриер от Търговище. Там го дебнели полицаи, които след спринт успели да го арестуват. Хлапакът казал, че бил заплашван да участва в куриерската операция. След ареста от чужбина се прибрал баща му и тогава мярката на момчето била изменена в родителски надзор. Съучастниците, които въвели жената в заблуждение, пък се укрили чувайки новината за ареста на посредника, който изпратили на мястото за парите. Единият бил задържан в Русе, а другият се предал доброволно в началото на февруари. Вероятно това е бил Йордан, който е пуснат срещу парична гаранция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Пуснаха от ареста 16-годишен куриер на измамници\t\t\t"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%bd%d0%b0%d0%b3%d1%80%d0%b0%d0%b4%d0%b0-%d0%b7%d0%b0-%d0%b5%d1%81%d0%b5-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d1%81-%d0%b1%d0%be%d0%b5/", "text": "Военноморският музей съвместно с ВМС обяви конкурс за историческо есе посветено на най-големите герои моряци – кап.I ранг Димитър Добрев и капитан-лейтенант Кирил Минков. Наградата е посещение с боен кораб във Варна. С военен ритуал и поднасяне на венци на паметника му пред Военноморския музей беше отдадена почит на капитан I ранг Димитър Добрев по случай 150-годишнината от рождението му. Името му се свързва с една от най-големите морски победи на България, когато като командир на отряда торпедоносци начело с „Дръзки“ е извършена атаката срещу турския крайцер „Хамидие“ по време на Балканската война. Юбилеят на един от най- добрите български военни моряци беше почетен от кмета на Варна Иван Портних,командира на ВМС контраадмирал Митко Петев, председателя на ОбС Тодор Балабанов и представители на Варненската и Великопреславска митрополия.", "date": "2018.02.12", "title": " Обявиха награда за есе: Посещение с боен кораб във Варна"}
{"url": "https://trud.bg/%d1%86%d0%b2%d0%b5%d1%82%d0%b5%d0%bb%d0%b8%d0%bd-%d0%ba%d1%8a%d0%bd%d1%87%d0%b5%d0%b2-%d1%81%d0%bb%d0%b5%d0%b4-30-%d0%b3-%d1%83-%d0%bd%d0%b0%d1%81-%d1%89%d0%b5-%d0%b8%d0%bc%d0%b0-%d0%bc%d0%b5%d0%b6/", "text": "Не разсъждаваме какви са реалните проблеми на обществото. След 30 години България я чака демографски срив. Тогава в тази държава ще има минимум между 2 и 3 млн. цигани, от които по-голямата част – неграмотни. Това обяви лидерът на партия „Евророма“ Цветелин Кънчев пред „ „. Цветелин Кънчев смята, че случаи като този в Ихтиман ще стават все по-често срещани, защото дори в момента в района съотношението между българи и роми е 60/40. „Във „Факултета“ не се краде ток, откакто разпределителните дружества са в частни ръце. Всички излишъци, които не излизат в сметката на енергото, се сторнират към циганските махали. Всичко идва от това, че някой има апетит към целия парцел, на който е построен кварталът“, категоричен е Кънчев. Според него на хората от квартал „Факултета“ наистина им е писнало да бъдат лъгани със сметките за ток. Общинският съветник от ВМРО Карлос Контрера е на противоположното мнение – „Ток във „Факултета“ все още се краде и точно това предизвиква високите сметки за ток на някои“. „В този квартал проблем има и с водоснабдяването. Трябва да се наложат мерки, защото е очевидно, че само това води до ред и някаква нормализация“, подчерта Контрера пред Bulgaria ON AIR. Общинският съветник коментира и новите критерии за прием в 1-ви клас, които въвежда Министерството на образованието. „Това е чиста форма на дискриминация. Ние превръщаме родителите и децата в едни крепостни селяни. Самото райониране също е форма на дискриминация. Защо хората от „Люлин“ не могат да си запишат децата на училище в „Младост“, уточни Контрера. Накрая общинският съветник от ВМРО допълни, че Красимир Каракачанов и Волен Сидеров ясно са заявили, че ако Истанбулската конвенция бъде ратифицирана, правителството ще падне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Цветелин Кънчев: След 30 г. у нас ще има между 2 и 3 млн. цигани, от които по-голямата част неграмотни"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d1%85%d0%b5%d0%bb%d0%b8/", "text": "Двама души загинаха и четирима бяха ранени при разбиването на хеликоптер в Сибир, съобщи руското министерство на извънредните ситуации, цитирано от Асошиейтед прес. Агенцията отбелязва, че това е втората авиокатастрофа с жертви в Русия за последните два дни. Хеликоптерът Ми-8 се е разбил днес край село в Томска област, на около 3000 км източно от столицата Москва. Той е превозвал пациент към местна болница. Властите не посочват причина за катастрофата, в очакване на официалното разследване. Вчера пътнически самолет Ан-148 на регионален руски авиопревозвач се разби броени минути след като излетя от Москва, като всички 71 души на борда загинаха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Двама загинали при катастрофа на хеликоптер в Сибир"}
{"url": "https://trud.bg/%d1%88%d0%bf%d0%b0%d0%ba%d0%bb%d0%be%d0%b2%d1%87%d0%b8%d0%ba-%d0%be%d1%81%d1%8a%d0%b4%d0%b5%d0%bd-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d0%b1%d0%bb%d1%83%d0%b4%d1%81%d1%82%d0%b2/", "text": "Шпакловчик е осъден условно за блудство с 14-годишно полякинче. Присъдата на строителния работник е 2 години условно с 4-годишен изпитателен срок, а инцидентът е от миналото лято. Тогава екскурзоводи завели група полски туристи от Слънчев бряг в поморийското село Бата, за да гледат фолклорна програма. Поляците били тийнейджъри и в ресторанта на селото вечеряли, пили ракия и вино.  Към 22 часа момичето излязло навън, защото не се почувствало добре от изпития алкохол. Там я срещнали осъденият М.Д и негов приятел. Въпреки че било видно, че чужденката е пияна, М. Д. предложил да я заведат край селото и да правят секс с нея. Те я хванали от двете страни и започнали да я водят към местността „Боровата гора“. Момичето започнало да вика и да плаче, но М. Д. не се отказвал от намерението си и започнал да блудства с нея. В това време, двама брятя, които били в двора на къщата си я чули и спасили момичето от изнасилване. Те помогнали на полякинчето да се върне при групата си, която вече била в автобуса, но не тръгвала обратно към курорта Слънчев бряг, защото търсели сънародничката си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Шпакловчик осъден условно за блудство с полякинче"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%b6%d0%bf-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2-%d0%b0%d0%b2%d1%81%d1%82%d1%80%d0%b8%d1%8f-%d0%b5%d0%b4%d0%b8%d0%bd-%d0%b7%d0%b0%d0%b3/", "text": "Една пътничка е загинала, а най-малко 22-ма, сред тях и деца, са ранени при жп катастрофа в Австрия, съобщават местните медии. Инцидентът е станал  в Никласдорф. Два влака са се сблъскали на гарата, има дерайлирал вагон.", "date": "2018.02.12", "title": " Тежка жп катастрофа в Австрия – един загинал, 22-ма ранени"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b8%d0%b2%d0%b5%d0%bb%d0%b8%d0%bd-%d0%bf%d0%be%d0%bf%d0%be%d0%b2-%d1%81-%d0%bd%d0%be%d0%b2-%d0%be%d1%82%d0%b1%d0%be%d1%80/", "text": "Ивелин Попов официално премина от „Спартак“ (Москва) в „Рубин“. 30-годишният футболист е преотстъпен на тима от Казан до края на сезона. Двата клуба преговаряха близо месец и най-накрая са стигнали до споразумение. В началото на януари Ивелин Попов отново стана победител в традиционната анкета „Футболист на годината“ на България и прибра отличието за трета година. В България той игра за „Литекс“, а извън страната в „Газиантепспор“, „Кубан“ и „Спартак“. В руското първенство записа общо 144 мача, в които вкара 25 гола.", "date": "2018.02.12", "title": " Официално: Ивелин Попов с нов отбор"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d0%be%d0%b1%d0%bb%d0%b0%d1%81%d1%82-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be-2/", "text": "Регионална здравна инспекция – Стара Загора отменя грипната епидемия в област Стара Загора, както и всички предприети противоепидемични мерки, от 13 февруари. Отчита се значителен спад на острите респираторни заболявания през последната седмица, намалява и регистрираната заболяемост – 233,45 на 10 000 население. Болните с висока температура и други признаци на грип да не провеждат самолечение. При наличие на симптоми на грип да посещават личните си лекари и да не ходят болни на работа. РЗИ – Стара Загора продължава ежедневно да извършва активен надзор над заболяемостта от грип и остри респираторни заболявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Грипната епидемия в област Стара Загора се отменя"}
{"url": "https://trud.bg/%d0%b7%d0%b0%d0%b4%d0%b0%d1%87%d0%b0-%d0%bf%d0%be-%d0%bc%d0%b0%d1%82%d0%b5%d0%bc%d0%b0%d1%82%d0%b8%d0%ba%d0%b0-%d0%b7%d0%b0-%d0%bf%d1%8a%d1%80%d0%b2%d0%be%d0%bb%d0%b0%d1%86%d0%b8-%d0%b7%d0%b0-%d1%80/", "text": "Скандална задача за учениците по математика за първи клас взриви обществото. Условието и питането в нея е: „Панталонките на момченцето струват 10 лева, а блузката му е с 20 лева по-скъпа. Колко струва роклята му?“, съобщава ПИК. Задачката е автентична и е в в помагалото „Курс по математика за 1 клас“ на издателство „Сънрей“. На корицата на помагалото пише „Одобрен от МОН“ и „По най-новата програма на МОН“, а годината на издаване е настоящата 2018. Авторката на книгата Боря Милкоева коментира пред ПИК, че грешните бройки от изданието моментално ще бъдат коригирани и тиражите ще бъдат пуснати с поправка. „Това е обикновена грешка от преумора, понеже работим денонощно, понякога и през нощта колегите редактират и коригират. Досега не сме имали такива проблеми от толкова години и помагалата ни по математика са най-добрите и са харесвани и от учители, и от деца, и от родители. Аз съм автор на изданието и гарантирам, че задачата не е такава – трябваше да пише колко струват двете дрешки. Не знам кой е написал за роклята, вероятно някой колега редактор или коректор от преумора. Ще проверя и ще има последствия, а бройките ще бъдат коригирани“, заяви Милкоева.  Авторката на изданието научи, че всъщност грешката е скандализирала обществото във връзка с настъпването на джендър идеологията, понеже пише момченце, което носи рокля. „Дори не се бях сетила за това. Ама как може някой да си помисли такова нещо, ние нямаме нищо общо с такива джендър-мендър неща. Имам нормално семейство, съпруг и деца, ние сме доказани хора на образованието и истински християни. Дори не би ми хрумнало такова нещо“, коментира Милкоева и се извини на всички родители и деца за допуснатата грешка, която категорично заяви, че не е злоумишлена. МОН може да съди издателство „Сънрей“ за допуснатата грешка. Министерството не е одобрявало това помагало, коментира пред „ “ зам.-министърът на образованието Деница Сачева. Тя обясни, че МОН е одобрило проект на същия авторски колектив през 2011 г., но за издателство „Вега 74“. Все още се извършва проверката на експерти от МОН. Засега са успели да намерят това помагало само на борсата. Не е ясно обаче колко деца в училище са работили по него. Ако установим, че издателството е действало, може да заведем дело за това, че некоректно е използвало името на министерството, каза още зам.-министърът на просветата по повод гневната реакция на родители в социалната мрежа. Тя все пак похвали именно родителската бдителност, защото няма как МОН да надзирава учебните помагала на над 2600 училища в страната. „В момента, така, както е организирана системата на одобряване на учебниците, министърът на образованието, за съжаление, е консуматорът на негативите“, смята Сачева по повод поредния скандал с учебници и помагала. Ръководството на министерството няма право да обявява имената на хората, които оценяват учебните помагала и учебници. Според нея обаче това категорично трябва да се промени и всеки да си отговаря с името за това, което е одобрил за учебник на децата. Трябва да има лична отговорност на експертите, които участват в одобряването на учебника“, категорична е заместничката на Красимир Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Задача по математика за първолаци за рокличка на момченце разгневи обществото\t\t\t"}
{"url": "https://trud.bg/%d1%81%d0%b0%d0%bc%d0%be-%d0%b4%d0%b5%d0%bd-%d0%bf%d1%80%d0%b5%d0%b4%d0%b8-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4%d0%b0-%d0%bf%d0%be%d0%b5%d0%bc%d0%b5-%d0%bf%d0%be/", "text": "Бойка Велкова ще преведе жители и гости на Благоевград по „Пътят на Афродита“. На 13 февруари от 19.00 часа в зала „Пейо Яворов“ по оригинален и непредвидим начин, до носителката на редица награди и една от водещите актриси в България, ще застанат и Татяна Лолова, Владимир Карамазов, Ути Бъчваров. На благоевградска сцена ще се срещнат една жена и една актриса, за да си подадат ръка, за да си признаят няколко тайни, за да си споделят забавни истории и да заявят своя вкус към изкуството, храната и силата на прошепнатите слова. Дали ще успеят да си простят една на друга? „Пътят към Афродита” е спектакъл за връзката между прегрешенията и духовното израстване, за съвместното съществуване на Небесната и Телесната Афродита. Има подправки, без които животът ни би бил напълно безвкусен, точно тях и някои други афродизиаци описва този красив сценичен разказ. Исабел Алиенде посвещава тези еротични фантазии на веселите, влюбените и – защо не? – на уплашените господа и унилите дами. Исабел Алиенде е сред най-добрите латиноамерикански автори на всички времена. Преподава литература в престижни университети в САЩ, пише романи, пиеси и произведения за деца. Книгите й са превеждани на повече от 35 езика и от тях са продадени над 65 милиона копия. Родена е през 1942 г. в Лима, Перу, а днес – по нейните думи – живее с едния крак в Чили, а с другия в Калифорния. Носителка е на Националната награда за Литература на Чили за 2010 г. Бойка Велкова пък  е актриса със забележителни качества и вроден аристократизъм, които неминуемо се отразяват във всичките й роли. „Театърът е моя любов, моя работа” – казва самата тя, а зрителите за пореден път ще се убедят, че работата й в този спектакъл е изпълнена с майсторство и професионализъм. Билети на касата на зала „Пейо Яворов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Само ден преди Благоевград да поеме по „Пътят на Афродита“"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%be%d1%81%d1%82-%d0%be%d1%82%d0%b1%d0%b5-2/", "text": "140 годишни от Първото Освобождение на Горна Джумая от турско робство бяха отбелязани в Благоевград. В знак на признателност, заместник-кметът по култура и хуманитарни дейности Христина Шопова положи цветя пред паметната плоча на майор Иван Павлович Орлински в двора на храм „Въведение Богородично“. В церемонията взеха участие още заместник-областният управител Иван Стоянов, председателят на ОбС Благоевград Радослав Тасков, представители на партии, културни институции, общественици и граждани. Михаела Кафеджийска, Александра Димчева, Стефания Прегьова и Виктория Георгиева от школата по литературно творчество, с ръководител Соня Кацарска от Центъра за личностно и творческо развитие на децата на Благоевград припомниха паметни моменти за Горна Джумая от историята и Освобождението на града. На 12 февруари 1878 г. руските войски влизат в град Горна Джумая, тържествено посрещнати от признателното българско население. Първи в града влиза един взвод кавалерия, за да разузнае действителното положение, след него пристига и авангардът, предвождан от майор Иван Павлович Орлински. Военната акция по овладяването на град Горна Джумая завършва успешно. Но свободата не трае дълго. Скоро границата е установена на няколко километра северно от града и той остава отново в рамките на турската империя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Благоевградската общественост отбеляза 140 години от Първото Освобождение на Горна Джумая"}
{"url": "https://trud.bg/%d0%b4%d1%80%d1%8a%d0%b7%d0%ba%d0%b8-%d0%b8-%d0%bf%d0%b0%d0%bd%d1%82%d0%b5%d1%80-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2-%d1%83%d1%87%d0%b5%d0%bd%d0%b8%d0%b5-%d1%81-%d0%ba/", "text": "Фрегатата „Дръзки“, вертолет „Пантер“, както и спецчасти, ще участват във вторник в съвместно учение с групата патрулни кораби на НАТО, които са във Варна. Това съобщи на пресконференция на борда на флагманския кораб „HMS DUNCAN“ командирът на ВМС контраадмирал Митко Петев, която дадоха заедно с комодор Майк Ътли от Кралските военноморски сили. Той командва Втората постоянна група на корабите на НАТО, сред които освен „DUNCAN“ са и TCG GAZIANTEP (кораб на турските ВМС) и ROS REGELE FERDINAND (кораб на румънските ВМС).“Благодаря на Варна за топлото гостоприемство.Възможността да работим съвместно с българските Военноморски сили е изключително важно, за да поддържаме близки отношения и да гарантираме силно морско присъствие на НАТО в международните води на Черно море”, каза комодор Ътли. Той посочи задачите, сред които са справяне с мигрантската вълна, сигурността на 29-те членки на Алианса и техните съседни държави.Всички около масата сме военни офицери, парира той интереса към единствената дама сред тях -кап.II ранг Елинор Стак, която командва флагманския кораб с над 300-членен екипаж. Тя идва с „DUNCAN“ за втори път във Варна за последните 6 месеца.  Родена е в Шотландия, завършила е социална антропология в Едингбургския университет, но има и военноморско образование. В биографията й е записано още, че обича да играе тенис, да се занимава с планинско колоездене, да кара ски,както и в останалото си свободно време да се отдава на музикалните си интереси. Самият комодор Майк Ътли  е участвал в много военни операции по сигурност и антитероризъм в Близкия и Далечния Изток и в акции по бедствия. Командвал е 5 кораба и е баща на 5 дъщери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " „Дръзки“ и „Пантер“ участват в учение с корабите на НАТО\t\t\t"}
{"url": "https://trud.bg/%d1%84%d0%be%d1%82%d0%be%d0%b3%d1%80%d0%b0%d1%84%d1%81%d0%ba%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%ba%d1%80%d0%b0%d1%81%d0%be/", "text": "Фотографска изложба ще представя във Велико Търново красотата на Шотландия. Експозицията ще бъде подредена в Изложбени зали „Рафаел Михайлов“, а откриването е насрочено за 21 февруари. Автор на кадрите е популярният фотограф Антони Георгиев. Организатори са Британското посолство и Община Велико Търново. Гост в Старата столица за откриването на изложбата „Горният път: Фотографии от Шотландия“ ще бъде посланикът на Великобритания Н. Пр. Ема Хопкинс. Експозицията е придружена от есе на българската писателка Капка Касабова. Представени ще бъдат също любопитни факти за Шотландия, даващи отговори на въпросите защо страната е специално място и атрактивна дестинация за туризъм и образование. Антони Георгиев е фотограф, журналист и писател, а творбите му намират място в редица европейски и американски галерии. Творецът е главен редактор на англоезичното списание Vagabond, което е на книжния пазар от 2006 година. Изложбата включва 30 избрани фотографии, представящи исторически градове като Единбург, Каледонските планини, шотландските замъци и езера, богатата култура, познатите и непознатите страни на Шотландия. Фотосите ще останат подредени в залите до 7 март включително. Капка Касабова пък е български писател, носител на наградата „Салтайър“ за книга на 2017 година в Шотландия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " Фотографска изложба представя красотата на Шотландия"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%b0%d1%80%d0%bc%d0%b5%d0%bd%d0%b8%d1%8f-%d1%89%d0%b5-%d1%80%d0%b0%d0%b1%d0%be%d1%82%d1%8f%d1%82-%d0%b7%d0%b0-%d0%bd%d0%b0%d1%81%d1%8a%d1%80/", "text": "Перспективите за насърчаване на двустранния обмен между България и Армения в икономиката, инвестициите, технологиите, образованието и туризма бяха във фокуса на срещата на президента Румен Радев с неговия арменски колега президента Серж Саргсян в Ереван, съобщи прессекретариатът на държавния глава. По покана на президента Саргсян, президентът Радев е на държавно посещение в Република Армения и в ръководената от него делегация са министърът на труда и социалната политика Бисер Петков, народни представители от парламентарната Група за приятелство България-Армения в 44-ото НС, представители на работодателски организации и на деловите среди. Двамата държавни глави бяха единодушни, че подписаното Споразумение за всеобхватно и засилено партньорство на Европейския съюз и Армения ще създаде предпоставки и за всестранното развитие на двустранните отношения и призоваха за повече прагматизъм в диалога между институциите и бизнеса от България и Армения. В присъствието на президентите Румен Радев и Серж Саргсян бяха подписани двустранни споразумения в различни области: за взаимна защита и обмен на класифицирана информация; Програма за сътрудничество в областта на културата за периода 2017-2019 г.; Спогодба за регулиране на трудовата миграция; Споразумение за сътрудничество в областта на информационните технологии и съобщенията. През юли т.г. България ще бъде домакин на Българо-арменски бизнес форум, по време на който ще бъдат обсъдени конкретни проекти от взаимен интерес, а в резултат на подписаните днес споразумения утре в Ереван ще бъде подписан и Меморандум за сътрудничество между Асоциацията на индустриалния капитал в България и Съюза на работодателите в Армения. Споразумението ще улесни достъпа на арменски професионалисти до трудовия пазар у нас, както и двустранния технологичен обмен, беше подчертано на срещата. Развитието на регионалната транспортна, енергийна и дигитална инфраструктура, която свързва държавите от Черноморския регион и Кавказ, е задължително условие за постигането на ръст в търговията и туризма, беше позицията на двамата президенти. Румен Радев и Серж Саргсян изразиха подкрепата на България и Армения за изграждането на мултимодалния транспортен коридор „Персийски залив – Черно море”, който ще улесни достъпа до нови пазари за държавите от нашия регион. Обсъдена беше и възможността за създаването на пряка въздушна линия София-Ереван. „Приоритет на Българското председателство на Съвета на ЕС е европейската перспектива на Западните Балкани, но България е изключително ангажирана и с Източното партньорство на Европейския съюз. За нас от съществено значение са както сигурността, така и развитието на отношенията с държавите от Черноморския регион и Кавказ“, подчерта Румен Радев. Българският държавен глава определи въпроса за Нагорни Карабах като изключително важен не само за Армения, но и за целия регион. „Този конфликт може да бъде разрешен само чрез мирни преговори чрез посредничеството на Минската група на ОССЕ и съпредседателите Русия, Франция и САЩ, със съдействието на Европейския съюз, и много важно чрез активния диалог между държавните глави на Република Армения и Република Азербайджан, който диалог считаме, че трябва да се основава по-малко на емоции и повече на здрав разум, каквато е и общата позиция на ЕС“, категоричен беше Румен Радев. С приетите на референдум конституционни промени в Армения и засилването на правомощията на парламента се създават нови предпоставки за активизиране на диалога между законодателните институции на България и Армения, беше подчертано на срещата на президента Румен Радев и българската делегация с председателя на парламента Ара Баблоян. Ара Баблоян заяви, че арменските народни представители ще продължат да работят за утвърждаванането на демокрацията и парламентаризма в Армения и разчитат на българската подкрепа за задълбочаване на отношенията на страната с Европейския съюз. По време на срещите си в Ереван президентът Румен Радев подчерта и ролята на арменската общност в България, която е естествена връзка между двете държави и има съществен принос за развитието на културните връзки. Българският държавен глава беше посрещнат с официална церемония пред президентския дворец в Ереван от своя колега Серж Саргсян. Президентът Радев положи венец и отдаде почит пред паметта на жертвите на насилствената масова депортация и убийства на арменци в Османската империя в началото на XX век. По-късно днес Румен Радев ще бъде гост на 131-во Основно училище „Пейо Яворов“ в арменската столица. В учебното заведение президентът ще участва в откриването на кабинет за интерактивно обучение и в представянето на книга, посветена на големия български поет Пейо Яворов. Президентът Радев ще посети и Центъра за креативни технологии „Тумо“ в Ереван.", "date": "2018.02.12", "title": " България и Армения ще работят за насърчаване на двустранния икономически и инвестиционен обмен"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d0%b1%d1%81%d1%8a%d0%b6%d0%b4%d0%b0-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%b0-%d0%b4%d0%b5%d0%b9%d0%bd%d0%be%d1%81%d1%82-%d1%81/", "text": "Заместник министър-председателят Томислав Дончев се срещна с представители на Организацията за икономическо сътрудничество и развитие (ОИСР) и обсъди потенциално сътрудничество в областта на политиката на управление в публичния сектор, стратегическото планиране и засилване на администрацията за координация на политиките. Повод за срещата беше намерението на правителството за провеждане на тематичен преглед от страна на ОИСР на управлението в публичния сектор, предвиден в приетата от МС от 20.12.2017 г. Пътна карта за действията на Република България по присъединяването към ОИСР. В срещата бяха обсъдени възможности за прилагане експертизата на организацията за провеждане на реформи в публичния сектор и за обмен на добри практики с държавите-членки. Организацията за икономическо сътрудничество и развитие е международна организация на развитите държави, която има за цел сътрудничество за намиране на решения на общите проблеми в икономическата и социалната сфера и в областта на околната среда. В организацията членуват 35 държави. Присъединяването на България към ОИСР е един от външнополитическите приоритети на страната, за който има политически консенсус при няколко правителства от 2001 г. насам. Присъединяването към ОИСР е „сертификат“ за качеството на реформите във всички сектори на социално-икономическия живот на страната и позитивен знак към инвеститорите за стабилността на икономиката и финансовата система. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.12", "title": " България обсъжда съвместна дейност с Организацията за икономическо сътрудничество и развитие"}
