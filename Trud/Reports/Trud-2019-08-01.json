{"url": "https://trud.bg/%d0%bd%d0%be%d0%b2%d0%b0-%d0%bc%d0%be%d0%b4%d0%b5%d1%80%d0%bd%d0%b0-%d1%82%d0%b5%d1%85%d0%bd%d0%b8%d0%ba%d0%b0-%d1%89%d0%b5-%d0%bf%d0%be%d1%87%d0%b8%d1%81%d1%82%d0%b2%d0%b0-%d0%b8-%d0%bf%d0%be%d0%b4/", "text": "Шест нови модерни машини обновиха автопарка на Общинското предприятие „Поддръжка, пътна инфраструктура и озеленява“ в Горна Оряховица. Те ще бъдат ангажирани в почистването и поддържането на уличната мрежа и парковете. Новият автопарк включва водоноска за миене на улиците в града. Машината е съвсем нова, произведена е 2019 г. Има опция през зимата да й бъде монтирано гребло. Така ще бъде натоварена целогодишно. Новата метачна машина, с която ще се почистват улиците е оборудвана с четка и с дюзи за разпръскване на вода, за да не се запрашава при метене. Събраният при метене боклук ще се натрупва в бункер, който след напълване ще бъде изхвърлян. Машината е снабдена и с камера за задно виждане. През зимата при необходимост и на нея ще се монтира гребло за почистване на сняг. Обновеният автопарк допълват и два самосвала, които са втора употреба, но са изключително запазени и функционални. Те са снабдени с бункери за пясък и с гребла. Греблата ще се монтират през зимата за снегопочистване, а през останалото време камионите ще се ползват за извозване на зелена маса до депото в Шереметя. С нова метачна машина ще се почистват пл. „Георги Измирлиев“ и алеите в парковете. Тя има възможност да й бъде монтиран резервоар за вода, за измиване на площада и алеите. Петте машини са марка MAN. Новата техника включва още и багер Hidromek с гребло. На машината може да се монтира също и мулчер за премахване на крайпътна храстова растителност. Багерът ще се ползва и за товарене на зелена маса, а през зимата за товарене на пясък. За работа с новата техника вече са назначени трима души, предстои назначаването на още трима. От фирмата, поддържаща техниката ще направят обучение на шофьорите. Фирмата ще прави обслужване на автопарка и след определени отработени часове. За всяка от машините е осигурен гараж. След 15 август новата техника ще бъде включена в графика за почистване на улиците и парковете.", "date": "2019.08.01", "title": " Нова модерна техника ще почиства и поддържа улиците и парковете в Горна Оряховица\t"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d1%80%d1%8a%d0%ba%d0%be%d0%b2%d0%be%d0%b4%d0%b8-%d1%80%d0%b0%d0%ba%d0%b5%d1%82%d0%b5%d0%bd-%d1%82%d0%b5%d1%81%d1%82/", "text": "САЩ не планиратда отменят учението със Сеул Лидерът на КНДР Ким Чен Ун е ръководил първото пробно изстрелване на “нов вид едрокалибрена направлявана реактивна система за залпов огън”, съобщиха днес севернокорейските държавни медии, цитирани от Ройтерс. Според Корейската централна телеграфна агенция (КЦТА) пробното изстрелване вчера е потвърдило бойната ефективност на цялата система, а Ким е предсказал, че оръжието “ще бъде неизбежно бедствие” за тези, срещу които бъде насочено. Съобщението беше направено ден, след като южнокорейската армия заяви, че Северна Корея е изстреляла най-малко две ракети от източното си крайбрежие към морето. Висш американски служител каза, че САЩ не планират да правят промени във връзка с предстоящо военно учение с Южна Корея въпреки ракетните тестове на Пхенян последните седмици.", "date": "2019.08.01", "title": " Ким Чен Ун ръководи ракетен тест\t"}
{"url": "https://trud.bg/150-%d0%b4%d0%b5%d1%86%d0%b0-%d1%83%d1%87%d0%b0%d1%82-%d0%b8-%d1%81%d0%b5-%d0%b7%d0%b0%d0%b1%d0%b0%d0%b2%d0%bb%d1%8f%d0%b2%d0%b0%d1%82-%d0%b2-%d0%b4%d0%b5%d1%82%d1%81%d0%ba%d0%b0%d1%82%d0%b0-%d0%bb/", "text": "За близо 150 деца от лятната академия в община Елена месец юли измина неусетно. Освен в обучителни занимания, малките академици от селата Майско, Константин, Беброво и Каменари се включиха в забавни игри, състезания, изработване на квилинг картички, уроци по народни танци и песни, надпреварваха се и в лекоатлетически турнир. „Няма време за скука, даже и за лудории. Почти не се сещаме за телефони и компютри“, е категоричен десетгодишният Красимир от Каменари и не без гордост допълва, че е в лятната академия от първото й издание през 2017 г. Със своите приятели Силвия, Якъб, Десислав и Мерхан нетърпеливо очакваха да разпънат мобилния планетариум, с който да се пренесат в света на Космоса. Имат си обаче проблем тук, на Земята. Селското игрище в Каменари нямало врати и се губела тръпката от футболните им мачове. Заедно с планетариума, за първа година на децата от академията гостува „Щура лаборатория“ от Бургас, чиято цел е най-вече образователна. Аниматорите Маргарита и Даниел събраха децата в читалището в Константин и по забавен начин им показаха как чрез наука се правят фокуси, а физиката и химията не са толкова сложни и ужасни. В последния ден на юли на градския стадион в Елена участниците в академията мериха сили в турнир „Шампионите тръгват от училище“, организиран с помощта и съдействието на лекоатлета Пламен Мартински. Известният от миналото хърделист възнамерява да основе в Елена лекоатлетически клуб за подрастващи. Децата посетиха пожарната и полицията, Районната прокуратура и Центъра за превенция в Елена, където ги запознаха с работата на институциите срещу противообществените прояви, как да реагират при критични ситуации, какви опасности ги дебнат в интернет и на улицата, ако не спазват правилата за движение. Полицаи гостуваха на децата в селата, разказаха им за полицейското оборудване и за предизвикателствата на професията. Имаше и пожарни демонстрации. Малките академици с желание се включиха в акцията по засаждане на цветя „Правим селото ни по-красиво“. Интересните занимания продължават до края на август, когато на специално тържество децата ще покажат какво са научили по време на третата лятна академия.", "date": "2019.08.01", "title": " 150 деца учат и се забавляват в Детската лятна академия в Елена\t"}
{"url": "https://trud.bg/%d0%b5%d0%b4%d0%b8%d0%bd-%d0%b5%d0%bf%d0%b8%d0%b7%d0%be%d0%b4-%d0%be%d1%82-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d1%81%d0%b8%d0%bc%d0%bf%d1%81%d1%8a%d0%bd-%d1%81/", "text": "„Семейство Симпсън“, най-дълго излъчваната поредица в телевизионната история, продължава да забавлява зрителите, като изключително умело се шегува със съвременния свят. Сериалът успя да стане една от най-разпознаваемите продукции на всички времена, а героите се превърнаха в неизменна част от американската поп култура. Семейните приключения продължават и в 27-ми сезон от 19 август по FOX, когато Мардж и Хоумър са разделени и в пилотния епизод Хоумър започва да се среща с двадесет и няколко годишно момиче. В следващите епизоди Селма и Пати решават да откажат цигарите, а Хоумър губи 5000 долара на покер и оставя Лиса да изплати дълга му. Домът на семейство Симпсън е ограбен, Сайдшоу Боб най-сетне успява да убие Барт. Лиза, Милхаус и Барт получават суперсили след облъчване с радиация. Ето няколко интересни факт за този хитов сериал: В първите серии се предполага, че Хоумър е роден през 55-а година. Героите в сериала не остаряват. Хоумър е на 36, Мардж – на 34, Барт – на 10, Лиса – на 8, а Маги е на 1. В началото Барт е главният герой, но след първите сезони става ясно, че Хоумър се харесва повече на публиката. Производството на един епизод отнема 6 месеца, паралелно се правят 10 епизода. Емблематичната прическа на Мардж е заимствана от героинята в „Булката на Франкенщайн”. В САЩ има 121 града с името Спрингфийлд. Възклицанието на Хоумър „д’ох” е включено в оксфордския речник на английския език. В по-старите епизоди цената на Маги, когато продавачът я маркира на касата е $847,63, после става $243,26. В първата серия от 3 сезон, актьорът озвучаващ лунатика смятащ се за Майкъл Джексън Джон Джей Смит, всъщност е самият М.Д., но от звукозаписната компания не му разрешават да използва истинското си име, а само гласа си. През 96-а австралийска пивоварна започва да произвежда бира Дъф, но бива осъдена от Фокс. Все пак в света се търкалят около 1000 кенчета, вървящи по 100 долара парчето за колекционери. Имейлът на Хоумър chunkylover53@aol.com, всъщност е истинският имейл на един от сценаристите. В света на Симпсън само Господ има 5 пръста. След Филмът от 2007г. трябва да има още 2 големи филма. В априлският брой на американския Максим от 2004-а на корицата е… Мардж. През 2009г. се появява и в друго мъжко списание. В сериала има и българска следа – аниматорът Румен Петков работи като анимейшън чекър, т.е. проверява за грешки в епизодите. През 2009г. американските пощи отпечатват 1млрд. марки с ликовете на Семейството. В Обединените Арабски Емирства излъчват шоуто с малки промени: Хоумър пие сода, не бира и вместо хот-дог яде телешки кренвирш.", "date": "2019.08.01", "title": " Един епизод от „Семейство Симпсън” се прави за 6 месеца"}
{"url": "https://trud.bg/%d0%b5%d0%bb%d0%b8%d1%82%d0%bd%d0%b8%d1%82%d0%b5-%d0%b3%d0%b8%d0%bc%d0%bd%d0%b0%d0%b7%d0%b8%d0%b8-%d1%82%d1%8a%d1%80%d1%81%d1%8f%d1%82-%d1%83%d1%87%d0%b5%d0%bd%d0%b8%d1%86%d0%b8/", "text": "Свободни места в елитните гимназии има за пръв път от много години насам и след трето класиране на седмокласниците в София. Общо над 850 са незаетите места в столичните училища, съобщи началникът на Регионалното управление на образованието в София Ваня Кастрева пред “Труд”. В 91-ва Немска има три места, в СМГ те също са три, в ТУЕС към Техническия университет има едно място. Към момента са закрити 15 паралелки в професионални гимназии. Очаква се разформироването на още 5. Предстои последният етап – т. нар. директорско класиране, което е децентрализирано. Графиците за прием в четвъртия етап трябва да бъдат обявени на сайтовете на съответните гимназии. Крайният срок за приемане на ученици на последното класиране е 10 септември. Некласираните ученици на всички етапи до тук са 386. Сега те също могат да подадат документите си за свободните места.", "date": "2019.08.01", "title": " Елитните гимназии търсят ученици\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d0%b0%d0%b4%d0%b5-%d1%81%d1%80%d0%be%d0%ba-%d0%b4%d0%be-%d0%be%d0%ba%d1%82%d0%be%d0%bc%d0%b2%d1%80%d0%b8-%d0%b7%d0%b0-%d1%81%d0%bf%d0%be%d1%80%d0%be/", "text": "Нашият интерес е да сте в НАТО и ЕС Премиерът Бойко Борисов даде срок до октомври за решаване на историческите спорове със Северна Македония. Това се разбра след срещата на четири очи в Скопие между българския министър-председател и македонския му колега Зоран Заев. Двамата отбелязаха втората годишнина от подписването на Договора за приятелство, добросъседство и сътрудничество между двете страни, както и честване на събития и личности от общата ни история – Илинденско-Преображенското въстание и Гоце Делчев. По-късно вчера Борисов и Заев поднесоха цветя пред гроба на Гоце Делчев в църквата „Св. Спас” в Скопие. „Комисиите имат историческа задача и до октомври се надявам да приключат с тези теми. Две години откакто подписахме договора и през тези две години се направиха неща със съвместните усилия на България и Северна Македония, които дадоха европейска перспектива на Северна Македония”, каза Борисов. Премиерът посочи, че постигнатите резултати за последната година по въпросите от общата ни история надхвърлят многократно постигнатото за повече от 20 години. Премиерът каза, че в делегацията му е проф. Ангел Димитров, както и евродепутатът Ангел Джамбазки. „Трима ангели са с мен – посланикът ни е Ангел Ангелов”, обяви Борсов и подчерта, че се надява историята да не ни разделя занапред. Той призова историците денонощно да работят, за да постигнат консенсус по спорните въпроси. Разказа и как, докато пътували с хеликоптера към Скопие, проф. Ангел Димитров разказвал за падналите жертви на всеки хълм, над който прелитали.  „Гоце Делчев е българин, който се е бил за свободата на Македония”. Така премиерът ни отговори на въпрос на македонска медия какъв е Гоце Делчев. „България по никакъв начин не се меси в работите на Република Северна Македония. Внимателно съм изследвал вашата медийна среда и за мое голямо съжаление виждам силно влияние против България. Да попитам: „Какво е поискала България от Северна Македония, какво не сме направили за Северна Македония? Мицковски (б.а. лидер на опозиционната ВМРО-ДПНЕ) ми е приятел, от едно политическо семейство сме. Какво налага такова тиражиране на злоба срещу България, какво сме ви направили?”, попита премиерът. Борисов обеща, като дойдат новите изтребители Ф-16 с тях да охраняваме и Северна Македония. Той увери Заев, че ще бъде ускорен коридор №8: „Разбрахме се с колегата още следващата седмица да се отиде на Гюешево. Тунелът от наша страна е почти готов”. Зоран Заев обяви, че очаква съвместното председателството на Берлинския процес от България и Северна Македония догодина и разчита, че то ще даде тласък на европейската перспектива пред неговата страна. На въпрос дали България ще постави условия пред членството на Северна Македония в ЕС, Борисов категорично отрече възможността за наши претенции.   Политиците да не се месят в решението  България винаги е била последователна в подкрепата си за европейската перспектива на Република Северна Македония, отбеляза премиерът Бойко Борисов по време на срещата си в Скопие с президента на Северна Македония Стево Пендаровски. Премиерът посочи, че България е подготвена да окаже силна подкрепа за започване на преговори за присъединяване към ЕС през октомври 2019 г. Борисов подчерта, че в същото време се очаква напредък и резултати от работата на мултидисциплинарната експертна комисия по въпросите от  общата ни история Борисов и Пендаровски се обединиха около мнението, че политиците не трябва да се месят в работата на комисията. Премиерът изтъкна значението на изпълнението на договора за добросъседство, подписан през август 2017 г. в Скопие, като посочи, че практическата работа, която следва от този документ, може да донесе позитивни резултати за двустранните ни отношения. Борисов даде пример с открития вчера възстановен паметник на полковник Константин Каварналиев. „Важно е това да не остане изолиран случай, а да е само стъпка в посока на изграждане на общо бъдеще на основата на общото ни минало”, каза още премиерът.  Борисов и Пендаровски акцентираха и върху потенциала в сферата на туризма, който могат да доразвиват двете страни.", "date": "2019.08.01", "title": " Борисов даде срок до октомври за споровете със Северна Македония (ОБЗОР)\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d1%8a%d1%82-%d0%bd%d0%b0-%d0%bf%d0%be%d0%bb%d0%ba-%d0%ba%d0%b0/", "text": "„Горд съм, че премиерите на България и Македония Бойко Борисов и Зоран Заев откриха днес в македонския град Дойран възстановения паметник на героя от Балканските войни /1912 – 1913 г./ полковник Константин Каварналиев, потомък на буден шуменски род“, това казва в своя позиция кметът на Шумен Любомир Христов. И припомня, че Каварналиев е роден в Шумен, а името му ще остане в историята и в паметта на народа ни със саможертвата и спасяването на хиляди цивилни българи. „Те напускат родните си места и бягат от настъпващата гръцка армия, която унищожава всички българско по пътя си по време на Междусъюзническата война от 1913 година. Под неговото командване три хиляди храбри български войници удържат 42 000-ната гръцка армия при Дойран. Самият той умира от раните си на бойното поле. Признателните българи не забравят своя герой и му издигат паметник, но по времето на югославския диктатор Тито през 1966 година той е взривен. След промените родолюбиви българи възстановяват паметника, но властите не разрешават той да бъде поставен на мястото му. През месец ноември 2009 година паметникът на полковник Константин Каварналиев е издигнат в родния му град Шумен. Сега се радвам, че откриването на този монумент е израз на новите взаимоотношения между България и Македония и този голям българин получи своето признание. Щастливи сме, че днес се откриват, а не се взривяват паметници, които са свидетелство за общото ни минало“, подчертава шуменският градоначалник.", "date": "2019.08.01", "title": " Кметът на Шумен: „Паметникът на полк. Каварналиев се завърна на лобното си място“"}
{"url": "https://trud.bg/%d0%b4%d0%b2%d0%b5-%d0%b8%d0%b7%d0%bd%d0%b5%d0%bd%d0%b0%d0%b4%d0%b8-%d0%b2-%d1%81%d1%8a%d1%81%d1%82%d0%b0%d0%b2%d0%b0-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%b7%d0%b0-%d1%80%d0%b5/", "text": "Петър Хубчев, наставникът на „Левски“, направи две изненадващи промени в стартовия състав на тима за реванша с АЕК (Ларнака). Опитният специалист остави на резервната скамейка централния бранител Янис Каргас, а мястото на гръка на терена бе заето от Деян Иванов. Наказаният капитан на домакините Живко Миланов пък е на трибуните, а като десен бек започва Ивайло Найденов. Дебют за столичния гранд прави и най-новото попълнение Найдъл Робърта. Холандецът пристигна на „Герена“ миналата сряда след престой в холандския „Камбур“. Домакините трябва да наваксват три гола след поражението в първия мач с 0:3.  Миятович, Горанов, Найденов, Рейш, Райнов, Тиам, С. Иванов, Робърта, Костов, Паулиньо  Тоно, Трулос, Мойсов, Акоран, Тричковски, Хевел, Гонсалес, Сестре, Раул, Касес, Гианоу", "date": "2019.08.01", "title": " Две изненади в състава на „Левски“ за реванша с АЕК (Ларнака)"}
{"url": "https://trud.bg/%d0%b2-9-%d0%be%d1%82-10-%d1%82%d0%b5-%d0%be%d0%b1%d1%89%d0%b8%d0%bd%d0%b8-%d0%b2-%d0%be%d0%b1%d0%bb%d0%b0%d1%81%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be/", "text": "Започват проверките на експертите от Българска агенция по безопасност на храните в частните домове от област Велико Търново за отглеждане на прасета от типа „заден двор“. На заседание в четвъртък на Областната епизоотична комисия бе решено в радиус от 20 км. около индустриалните ферми в Лясковец и Българско Сливово да се преустанови отглеждането на дворни свине. В тази зона влизат населени места в 9 от 10-те общини в областта. Към момента единствената община в региона, която не попада в обхвата на това указание, е Елена. С писмо Земеделското министерство изисква да бъдат преброени свинете в населените места, което вече е в ход. Определени са и са обозначени евентуални трупни ями, което е извършено със съдействието на кметовете на населените места с изключение на една община. „Мерките срещу африканската чума по свинете, които се вземат в областта, са навременни и се прилагат спрямо всички нормативни документи в нашето законодателство“, каза доцент Чавдар Филипов от Факултета по ветеринарна медицина към Лесотехническия университет. Областният управител проф. Любомира Попова акцентира, че координацията между всички институции е много добра, всеки петък експерти от администрацията изпращат обработените данни, постъпващи от общини и кметства за преброяването на прасетата, отглеждани тип „заден двор“.", "date": "2019.08.01", "title": " В 9 от 10-те общини в област Велико Търново се забранява отглеждането на домашни свине\t"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d1%88%d0%b5%d1%84-%d0%bd%d0%b0-%d0%ba%d0%bf%d0%ba%d0%be%d0%bd%d0%bf%d0%b8-%d0%bf%d0%bb%d0%b0%d0%bc%d0%b5%d0%bd-%d0%b3%d0%b5%d0%be%d1%80%d0%b3%d0%b8%d0%b5/", "text": "Пламен Георгиев става отново прокурор след като подаде оставка като шеф на комисията за противодействие на корупцията и отнемане на незаконно придобитото имущество (КПКОНПИ). Той ще се върне в специализираната прокуратура в началото на другата седмица. Висшият съдебен съвет трябва да го възстанови на работа според действащото законодателство. Мястото на Пламен Георгиев се пази, както е по закон, обясни Даниела Машева, член на Висшия съдебен съвет. Проверките на общината за законността на постройките върху терасата му нямат нищо общо с работното му място. Според закона за противодействие на корупцията не било необходимо и мнение на етичната комисия. Незавършилата проверка засягала Пламен Георгиев единствено като гражданин. „В закона изрично е предвидено като основание за възстановяването при прекратяване на мандата и подаване на оставка, като в случая и на освобождаването му с решение от Народното събрание, ние да вземем решение, с което сме задължени да го възстановим на заеманата длъжност”, каза още Машева.", "date": "2019.08.01", "title": " Бившият шеф на КПКОНПИ Пламен Георгиев става отново прокурор"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%ba%d0%be%d0%b9%d1%82%d0%be-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b5%d0%b4%d0%b8%d0%bd/", "text": "Когато не знаеш накъде си тръгнал, винаги стигаш там, където не искаш В своето първо обръщение към Камарата на представителите, вече като премиер-министър, Борис Джонсън заяви, че настъпва нова ера и той ще направи Великобритания „най-великата“ страна на планетата… Няма как да не се направи релация с американския президент Доналд Тръмп, който управлява вече почти един президентски мандат под лозунга да направи „Америка велика отново“, руският президент Владимир Путин, който връща „величието на Русия“, китайският председател Си Дзинпин, изграждащ нов планетарен проект „Великият път на коприната“, та дори и комшията Ердоган, който постоянно на митинги заявява, че се стреми да върне величието от времената на Османската империя. При толкова много величествени проекти някак Земята се оказва прекалено тясна, за да ги поеме. Бягството към крайните популистки заявления, на ръба на реалностите, примесено с историческо фентъзи говорят за липса на идеология, привършване на ресурсите и най-вече на парите. При толкова величествени проекти е почти неизбежно те да се конфронтират един с друг пак поради същите липси на пари и ресурси, а и както отбелязах, на ограниченото ни планетарно жизнено пространство. За да осъществи величествения си план Борис Джонсън заяви, че на първо време му пречел ЕС. От самото си избиране единственото, с което ни занимава, е темата за лошия Съюз, който скоростно трябва да се напусне и то само с ползи за острова. Естествено валутните пазари реагираха отрицателно, британският паунд се срина рекордно, много от производителите отново започнаха да търсят сигурния пазар на континента, работещите европейци, сред тях и стотиците хиляди българи, отново се притесниха от резките изказвания на новия премиер. А те не бяха никак малко и все в рязък и нападателен тон. Джонсън заяви, че досегашното споразумение е „мъртво“ и той ще постигне едно ново при което…. „В сърцевината ще бъде зона за свободна търговия, което ще ни позволи да си върнем контрола над митата и над нашите закони, и да правим някои неща по различен начин, който ни устройва“, добави премиерът.  Както виждаме и дума обаче не става за свободното движение на хора, основното което искат Северна Ирландия и Шотландия, както и гражданите на ЕС. При референдума за Брексит основно гласуваха англичаните, докато североирландците, шотландците и Уелс бяха за оставане в ЕС, откъдето идват и доста сериозни субсидии за техните райони. Относно Шотландия при посещението си тази седмица Джонсън отхвърли възможността за нов референдум, даже го обвърза с философско-житейски мотиви. Не можело такова нещо да се предприема повече от веднъж през един човешки живот, веднъж при едно поколение. На тази база хората тогава вече дали гласа си и щяло да бъде тотално погрешно да се наруши това обещание пред народите на Шотландия и Обединеното кралство и да се прави нов референдум… Винаги е добре политиците да разсъждават върху осмислянето на човешкия живот и преходността на всеки един, но в случая някак си тези съждения заобикалят факта, че вотът шотландците го бяха дали през вече далечната от политическа гледна точка 2014 г. и то при положение, че останат като част от ЕС. Когато обаче по силата на вътрешнополитическата тежест на обстоятелствата се променя бъдещето на поколения шотландци нещата за тях стават много съществени. Затова и тяхната премиер-министър Никола Стърджън директно заяви, че ако нещата стигнат до Брексит без споразумение с ЕС, ще настоява такова гласуване да бъде проведено. Видно е, че Шотландия трудно може да си позволи този премиер, но и Лондон не може да си позволи да загуби Шотландия и то не само поради политически причини. Шотландия дава над 35% от БВП на Кралството. Тук са нефто-газовите платформи в Северно море и Северния Атлантик. По сложна система от нефтопроводи и танкери нефтът се доставя до терминала Сълъм-Во (Sullom-Voe Terminal) където се натоварва на танкери за по-нататъшното му транспортиране. Едва ли можем да си представим какво ще представлява BP – British Petroleum без тези огромни източници на суровината. Трудно можем да си представим и Royal Navy – Кралската флота без военноморската база Клайд във Фаслейн, Шотландия. Там са базирани четирите атомни подводници 10-а ескадра, единствените носители на ядрено оръжие на Великобритания. След 1998 г. са премахнати всички останали компоненти на ядрените сили и страната разчита само на тези подводници. Всяка една от тях е въоръжена с 16 американски ракети Трайдент II (UGM-133A Trident II (D5). Все неща, от които ако се загубят, няма как да се стане „най-великата страна на планетата“. За Северна Ирландия е писано и говорено много. Основното е, че ЕС си запазва правото да въведе временни ограничения, „защитна мрежа“ и митнически контрол по границите си с Великобритания, ако започне масиран дъмпинг на стоки от държави, с които ЕС няма споразумения за свободна търговия, напр. Китай. Това влиза в противоречие с Белфасткото споразумение между Лондон и Ирландската революционна армия (ИРА), известно като „Споразумението от разпети петък“, даващо автономия на Северна Ирландия и премахващо границата u с Република Ирландия. Граница принципно има, но по 500 километровата дължина има 250 пропускателни пункта, които са само маркирани. Евентуалната възможност за отделяне на Северна Ирландия веднага активира Демократичната Юнионитска партия, която е основно против отделянето на Северна Ирландия. Партията на Джонсън няма мнозинството да управлява и това правителство се крепи само на подкрепата от партията на юнионистите. Това сериозно ограничава полето за маневри, ако новият премиер, по един или друг начин, се опита да изведе Великобритания от Евросъюза. Още повече ако Борис изпълни заканата си да изведе страната с „твърд“ Брексит. Тогава границата веднага ще бъде поставена. Още повече, че ЕС е сириозно притеснен, тъй като на Великобритания u се предлага едно търговско споразумение от страна на САЩ, което на практика отваря страната за всички американски ГМО продукти, третирани с антибиотици и хормони животни, обработваното с хлор пилешко, все неща под забрана в ЕС. Относно тази „феноменална сделка“, както я нарече Доналд Тръмп, която изглежда уж като протегната ръка в труден момент. Британските експерти заявават,че това поставя Великобритания в условие не само да отвори напълно пазарите се, но и да изпълнява всички изисквания на САЩ в международната търговия, вкл.до това бъдещите търговски споразумения с Китай, Виетнам, Индонези и др.да бъдат одобрявани от Вашингтон. Положение не на „най-великата страна“, а на „младши партньор“. Много често се прави аналогията между Борис Джонсън (а и той самият я поддържа) и Уинстън Чърчил, за който обаче англичаните казват, че е спечелил войната, но е загубил Империята, като я е предал даром в ръцете на американците. Колкото и да ни се вижда уверен в своите изявления новият премиер, пред него има много малко варианти за действие. Това е така, защото британското общество наистина е разединено и разликата е толкова малка – 1,2%,че никоя партия не може да прокара решение, което да не бъде атакувано. От друга страна ЕС не може да си позволи да подпише споразумение само с негативи за своите граждани и по този начин да стимулира дезинтеграцията вътре в съюза. Така че отстъпките от Брюксел също са силно ограничени. Трябва да се отбележи също, че предоговаряне на части от споразумението, както иска Джонсън, също са невъзможни защото или имаме цялостно споразумение, или нищо. Планът следва да се приеме отново в пакет от всички 27 страни членки. Извън популистките изявления до 31 октомври единственото възможно положително развитие са преговорите за парите. Така всяка от страните ще е отстъпила малко, както и всяка ще е получила нещо. Класическото опраделение за добра сделка. Иначе новият британски ексцентричен премиер може да изпълни на практика старата аксима че: Когато не знаеш накъде си тръгнал, винаги стигаш там където не искаш.", "date": "2019.08.01", "title": " Премиерът, който Великобритания единствено можа да си позволи\t"}
{"url": "https://trud.bg/%d0%b8%d0%b7%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb%d1%8f%d1%82-%d1%85%d1%80%d0%b8%d1%81%d1%82%d0%be-%d1%81%d0%bc%d0%be%d0%bb%d0%b5%d0%bd%d0%be%d0%b2-%d0%bf%d1%80%d0%b5%d0%b4-2/", "text": "Нашата цел е да събудим паметта на основите, да съживим знанията Преди един месец бе учреден Национален инициативен комитет за възстановяването на Голямата базилика в Плиска. Разговаряме с експерта и изследовател Христо Смоленов за тайните и загадките на древната българска цивилизация. Както и за космическите измерения на градежите в Плиска и Велики Преслав. Г-н Смоленов споделя и данни за мистериозното начало на първата европейска цивилизация, дала на света най-древното обработено злато, най-старите каменни зидове и крепости, и първата протописменост. В златните, медни или керамични артефакти от тази възхитителна култура е закодирано забравено в наши дни познание, казва нашият гост. – Г-н Смоленов, точно преди месец вестник „Труд“ отрази с подобаващо внимание създаването на Националния инициативен комитет за възстановяване на Голямата базилика в Плиска. Какво се случва оттогава по ваша линия?  – Бързо измина този месец, може би защото е лято и е сезон за отдих. Лично аз не съм почивал, пътувах много и проведох срещи със забележителни хора. Имах шанс да заработим съвместно с професор Казимир Попконстантинов – археолог от световна величина, откривател на мощите на Йоан Кръстител. Той се включи в Националния инициативен комитет и с него задвижихме на пълни обороти изследователски процес по разкриване на загадките на Голямата базилика. Навремето той е работил в Плиска над Двореца и над Голямата базилика. За нас е чест, че такъв изследовател споделя свои виждания в подкрепа на нашите усилия. – Спомням си, че по телевизионния канал „Нешънъл Джеографик“ имаше филм за откритието на професор Константинов на остров Свети Иван до Созопол – реликвариума с мощите на Йоан Предтеча. Също помня, че по тази телевизия видяхме и филми за вашите изследвания на най-древното обработено злато – шедьоврите от Варненския некропол. Ще дойде ли най-после време светът да обърне поглед към цивилизационните приноси на нашия народ? Защото досега някак си ги подминават – или на мен само така ми се струва?  – Високо интелигентните хора по света знаят и признават приносите на древната ни цивилизация. За съжаление такива хора не се срещат често – преобладава масовата посредственост, самодоволно преживяща стара банална информация, към която рядко се добавя нещо ново и нетривиално. Сякаш някаква имперска цензура пази стария световен ред в умовете на народонаселението. В доминиращите представи липсва свежест, липсват големите иновации – вместо тях ни се сервира атрактивно дребнотемие. За да настъпи прелом, са ни необходими дързост и ново самочувствие. Нужна е и системна подкрепа от страна на държавата, на чийто авторитет са посветени нашите усилия. И още нещо – време е за повече самоуважение! Когато започнем да се ценим самите ние – ще ни ценят подобаващо и другите. Чуждопоклонството, което вменяват на широката общественост, всъщност пречи на творческата реализация. Като че ли са отучили хората да се възхищават на собствените си велики дела в миналото – а оттам и за в бъдеще… Време е да си върнем способността да се възхищаваме на България! – Аргументи за това ли ще търсите в мисията си на архео-детектив?  – Добре сте разбрали основния замисъл. Но бързам да заявя – аргументите вече са намерени! Част от тях са потвърдени – имат ясна и недвусмислена стойност като доказателства. От години проучвам паметта на основите на сакралните градежи в Плиска и Велики Преслав. Убедил съм се, че макар да изглеждат парадоксални и дори немислими на пръв поглед, изводите от тези проучвания са верни. Сензационното в тях надминава „границите на допустимост“, натрапени от баналните версии за древността на човечеството. Нашата българска цивилизация е играла много по-важна роля в тази необикновена, но истинска древност. И ние можем да се убедим в това, стига да мислим логично със собствените си глави. Достатъчно е да отхвърлим предубежденията, насаждани с цел да комплексират народа ни. В този смисъл, ние водим борба за цивилизационен суверенитет, както вече споделих в предишното си интервю пред „Труд“. – В това интервю стана дума за космичната мяра, която откривате в градежите на Плиска и Велики Преслав. Трудно е дори да си представим, че преди повече от 1000 години такова нещо е могло да се случи. Нали това не е само фигуративно казано?  – Съвсем сериозно го твърдя и мога да го докажа! Нищо, че е трудно дори да си го представим… Един знаменит физик – професор Ландау – казваше, че човек може да разбере и такива неща, каквито даже не може да си представи. А в случая трудното възприемане на парадоксалните истини за градежите в Плиска се дължи главно на нихилистична инерция. Тя е удобно прикритие за комплекси, на които са се поддали проповедниците на националния нихилизъм. Но и те могат да бъдат излекувани със здрав разум и повече свободомислие. В градежите на старопрестолна Плиска откриваме система от забележителни пропорции. В планировката на първата българска столица отсам Дунава се откроява уникален стандарт равен на една милионна част от земния екваториален диаметър. Знае се, че диаметърът на Земята по Екватора е приблизително 12 756,27 километра, а съответната земна обиколка е 40 075 км. Изчислете сами на колко се равнява една милионна част от тези величини. Естествена реакция на здравомислещия читател е да се запита как е възможно тези размери да са били известни на нашите прадеди преди повече от хиляда години. Изглежда немислимо – направо невъобразимо – такава мяра да е вложена в градеж на храмове и дворци през ранното средновековие. И то от народ, за който враговете му твърдят, че бил възникнал в степите на Средна Азия, бил – видите ли – варварски и едва тук в Европа бил почнал да се цивилизова… – Вие явно оспорвате тази представа за първобългарите. Отхвърляте ли я напълно?  – Оказва се, че хоризонтите на древно-българската цивилизация са далеч по-вълнуващи. Те ни връщат хиляди години назад във времето, към корените на една загадъчна суперкултура, родена край бреговете на Черно море. Именно то възкръсва в каменните шедьоври от Мадара и Плиска. Местоположението и размерите на Мадарския конник, Тронната палата, Голямата базилика свидетелстват, че първобългарите са носители на система от древни знания. Те са имали удивително разбиране за връзката между Земята и Космоса. В основите на старопрестолна Плиска е съхранена ключова информация за това. За огромно съжаление, великите постижения на далечните ни прадеди най-често са в руини. Развалините на храмовете и дворците в Плиска навяват многовековна тъга. Но днес имаме нови възможности да възкресим от разрухата тези светини. Възкръсването им има не само физически, но и информационен смисъл. Нашата цел е да събудим паметта на основите, да съживим знанията, които са били закодирани в каменните градежи. Някои от тези знания могат да ни изненадат и възхитят. Те буквално отместват хоризонта на мислене, предизвикват верига от нови идеи и творчески хрумвания. Ето част от мисията на един архео-детектив, използващ с евристична цел логиката и геометрията. – Дайте ни един пример и ако може той да е най-лесният за разбиране.  – С уговорката, че понякога най-лесното може да се окаже загадъчно и велико. Не случайно се казва, че в простотата е истинското величие… Да вземем за пример мистериозната кръстовидна сграда, чиито основи се намират под олтара на Голямата базилика. (Дължим специална признателност на всички, които са проучвали и съхранили тези находки и безценната информация пазена в „паметта на основите“. Благодарение на тях можем да осъществим логико-геометричен анализ след точното заснемане на археологическия обект.) – вижте чертежа. Изненадваща е прецизността, с която е построен от камък този шедьовър на сакралната геометрия, превърната в архео-космо-метрия. Той се подразделя на осем части от редуващи се ъгли по 50 градуса и 40 градуса, които имат общ център. Ъглополовящите на срещуположни ъгли от 50 градуса определят оста АВ, по която кръстовидната сграда е ориентирана към изгрева при пролетното равноденствие. На чертежа е показан еталон = 10 метра, който може да служи и като мяра за разстоянието АВ. То е точно равно на 17 метра – размер, който има следния космичен еквивалент. АВ се равнява на една милионна част от земния екваториален диаметър, умножена по 4/3. Напомняме, че отношението между катетите във всеки Питагоров триъгълник е 4/3. Така 12.756 метра, умножено по 4/3 = 17.008 метра, което е дължината на АВ получена при заснемане на кръстовидната сграда. Това е шедьовър на древнобългарската космична геометрия, приложена в сакралното строителство на Плиска. Той има забележителен аналог, намиращ се много далеч – на 3500 километра на изток, в областта Согд в днешен Узбекистан. (Информацията за този загадъчен аналог на кръстовидната сграда от Плиска дължим на професор Попконстантинов. Заедно с него организираме експедиция в този регион.) Документирано е, че археологическият обект в Согд е със същата форма и точно същият размер = 17 метра. Това е още едно потвърждение за присъствието на древните българи в близост до Таримската котловина, с която свързваме много други цивилизационни загадки. Това е и част от предисторията на нашия народ, стигнал оттук до великата планина Имеон и дал на света най-точния древен календар. – Дали тази кръстовидна сграда не е модел на българския календар?   – Има логика в такава интерпретация – каменен модел на идеята за времето, което мерим с дни, месеци и години. Има и други версии за функциите на кръстовидната сграда. Според Стефан Бояджиев тя е била мавзолей на кан Тервел. (Може би и на други български канове, в частност на Омуртаг). Според Павел Георгиев, там е била гробницата на Омуртаговият син Енравота – първият християнски мъченик на България. Лично на мен функциите на този необикновен градеж продължават да са загадка. Работя по въпроса за древния български календар и ще ви запозная скоро с новите резултати на архео-детектива. Заедно с професор Казимир Попконстантинов, с доцент д-р Явор Шопов и Христо Михайлов ще изследваме възможността кръстовидната сграда от Плиска и нейният аналог в Согд да са били астрономични обсерватории на древните българи. Само такива функции биха могли да обяснят невероятната прецизност в планировката и строежите на тези специални обекти. Изследвам тайното знание на Черноморската Атлантида пренeсeно към Шумер и древен Египет, после към свещената планина Имеон и загадъчната Таримска котловина. Навсякъде по този епохален път, както и при великото завръщане към свещената земя Мада-Ра сме носили послание, което свързвало Земята и Космоса. Земната реализация на това вдъхновение е система от пропорции, които откриваме във великите градежи на духа. За нас те и днес са ориентир и аргумент за самоуважение. Нашият гост Христо Смоленов е експерт по антитероризъм. Инициатор е за създаването на „Екогласност” и на Русенския комитет през 1988 година. Бил е парламентарен секретар на Министерството на отбраната през 1995-1997 г. и народен представител в 38-ото Народно събрание. Специалист е по логика и евристика. Доцент, доктор в Института по металознание, съоръжения и технологии към БАН. Завършил е Московския държавен университет „Ломоносов”. През 1991 г. е стипендиант на фондация „Александър фон Хумболт” в Германия, а преди това гост-професор в Университета на Монреал (Канада).", "date": "2019.08.01", "title": " Изследователят Христо Смоленов пред „Труд“: Древните българи са имали удивително разбиране за връзката между Земята и Космоса"}
{"url": "https://trud.bg/%d0%be%d1%81%d0%b8%d0%b5%d0%ba-%d0%bf%d1%80%d0%b8%d0%b7%d0%be%d0%b2%d0%b0-%d0%b4%d0%b0%d0%b2%d0%be%d1%80-%d1%88%d1%83%d0%ba%d0%b5%d1%80-%d0%bd%d0%b0-%d0%bf%d0%be%d0%bc%d0%be%d1%89/", "text": "ОСИЕК – Една от най-големите легенди във футбола Давор Шукер бе призван да вика срещу ЦСКА в реванша от втория предварителен кръг на Лига Европа. Президентът на хърватския футболен съюз е юноша на „Осиек“, съперника на „червените“. Носителят на „Златната обувка“ от Мондиал’98 започна с футбола в този отбор през 1984 година. Шукер игра за “Осиек“ до 1989-а, когато премина в „Динамо“ (Загреб). Хора от администрацията на стадион „Градски врът“ признаха пред „Труд“, че великият нападател е дал положителен отговор за мача. Но, разбира се, оставил вратичка, че може да бъде възпрепятстван. „Осиек“ посрещна много топло Любко Петрович. Сръбският треньор на ЦСКА се ръкуваше и прегръщаше с много хора преди официалната тренировка. Като нападател на „Осиек“ той има над 400 мача за 13 години. А именно в този тим започна и треньорската кариера на Петрович през 1982-а. От ръководството на клуба обещаваха, че и феновете ще отдадат подобаваща почит към легендата. „Връщам се на всеки три месеца в града, но за първи път съм толкова развълнуван – призна Любко на пресконференцията. – „Осиек“ винаги има специално място в сърцето ми.“", "date": "2019.08.01", "title": " „Осиек“ призова Давор Шукер на помощ"}
{"url": "https://trud.bg/%d0%b5%d0%b2%d0%b0%d0%bd%d0%b4%d1%80%d0%be-%d0%be%d1%82%d0%bf%d0%b0%d0%b4%d0%b0-%d0%b7%d0%b0-%d1%80%d0%b5%d0%b2%d0%b0%d0%bd%d1%88%d0%b0-%d1%81-%d0%be%d1%81%d0%b8%d0%b5%d0%ba/", "text": "Евандро да Силва, нападателят на ЦСКА, е под сериозен въпрос за реванша с „Осиек“ тази вечер. Бразилецът е с висока температура, а шансовете му да излезе срещу хърватите са минимални. Това ше принуди опитния наставник Любко Петрович да прави промени в стартовия състав. Именно Евандро реализира единственото попадение в първия мач, игран в София преди седмица. Тогава „червените“ спечелиха с 1:0.  През уикенда пък офанзивния футболист бе в основата на обрата над „Славия“ с 2:1 на стадиона в кв. „Овча Купел“.", "date": "2019.08.01", "title": " Евандро отпада за реванша с „Осиек“?"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%81%d0%bc%d0%b5-%d0%bf%d0%be-%d0%bc%d0%b0%d0%b9%d0%ba%d0%b8-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%ba%d0%b8-%d0%b2-%d0%b5%d1%81/", "text": "България се нарежда на първо място по дял на раждания от майки тийнейджърки. Общо 12,5% от всички новородени у нас през 2017 година са били от жени под 20-годишна възраст. Това е най-високият процент от всички страни в Европейския съюз, показват данни на Евростат. Информацията се отнася за първескините в ЕС за период от една година. Според европейската статистика едно от всеки 8 деца, родени от майки под 20 г., е на българка или румънка. Именно северната ни съседка е на второ място по този показател. Там съотношението е 12,1%, с 0,4 на сто по-малко, в сравнение на това у нас. След България и Румъния, по данните на Евростат се нареждат Унгария (8,5%), Словакия (8,1%), Латвия (5,1%), Обединеното Кралство (4,7%), Литва и Малта (по 4,4%).   В другия край на подреждането са държави като Дания, Италия, Словения, Холандия, Люксембург и Швеция. Там ражданията от майки до 20-годиншна възраст са по-малко от 2% от всичките за 12-те отчетени месеца. Европейската статистика сочи, че в ЕС през 2017 г. почти всички (92 на сто) първескини са били на възраст между 20 и 39 години. 4 на сто пък е делът на дамите над 40, дали живот за първи път. За целия ЕС преди две години са проплакали общо 2 302 218 малчугани. От тях 2 122 993 са новородените от майки между 20 и 39 г., докато 988 са отрочетата от жени над 50 г. Почти толкова е броят и на бебета от невръстни момичета – 924 в категорията от 10 до 14 години. По повод по-възрастните майки, от Евростат става ясно, че най-големият дял на първескини над 40 г. е регистриран в Испания. Близо 9 на сто от всички раждания през 2017 г. там са били от зрели дами. След Испания се нарежда Италия (8,6%), следвана от Гърция (6,6%), Люксембург и Ирландия (и двете с по 5,9%) по същия показател. В другия край на подреждането са държави като Литва, Полша, Словакия и Латвия. Там новородените от дами над 40 г. са под 2%.", "date": "2019.08.01", "title": " Първи сме по майки тийнейджърки в ЕС"}
{"url": "https://trud.bg/%d0%b1%d0%b5%d1%80%d0%bd%d0%b0%d0%b1%d0%b5%d1%83-%d0%bf%d0%be-%d1%85%d1%8a%d1%80%d0%b2%d0%b0%d1%82%d1%81%d0%ba%d0%b8/", "text": "ОСИЕК – Иван Мещрович, собственикът на „Осиек“, обяви клубния стадион „Градски врът“ за „Сантяго Бернабеу“ в сравнение с „Българска армия“. Бизнесменът се възмути от условията на арената в Борисовата градина, която без никакво съмнение има нужда от спешна основна реконструкция. Това обаче е проблем на ЦСКА и Столична община. Какъв обаче е „Градски врът“? Строежът му е започнат през 1949 година и е спиран няколко пъти, за да бъде открит през 1980-а. Днес единствената прилика с арената на „Реал“ (Мадрид) са сините седалки и белите надписи „Осиек“, които се изписват на трибуните. Стадионът няма козирка, а на лекоатлетическата писта много отдавна не е тренирал спортист с цел така нареченото „високо спортно майсторство“. Досущ като на „Българска армия“. Видимо „Градски врът“ е застаряла арена, изрисувана с най-различни графити. Много голяма част от бетона има доста неугледен вид. А за разлика от „Българска армия“ дори няма козирка. Със сигурност предимството пред стадиона в Борисовата градина са офисите и журналистическите места – десетки на брой. Но в никакъв случай комфортът не е на „мадридско ниво“. Сто хилядният град Осиек е мечтал за нов стадион в началото на новия век, когато Хърватия и Унгария поискаха заедно Евро 2012. Но в крайна сметка всичко е останало в графата „добри намерения“. Както вече близо 30 години се случва и с „Българска армия“. Един единствен път „Градски врът“ е бил домакин на финала за купата на Хърватия – през 2016 година. За град като Осиек и отбор с ранга на едноименния клуб арената е перфектна и вероятно прилича на местните на „Сантяго Бернабеу“. За ЦСКА стадион „Българска армия“ в сегашното си състояние – определено не.", "date": "2019.08.01", "title": " „Бернабеу“ по хърватски"}
{"url": "https://trud.bg/%d1%81%d1%8a%d0%b4%d0%b8%d1%8f-%d0%bc%d0%b5%d1%82%d0%be%d0%b4%d0%b8-%d0%bb%d0%b0%d0%bb%d0%be%d0%b2-%d0%b5-%d0%bf%d0%be%d0%b4%d0%b0%d0%bb-%d0%be%d1%81%d1%82%d0%b0%d0%b2%d0%ba%d0%b0/", "text": "Съдия Методи Лалов е подал оставка от Софийския районен съд. Той лично съобщи новината в страницата си във Фейсбук. Лалов обяснява, че причината е, че иска да работи за промяна, която ще позволи в съдебната система да влизат и да остават почтените, независими и компетентни магистрати. Ето и цялото съобщение на Методи Лалов във Фейсбук: Току-що подадох оставка като съдия. Тръгвам си от съдебната система, а Пламен Георгиев се завръща в нея, за да заеме достойно мястото си на прокурор. Каква ирония! Тръгвам си от съда, но сърцето ми остава завинаги там. Правя го, за да работя за промяна, която ще позволи в съдебната система да влизат и да остават почтените, независими и компетентни магистрати. Излизам, за да се боря в съдебната система да се завърне справедливостта. Ето заявлението ми до ВСС: До  Съдийската колегия на  Висшия съдебен съвет З А Я В Л Е Н И Е  за подаване на оставка от Методи Орлинов Лалов –  съдия в Софийския районен съд правно основание: чл. 129, ал. 3, т. 2  от Конституцията на Република България и  чл. 165, ал. 1, т. 2 от Закона за съдебната  власт Уважаеми членове на Съдийската колегия на ВСС, Подавам оставка като съдия в Софийския районен съд, считано от 02.09.2019 г., поради което моля да бъда освободен от тази длъжност от посочената дата.  Причината да напусна професията, която упражнявам повече от 16 години, и която винаги ми е носела удовлетворение е, че честта и достойнството не ми позволяват да наблюдавам как съдебната власт прави поредната крачка към своята гибел. Състоянието на съдебната система постоянно се влошава, което личи ясно и от последната номинация за главен прокурор. Илюзия е да се мисли, че може да има смели, независими и справедливи съдии в една силно корумпирана конструкция, която е ръководена от политически зависим ВСС, голяма част от членовете на който по правило са лишени от професионални способности и мотивация да защитават и отстояват независимостта на съдебната власт и да приемат решения, които да осигурят на гражданите независим, справедлив и ефективен съд. Вместо това ВСС се превърна трайно в репресивен орган спрямо онези магистрати, които отстояват върховенството на правото и независимостта си, защитават своята чест и достойнство. Самият аз станах обект на отмъщение и системна репресия от членове на ВСС, които не можаха да приемат, че не съм готов да бъда зависим. Името ми беше очерняно не само от обслужващи задкулисието медии, за което не получих защита от ВСС, но и от членове на самия съвет. ВСС превърна дисциплинарните производства срещу мен, които, въпреки настояването ми, не приключва повече от две години, в инструмент за тормоз. Израждането на ВСС е резултат преди всичко от доминиращото политическо участие в него, както и от начина, по който биват избирани членовете на ВСС от парламентарно представените политически сили – непрозрачно и недостойно. При последната процедура за избор на членове на ВСС пред Народното събрание нито номинираните, нито номиниращите, проявиха доблест и професионална чест да обяснят пред обществото с кого, кога и къде са се срещали във връзка с номинациите. На кандидатите не беше дадена реална възможност да изложат в Народното събрание разбиранията си за управление на съдебната система, което унизително положение те мълчаливо приеха. В резултат на това за пореден път бяха избрани членове на ВСС, повечето от които не само нямат никакъв управленски опит, но и никога преди това не са артикулирали нито един проблем на съдебната система. Тези членове на ВСС не само зачеркнаха с лека ръка професионалната си репутация, но нанесоха огромни вреди на цялата съдебна система. Повече от две години след избора на членове от магистратите не са направени необходимите законодателни промени, които да гарантират, че използваната система за дистанционно електронно гласуване е сигурна и всички, излъчени от съдебната система членове на ВСС, са избрани от магистратите, а не от някой друг. При това положение не са изненада постоянните скандални непрозрачни решения на ВСС, системното погазване на съдийското самоуправление при назначаването на административни ръководители (спомнете си назначенията на изпълняващ функциите председател на Софийския районен съд, както и на председател на Софийския градски съд), нежеланието и неспособността на ВСС и ИВСС да прилага решително закона по случаи като „Яневагейт“ и „ЦУМгейт“ и др.  Убеден съм, че без промяна на сбърканата конституционна уредба и създадените в рамките на нея задкулисни отношения, главният прокурор, независимо от неговото име, поради неограничената си власт и липса на механизъм за обществен контрол, ще продължи да бъде едноличен господар не само на прокуратурата, но и на цялата съдебната система. Затова и политическите и задкулисни домогвания към този пост са толкова безпардонни. Прокуратурата все повече ще доминира над съда. Съдебната система все повече ще губи съпротивителните си сили и способността да се изчиства от зависимите и неспособни магистрати и съдебни служители. Страхът, апатията и бюрократично отношение към работата все повече ще взимат превес над смелостта, ангажираността за решаване на проблемите на съдебната власт и жаждата за справедливост у магистратите.  През целия си професионален живот работих за подобряване на съдебната система и за реформа отвътре, но е ясно, че проблемът е преди всичко политически. Съдебната власт е изключително важна за живота на гражданите, както и за самия мен, но нейното нормално функциониране е невъзможно без законосъобразното и почтено функциониране на другите две части на държавната власт – законодателната и изпълнителната, които трябва да осигуряват такива условия, че да може съдебната система да работи в интерес на гражданите. Звучи парадоксално, но за да отстоявам своя професионален съдийски етос, независимост и себеуважение, се налага да премина към действия, които са във формално противоречие със статута ми на съдия. За мен е въпрос на дълг да се включа активно в обществено-политическия живот и да работя за политическа промяна, без която не може да бъде извършена жизненоважната за обществото съдебна реформа. Вярвам че разнообразният ми опит в съдебната система като младши съдия, районен съдия, зам.-председател и ръководител на наказателното отделение, както и председател на СРС, и познаването на проблемите на съдебната система, ще бъдат от полза за българските граждани.  Тръгвам си от съда, но сърцето ми остава завинаги там. С уважение към всички  почтени и независими магистрати:  /съдия Методи Лалов/", "date": "2019.08.01", "title": " Съдия Методи Лалов е подал оставка"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%81%d0%b2%d0%b5%d1%82%d0%be%d1%84%d0%b0%d1%80-%d0%bd%d0%b0-%d0%b2/", "text": "До две седмици предстои да започне монтирането на нова светофарна уредба в Благоевград. Тя ще регулира движението на кръстовището при входа на квартал „Струмско“. В момента на място се извършват подготвителни дейности. Изграждането на съоръжението се налага заради интензивното движение на моторни превозни средства в участъка. Поставянето на светофар е поето като ангажимент от кмета д-р Атанас Камбитов към жителите на благоевградския квартал. Кръстовището свързва квартал „Струмско“ с останалата част на Благоевград и служи за вход и изход към главен път Е-79. С изграждането на светофарната уредба се очаква трафикът в участъка да бъде значително намален, а предпоставките за пътно-транспортни произшествия да бъдат сведени до минимум. В началото на 2019 година, по настояване на жители на областния център, бе изграден и светофар на улица „Славянска“ С цел регулиране на движението и осигуряване на безопасност на пешеходци и водачи, предстои да започне изграждането и на подлез при квартал „Грамада“.", "date": "2019.08.01", "title": " Започва изграждането на светофар на входа на кв. „Струмско“"}
{"url": "https://trud.bg/%d0%bd%d0%b5%d0%bb%d0%be%d0%b2%d0%ba%d0%b0%d1%82%d0%b0-%d1%86%d0%b5%d0%bb%d1%83%d0%b2%d0%ba%d0%b0-%d0%bd%d0%b0-%d0%b1%d1%80%d0%b0%d0%b4-%d0%bf%d0%b8%d1%82-%d0%b8-%d0%bb%d0%b5%d0%bd%d0%b0-%d0%b4%d1%8a/", "text": "По време на премиерата на филма „Имало едно време в Холивуд“, дело на Куентин Тарантино, американската актриса Лена Дънам изпадна в неловка ситуация, в опит да целуне Брад Пит по бузата. Някои от феновете му обаче предполагат, че целувката е била умишлено насочена към устните му. Позирайки за папараците, Лена си проправя път през Марго Роби, Леонардо ди Каприо и Тарантино, за да достигне до Брад. Навеждайки се да го поздрави с целувка, фотографите улавят няколко странни кадъра, които в последствие не се харесват на фен аудиторията на актьора. „Вижте езика на тялото й, тя е искала да го целуне“ и „Това е сексуален тормоз“, са част от разгневените коментари в Twitter по повод неловката целувка между актьорите. Все пак имаше и няколко дами, които дори окуражиха Лена и признаха, че и те биха постъпили по същия начин, ако са близо до Брад Пит.  ", "date": "2019.08.01", "title": " Неловката целувка на Брад Пит и Лена Дънам (СНИМКИ)"}
{"url": "https://trud.bg/%d0%b3%d0%be%d1%82%d0%b2%d0%b0%d1%87%d0%ba%d0%b0-%d0%b2-%d1%81%d0%bb%d1%8a%d0%bd%d1%87%d0%b5%d0%b2-%d0%b1%d1%80%d1%8f%d0%b3-%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%bc%d0%b5-%d0%b2/", "text": "Готвачка от Ахелой се е оплакала в РУП в Слънчев бряг, че нейна колежка я затворила в хладилно помещение в магазина, в който двете работели. „Разследваме случая, има подаден такъв сигнал“, потвърдиха от ОД на МВР Бургас. Готвачката, на име Веселка Тодорова, работела в голям супермаркет в Несебър, на топлата витрина. Пекла банички, кебапчета и други бързо приготвящи се вкусотии за туристите. Преди дни и съобщили, че трябва да се премести в магазина на фирмата в Слънчев бряг, където започнали проблемите и. Според жалбата, работела с две колежки, с едната от които бързо си обтегнали отношенията заради забележки от страна на Веселка по отношение на хигиената. Скандалите ескалирали с всеки изминал ден, и в момент, в който Веселка влязла в хладилното помещение, колежката и хлопнала вратата зад гърба и, и я държала вътре известно време, без да отключва. Затворената готвачка преживяла истински шок в студеното и тъмно помещение. „Аз съм един обикновен човек, който отива сутрин на работа. В случая отивайки на работното си място, човек не знае дали ще се прибере жив“, коментира подалата жалба готвачка и добави: „Може би съм стояла вътре минута, но си помислих, че няма да изляза жива оттам“. По думите на Веселка, след случилото се, работодателите и казали да си подаде молбата за напускане. Преди това тя е работила като камериерка, на 51 години е. Пред „Труд“ изплашената жена заяви, че няма да се върне на това място на работа заради преживения шок, дори и да я потърсят. От фирмата-собственик на магазините, заявиха, че очакват полицията да си свърши работата и не носят вина за междуличностните отношения на служителите си, правят си и вътрешно разследване на случая. „Не сме уволнявали служителката, тя напусна по собствено желание и то не веднага след инцидента“, казаха още от фирмата.", "date": "2019.08.01", "title": " Готвачка в Слънчев бряг: Затвориха ме в хладилната камера\t"}
{"url": "https://trud.bg/%d0%b0%d0%ba%d1%86%d0%b8%d1%8f-%d0%bf%d1%80%d0%b8%d0%b1%d1%80%d0%b0-%d0%be%d1%80%d1%8a%d0%b6%d0%b8%d0%b5-%d0%b8-%d1%82%d1%8e%d1%82%d1%8e%d0%bd-%d0%bd%d0%b0-%d1%81%d0%b5%d0%bb%d0%be/", "text": "Служители на РУ-Нови пазар проведоха специализирана полицейска операция в село Преселка и попаднаха на оръжие и тютюн без бандерол. Униформените обискирали четири адреса и навсякъде попаднали на „пълно“. От дома на 75-годишен мъж са иззети незаконно притежавани ловна пушка 12-ти калибър и 15 патрона. Иззет е и газов пистолет „ЕKOL“. Срещу притежателя е започнато досъдебно производство. От дома на 45-годишна жена са иззети 800 грама тютюн без акцизен бандерол. От дома на друга жена на 44 г. е иззет 1 килограм тютюн пак без акцизен бандерол. В къщата на 70-годишен мъж пък, били намерени 360 грама незаконен тютюн. За иззетите акцизни стоки без бандерол са образувани преписки, съобщават от полицията. Не е ясно дали униформените са действали по сигнал или по личния наблюдения са оставили селото без цигари.", "date": "2019.08.01", "title": " Акция прибра оръжие и тютюн на село"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%be%d0%b1%d1%81%d1%8a%d0%b6%d0%b4%d0%b0%d0%bc%d0%b5-%d0%b7%d0%b0%d1%82%d1%8f%d0%b3%d0%b0%d0%bd%d0%b5-%d0%bd/", "text": "Вървят обсъждания дали да не се предприеме затягане на някои режими, включително по отпускането на бързи кредити, заради изтичане на данни от НАП, каза във Варна вицепремиерът Томислав Дончев. Той припомни, че според анализа на специалистите хакерската атака срещу приходната агенция няма да създаде големи проблеми, тъй като ЕГН-тата до преди няколко години са били общодостъпна информация. Но в комбинация с други лични данни може да се стигне до неприятни ситуации. Вицепремиерът Томислав Дончев поздрави участниците в научната конференция, посветена на 140-годишнината от създаването на ВМС на България. Той увери, че проектът за нови патрулни кораби за бойния флот е към финала си и до края на годината може да бъде избрана фирмата -изпълнител, както и да бъде подписан договор. Според Дончев Варна има голям потенциал за развитие на образователна инфраструктура. Двамата с кмета Иван Портних огледаха на място възможностите за изграждане на модерен образователен математико-технологичен кампус, част от който ще бъде и новата сграда на математическата гимназия „Д-р Петър Берон“ в града. Проектът предвижда той да бъде разположен на терен от 22 дка, в района на техникумите, като за целта правителството вече прехвърли на Община Варна 14 дка. Вицепремиерът се ангажира да съдейства за осигуряване на необходимото финансиране на кампуса, което по първоначални данни ще надхвърли 10 млн. лева.", "date": "2019.08.01", "title": " Томислав Дончев: Обсъждаме затягане на режима по отпускане на бързи кредити\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%81%d1%82%d0%be%d0%bf%d0%b0%d0%bd%d0%b8-%d0%be%d1%82%d0%ba%d0%b0%d0%b7%d0%b0%d1%85%d0%b0-%d0%b4%d0%b0-%d0%ba%d0%be%d0%bb%d1%8f%d1%82-%d0%bf%d1%80%d0%b0%d1%81%d0%b5/", "text": "Собственик на три прасета и втори на още 17 в Шуменско са отказали да ги заколят в уречения срок до 31 август. Двамата са от община Велики Преслав – от селата Хан Крум и Мокреш. Те официално са се подписали, че няма да изпълнят мярката. Това бе докладвано по време на областна епизоотична комисия в четвъртък в Шумен. В Шуменско няма чума по прасетата, но се прилага мярка, приета от Централния епизоотичен съвет, всички животни от типа „заден двор“ на 20 км. от индустриални ферми да бъдат умъртвени от стопаните им. Представителите на още осем общини докладваха, че животните са заклани. За община Венец бе оповестено, че там не се отглежда нито едно прасе. От петък екипи на Областната агенция по безопасност на храните тръгват на проверки по места и първите инспектирани ще бъдат стопаните, направили отказ. Тогава най-вероятно ще стане ясно има ли скрити прасета, чийто стопани са ги скатали от крайната мярка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.01", "title": " Двама стопани отказаха да колят прасета"}
{"url": "https://trud.bg/%d0%ba%d0%bd%d1%81%d0%b1-%d0%b7%d0%b0-%d0%bd%d0%be%d1%80%d0%bc%d0%b0%d0%bb%d0%b5%d0%bd-%d0%b6%d0%b8%d0%b2%d0%be%d1%82-%d0%bd%d0%b0-%d1%87%d0%b5%d1%82%d0%b8%d1%80%d0%b8%d1%87%d0%bb%d0%b5%d0%bd%d0%bd/", "text": "За нормален живот на четиричленно домакинство – двама възрастни и две деца, са необходими 2448 лева месечно. Това сочат данните на Института за социални и синдикални изследвания на КНСБ за края на второто тримесечие на годината. Издръжката на живот за човек от четиричленно домакинство е 612,15 лева. Данните бяха представени на пресконференция днес от президента на КНСБ Пламен Димитров и от експерта Виолета Димитрова.  Парите са необходимите за покриване на разходите за храна, за поддържане на жилището, здравеопазване, образование, транспорт и почивка спрямо средните български стандарти за четиричленно домакинство. Общият ръст на издръжката спрямо предходното тримесечие е 6 лева, а спрямо юни миналата година – 87 лева. За покриване на общата стойност на необходимите средства за издръжка /2448 лева/, трябва нетният размер на заплатата, която получават двамата възрастни, да бъде не по-нисък от 1 224 лева за всеки от тях, при условие, че двамата възрастни са заети и заплатата е единствен източник на доходи. Необходимите средства за издръжка на живот на четиричленно домакинство, живеещо в София са 3233 лева, средно на човек – 808, 37 лв., което е с 37 на сто повече от средните нива на издръжката за страната.", "date": "2019.08.01", "title": " КНСБ: За нормален живот на четиричленно домакинство са необходими 2448 лева месечно"}
{"url": "https://trud.bg/%d0%bd%d1%84%d1%81%d0%b1-%d0%b8-%d0%b2%d0%bc%d1%80%d0%be-%d0%b8%d0%b7%d0%b4%d0%b8%d0%b3%d0%bd%d0%b0%d1%85%d0%b0-%d1%81%d0%bb%d0%b0%d0%b2%d1%87%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2/", "text": "НФСБ и ВМРО издигнаха Славчо Атанасов за кмет на Пловдив като първа обща кандидатура за местния вот. На представянето дойдоха лидерът на НФСБ Валери Симеонов и зам.-председателят на ВМРО Искрен Веселинов, както и депутатите Александър Сиди, Валентин Касабов и Борис Ячев. „Едва ли е необходимо да представям г- н Славчо Атанасов – достатъчно популярна и акумулираща доверието и уважението на обществеността личност. Той е една от най-разпознаваемите личности в нашата група, така че номинацията му е съвсем естествена не само заради заради неговата популярност в Пловдив, но и от гледна точка на неговата реализация като народен представител“, каза Валери Симеонов. Той подчерта, че тази кандидатура е само първа обща крачка за НФСБ и ВМРО. „Това е първата обединена единна кандидатура, с което показваме, че Обединени патриоти е коалиция, която е действена, в развитие и сериозна кондиция“, каза Симеонов. ВМРО номинира Славчо Атанасов за кмет на Пловдив още преди 10 дни, но срещу подкрепа на тяхната програма. В сряда, когато за представянето вече беше съобщено на медиите, пловдивският лидер на ВМРО Борислав Инчев обяви, че национални и местни лидери на партията няма да присъстват, защото още не са проведени никакви разговори. В крайна сметка Искрен Веселинов и Александър Сиди дойдоха и обясниха, че програмите на двете партии били на практика едни и същи, но Инчев така и не се яви. „Славчо Атанасов е много подходяща кандидатура, защото винаги съм се удивлявал на широкия спектър от подкрепа, който той има“, каза Искрен Веселинов. „За мен е чест да приема тази отговорност, защото нашият град в момента е на кръстопът и аз не мога да остана страничен наблюдател. Нужна е промяна“, каза Славчо Атанасов. То съобщи своята програма в 17 точки, сред които е пълна ревизия на управлението на кмета Иван Тотев. „Аз няма да нося отговорност за чужди грешки – цените на сегашните ремонти са на чудовищно завишени цени, а качеството е ужасно“, обясни Славчо Атанасов. Сред другите му приоритети са взимане на решения след консултации със съответните гилдии, връщане на приемните дни за граждани, запазване на нарочения за бутане Бетонен мост и др.", "date": "2019.08.01", "title": " НФСБ и ВМРО издигнаха Славчо Атанасов за кмет на Пловдив като първа обща кандидатура за местния вот\t"}
{"url": "https://trud.bg/%d1%84%d0%b8%d0%b1%d0%b8-%d0%bd%d0%be%d0%b2%d0%b0%d0%ba%d0%be%d0%b2%d0%b8%d1%87-%d0%b1%d0%be%d0%b9%d0%bd%d0%b0-%d0%b4%d0%b0%d0%bc%d0%b0/", "text": "САЩ приветстват решението на българското правителство за поръчката на 8 многоцелеви изтребители F-16, боеприпаси и свързано с тях оборудване”, се казва в писмо от вчера на американското до нашето външно министерство. Миналата седмица парламентът отхвърли ветото, което президентът Румен Радев наложи по-рано върху сделката за закупуване на американски самолети F-16. Производители на въпросните бойни летателни машини са концерните “Дженерал дайнамикс” и “Локхийд Мартин”. Изпълнителен директор на първата от 2013 г. насам е г-жа Фийби Новакович – енигматична бизнес дама от сръбски произход. На среща между Сталин и Рузвелт в края на Втората световна война руският диктатор предлага на американския президент сделка:  – Виж, Франки, предлагам да направим размяна – аз ще ти предам Жуков, а в замяна на моя маршал ти ще ми предадеш трима американски генерали.  Франклин Рузвелт повдига вежди в изненада и пита:  – Кои точно мои генерали?  – “Дженерал дайнамикс”, “Дженерал мотърс” и “Дженерал електрик” – смее се гръмогласно Сталин. Както във всеки анекдот, така и в този се крие истина – това, което Сталин уж иска, са три стълба на американската икономика. Сред тях корпорацията “Дженерал дайнамикс” заема важно място, защото като част от могъщия военно-промишлен комплекс на Америка поема голяма част от държавните поръчки от Пентагона – цели 63% за м. г. Фирмата произвежда повечето американски космически апарати, танкове, подводници, кораби и самолети. Особено печелившо перо са бизнес самолетите от серията “Гълф­стрийм”. А това, че начело на тази силова структура стои жена, е факт, будещ както адмирации, така и силен интерес.  Малко се знае за Фиби Новакович. Тя целенасочено страни от медиите и от светлината на светските прожектори. “В моята професия е най-добре да се лети под обхвата на радара”, шегува се тя на жаргона на летците. Сред общодостъпната информация е 25-то място на г-жа Новакович в списъка на авторитетното сп. “Форбс” за най-влиятелните жени в света за 2018 г. Родена е през 1957 г. в Питсбърг в семейството на емигранти от Сърбия, които живеят днес в гр. Виланова в родния є щат Пенсилвания. Баща є пристига в Америка едва 17-годишен с 50 долара в джоба. Говори свободно 6 езика, но не и английски. Скромност и патриотизъм са основните добродетели, в които семейството възпитава дъщеря си. “За тях най-важното е да си добър човек, разказва Фиби и добавя – Майка ми все още е твърдо уверена, че шамарите са най-доброто лекарство срещу лоши постъпки.”  През 1979 г. Новакович завършва колежа “Смит” в Масачузетс с хуманитарна насоченост. Започва работа за ЦРУ като анализатор за ВВС и агент на терен на разузнавателни мисии в Европа. “Ще разкажете ли подробности за работата си в ЦРУ”, пита я тв водещ по време на интервю. “Не, разбира се”, отвръща тя и посочва с поглед руския посланик, който е сред гостите в студиото (смях в залата). Дипломира се и като магистър по бизнес администрация в университета Уортън, през 1989 г. (Доналд Тръмп е завършил същия две десетилетия по-рано). Вече е омъжена за колегата от ЦРУ Майкъл Викърс. Запознават се буквално във въздуха – той е нейн инструктор по парашутизъм. Майкъл е бивша зелена барета и неслучаен човек в ЦРУ – лично разработва за “Фермата” тайната стратегия на муджахидините за борбата им с руската окупация в Афганистан. Фиби и Майкъл имат две дъщери, а тя е бременна в седми месец с трета, когато се явява на интервю за работа в стоманодобивна компания. Проваля се, но не се отчайва. Не след дълго спечелва пост по управление на бюджета в държавната администрация на президента Джордж Х. У. Буш. По-късно се премества в Пентагона, когато военен министър е Бил Коен. Междувременно се развежда с Майкъл и се омъжва за Дейвид Морисън, пенсиониран главен лобист на Boing, който в момента следва теология. И при двата брака запазва сръбската си фамилия.  През 2001 г. г-жа Новакович става част от екипа на “Дженерал дайнамикс”. За 6-те готини, откакто тя оглавява корпорацията, акциите є се вдигат със 100%. “Когато постъпих в “Дженерал дайнамикс” през 2001 г. бях може би единственият служител в компанията, който няма инженерно образование. Именно затова ми е интересно и нямам намерение скоро да си “опаковам куклите и парцалките”, смее се тя. Естествено, заплатата є за такъв пост е огромна по общоприетите стандарти. Само за миналата година Фиби Новакович е декларирала над 20 милиона долара приходи. Голяма част от тях получава не като пари в брой, а като акции в корпорацията.  Неотдавна журналисти запитаха г-жа Новакович коя е според нея най-голямата заплаха днес пред САЩ, на което тя отвърна: “Разделението на нацията. Гневът и омразата, които се трупат сред хората. Те разрушават човека отвътре много по-бързо, от който и да е враг. Типично за големите империи е, че те са се разпадали отвътре. Такива неща ме плашат…” Обожава операта Фиби Новакович е огромен фен на оперното пеене. Любовта є към това изкуство датира още от най-ранна детска възраст. Тогава тя прекарва повечето от времето с баба си в Германия, където баща є е дислоциран като подполковник от американските ВВС по време на Студената война. Старата жена имала грамофон “Виктрола” и огромна колекция с плочи с оперна музика, която малката Фиби прослушвала с удоволствие. “За голямо разочарование на баба не станах нито оперен певец, нито композитор”, спомня си със смях днес Фиби Новакович. В нейна памет обаче днес тя е изключително активен член на центъра по изкуствата “Дж. Ф. Кенеди”. ЗА НЕЯ Задава високи професионални стандарти Хората харесват да работят с нея, защото е абсолютно пряма – веднага ти съобщава какви са нейните очаквания. Ако предложеното от теб я удовлетворява, тя ти се отплаща, ако ли пък не – веднага ти дава да разбереш какво мисли. Нейните професионални стандарти са наистина високи. Никога не е излишно емоционална в работата си. Не си разпилява енергията в много задачи едновременно, умее да се концентрира върху важното. Майк Петерс, шеф на отдел “Подводни лодки” към “Дженерал дайнамикс” Не є пука за медийния имидж “Новаковач не отделя внимание на изграждането на публичния си имидж. Тя се придържа към това, от което разбира най-много – финансите. Това като цяло е характерно за отбранителния бизнес в Америка, който зависи почти изцяло то държавните поръчки. Служителите не обичат да са в светлината на прожекторите – не познавам хора от бранша, които дават с удоволствие интервюта за медиите. Лорън Томсън, консултант по отбраната в “Дженерал дайнамикс”   Дори не подозирах, че е в ЦРУ В онези години не знаех, че работи в ЦРУ, мислех си, че е някъде във Вашингтон. Нямах никаква представа какви ги върши най-добрата ми приятелка.  Патриша Ан Линд, най-добра приятелка и кръстница на една от дъщерите на Фиби   Блестящо реорга низира фирмата Фиби свърши страхотна работа в реорганизацията на компанията. Нужни са обаче нови големи играчи в сектора, за да може тя да осъществи стабилен растеж, който да компенсира традиционните спадове и възходи в разходите за отбрана. Линда Хъдсън, бивш шеф за САЩ на отбранителния концерн BAE Systems Int.", "date": "2019.08.01", "title": " Фиби Новакович – Бойна дама"}
{"url": "https://trud.bg/%d1%88%d0%b5%d1%81%d1%82%d0%b8-%d0%b1%d0%bb%d0%be%d0%ba-%d0%bd%d0%b0-%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b5-%d0%b1%d0%b8%d0%bb-%d1%81%d0%bf%d1%80%d1%8f%d0%bd/", "text": "В 10:24 часа днес мощността на шести блок на АЕЦ “Козлодуй” бе намалена до 300 мегавата в резултат на задействане на автоматиката за разтоварване на блока, поради изключване на две от главните циркулационни помпи, съобщават от пресцентъра на АЕЦ-а. Причините за изключването са отстранени. За да бъдат включени отново в работа двете циркулационни помпи, турбогенераторът на шести блок ще бъде изключен от електроенергийната система на страната и ще бъде присъединен отново до три часа след спирането. Радиационната обстановка е нормална. За спирането на блока са уведомени Агенцията за ядрено регулиране и Централно диспечерско управление на Електроенергийния системен оператор. Пети блок на АЕЦ “Козлодуй” работи с пълно натоварване на мощността. На 3 юли в 13:50 часа шести блок на АЕЦ “Козлодуй” бе спрян поради задействане на електрическата защита заради късо съединение. След няколко часа бяха отстранени причините, довели до изключването на блока. След проверките бе потвърдено, че всички системи и съоръжения на блока работят нормално. Пети блок на АЕЦ “Козлодуй” тогава отново работеше с пълно натоварване на мощността до включването на шести блок отново в 17:52 ч. на 3 юли.", "date": "2019.08.01", "title": " Шести блок на АЕЦ „Козлодий“ с намалена мощност заради изключили помпи"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8-%d0%b3%d0%bb%d0%b5%d0%b4%d0%b0%d1%82-%d0%bf%d0%be%d0%b4-%d0%bb%d1%83%d0%bf%d0%b0-600-%d0%b7%d0%b0%d0%b2%d0%b5%d0%b4%d0%b5%d0%bd%d0%b8%d1%8f-%d0%bf%d0%bb/", "text": "Близо 200 фирми, стопанисващи около 600 търговски обекта по морето, без дълготрайни материални активи и собственост на рискови лица са поставени под наблюдение от териториалната дирекция на НАП Бургас. В хода на активните контролни действия по спазване на данъчното и осигурителното законодателство по българското Черноморие, след мониторинг и анализ, от приходното ведомство в морския град  са направили профил на група фирми, които попадат в най-рисковата категория, а именно – фирми отчитащи обороти, трупащи, но неплащащи задължения. Дружествата са с дейност търговия и стопанисване на питейни заведения по Южното Черноморие. Установено е, че в обектите са регистрирани фискални устройства, отчитат се обороти, но  упорито се избягва регистрация по ЗДДС, когато достигнат прага от 50 000 лева за задължителна регистрация по този закон. Същевременно във фирмите се назначават работници, понякога и на необичайно високи заплати, подават се данни за трудовите договори, но за повечето не се подават декларации за осигуряването и не се внасят дължимите осигурителни вноски. В хода на анализите и наблюденията са установени още и нереално ниски, а на някои места и нулеви обороти на магазини и заведения с голяма посещаемост. Предприемаме активни действия, включително  и съвместно с полицията, за да защитим хазната от умишлено невнасяне на дължими данъци и осигуровки“, коментира директорът на дирекция „Контрол“ в НАП Бургас Пенка Жекова. Тя добави, че става дума за добре организирани схеми, често подпомагани и от обслужващи счетоводни къщи и юридически кантори, с цел умишлено укриване на дължими към бюджета данъци и осигуровки, злоупотреба с осигурителни права и прикриване дейността на реалните собственици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.01", "title": " Данъчни гледат под лупа 600 заведения плащат ли задължения"}
{"url": "https://trud.bg/%d0%bd%d0%b5%d0%b2%d0%b8%d0%b6%d0%b4%d0%b0%d0%bd%d0%b8-%d1%81%d0%bd%d0%b8%d0%bc%d0%ba%d0%b8-%d0%bd%d0%b0-%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%be%d1%82-%d0%bf%d0%be/", "text": "След като преди 3 дни херцогинята на Съсекс Меган Маркъл официално обяви (и потвърди слуховете), че е гост автор за септемврийския брой на британския VOGUE, Instagram профилът на кралската двойка стана много активен. Освен концепцията на броя, Меган сподели и кадри от подготовката му, на които е бременна в последните месеци. Невижданите до сега снимки показват наедрялото коремче на Маркъл, която прекара 3-ия триместър далече от светлините на прожекторите. Желанието на Меган и Хари да запазят последните мигове от бременността и първите от раждането за себе си, срещнаха негодуванието на целия британски народ, който упорито настояваше да види и разбере повече за вече 3-месечния им син Арчи.", "date": "2019.08.01", "title": " Невиждани снимки на Меган Маркъл от последния й триместър"}
{"url": "https://trud.bg/%d0%b5%d1%82%d0%be-%d0%ba%d0%b0%d0%ba-%d0%b4%d0%b0-%d1%80%d0%b0%d0%b7%d0%bf%d0%be%d0%b7%d0%bd%d0%b0%d0%b5%d0%bc-%d0%ba%d1%80%d1%8a%d1%88%d0%ba%d0%b0%d1%87%d0%b0/", "text": "Притеснявате ли се, че половинката ви кръшка? Ако отговорът е „Да“, любовен гуру от Австралия дава насоки, по които да познаем характерните черти на кръшкачите. Според Д-р Лърв, специалистка по любовни връзки, склонните към изневяра мъже и жени притежават следните три черти – егоцентризъм, липса на състрадателност и слаба заинтересованост към партньорите, пише „Дейли стар“. „Има много причини, поради които хората изневеряват, и в повечето случаи те нямат нищо общо с „жертвите“ в подобни ситуации. По-често те зависят от „извършителите“ и саморазрушителните им наклонности“, казва Д-р Лърв в интервю за сайта Спортлукс. „Хората е по-вероятно да изневеряват, ако не са достатъчно състрадателни, ако са незаинтересовани или пасивни при различни обстоятелства и ако поставят собствените си нужди над тези на другите. От друга страна религиозните и консервативни индивиди, които имат високи морални стандарти, по-рядко проявяват склонност към изневяра“, допълва експертката по любовни отношения.", "date": "2019.08.01", "title": " Ето как да разпознаем кръшкача"}
{"url": "https://trud.bg/423-%d0%bd%d0%b5%d0%b7%d0%b0%d0%b5%d1%82%d0%b8-%d0%bc%d0%b5%d1%81%d1%82%d0%b0-%d1%81%d0%bb%d0%b5%d0%b4-v%d1%96%d1%96-%d0%ba%d0%bb%d0%b0%d1%81-%d0%b2-%d0%b3%d0%b8%d0%bc%d0%bd%d0%b0%d0%b7%d0%b8%d0%b8/", "text": "423 са незаетите места в гимназиите след VІІ клас след третото класиране в област Велико Търново. Това сочат данните на Регионалното управление на образованието, като все още няма заповед за закриване на паралелки. В Професионалната гимназия по строителство, архитектура и геодезия „Ангел Попов” има седем незаети места в паралелката „Транспортно строителство”. В старопрестолната гимназия по икономика има 5 места в „Електронна търговия” и по едно в „Икономическа информатика” и „Съдебна администрация”. Две са местата в специалността „Компютърна техника и технологии” в ПГЕ „А.С. Попов” в старата столица. 17 са непопълнените места в паралелката „Журналистика и връзки с обществеността” в Хуманитарната гимназия. 7 ученици трябват и за паралелката „Лаборант”. В СУ „Вела Благоева” има 9 непопълнени места в „Обществени науки”. 19 ученици не достигат за паралелката „Автоматизация на непрекъснати производства” в СУ „Владимир Комаров” в областния град. 12 ученици може да се запишат в „Лозарство” в Средното училище „Св. Климент Охридски” в Сухиндол, 13 – в паралелката „Производство на облекло от текстил” в Гимназията в Стражица, 11 – в „Механизация на селското стопанство” в Камен. Още 9 ученици за паралелката „Моден дизайн” в Гимназията по маден дизайн във Велико Търново. Там има място и за 7 ученици в „Организация и технология на козметичните услуги”. ПМГ „Васил Друмев” и СУ „Емилиян Станев” са попълнили всичките си паралелки и там свободни места няма. 10 септември е крайният срок за попълване на местата и спасяването на някои от паралелките от закриване.", "date": "2019.08.01", "title": " 423 незаети места след VІІ клас в гимназиите във Великотърновска област\t"}
{"url": "https://trud.bg/%d1%85%d0%b0%d0%b9%d0%b4%d0%b8-%d0%ba%d0%bb%d1%83%d0%bc-%d0%b2%d0%b4%d0%b8%d0%b3%d0%bd%d0%b0-%d1%81%d0%b2%d0%b0%d1%82%d0%b1%d0%b0-%d1%81%d0%bd%d0%b8%d0%bc%d0%ba%d0%b8/", "text": "Топ моделът Хайди Клум пристигна на остров Капри преди 3 дни с половинката си Том Каулиц. В Instagram профила си тя сподели няколко снимки, на които е облечена в бяла булчинска рокля и така разпали слуховете, че двамата са се врекли в любов пред близки и приятели. Хайди и Том са заедно от пролетта на 2018-та, а на Коледа същата година, Каулиц предложи брак на дългокраката красавица. Този февруари, годениците се венчаха тайно, но обявиха публично, че през лятото ще вдигнат пищна сватба на о. Капри. Въпреки че младоженецът е облечен по-небрежно и двамата все още не са потвърдили новината официално, последователите на Хайди вече я поздравяват за сватбата.", "date": "2019.08.01", "title": " Хайди Клум вдигна сватба? (СНИМКИ и ВИДЕО)\t"}
{"url": "https://trud.bg/17-%d0%ba%d0%b8%d0%bb%d0%be%d0%b3%d1%80%d0%b0%d0%bc%d0%b0-%d1%85%d0%b5%d1%80%d0%be%d0%b8%d0%bd-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%b8%d1%82%d0%bd%d0%b8%d1%87%d0%b0%d1%80/", "text": "Митничари задържаха 17,356 кг. хероин на ГКПП „Капитан Андреево“. Малко по-късно полицията в Хасково е открила и един от получателите на пратката. Това обявиха на брифинг в Свиленград директорът на Агенция „Митници“ Георги Костов, Делчо Лавчев – заместник-окръжен прокурор в ОП Хасково, Атанас Курдов – началник сектор БОП – Хасково, старши комисар Ангел Цанков –  директор на ОД на МВР Хасково и Христо Стефанов – заместник-директор на РД на Гранична полиция – Елхово. На 26 юли, на ГКПП Капитан Андреево, на трасе „Входящи леки коли и автобуси“ пристига лек автомобил,  управляван от 44-годишен британски гражданин от иракски произход.  Превозното средство е селектирано  за  щателна митническа проверка, при която митническите служители установяват хладилна чанта с двойно дъно. В нея са укрити 17 пакета, обвити със синьо индиго и прозрачен полиетилен.  Извършеният на място полеви наркотест показва, че съдържащото се в пакетите прахообразно вещество  е хероин. Общото количество на иззетия наркотик е 17,356 кг. Уведомена е Окръжна прокуратура Хасково, образувано е досъдебно производство, а в случая се включват и служители на сектор „Борба с организираната престъпност“ – Хасково и ОД на МВР Хасково. При извършените оперативно-издирвателни мероприятия е установено още едно съпричастно лице – 37-годишен ирански гражданин, със статут на постоянно пребиваващ в Германия, за което е установено, че е подбудител и помагач за извършване на престъплението. Повдигнати са обвинения на автомобила и на второто лице. „Това престъпление само по себе си се явява тежко умишлено престъпление. Предвижда се наказание лишаване от свобода от 15 до 20 години, както и кумулативно предвидено наказание глоба от 200 000 до 300 000 лева“, обясни пред журналистите Делчо Лавчев – заместник-окръжен прокурор в ОП Хасково и допълни, че вчера  съдът е постановил постоянна мярка за неотклонение задържане под стража за двете лица. Получателят на пратката с наркотично вещество е задържан на 29.07.2019 г., около 22 часа,  в района на хотел в Хасково, обясни Атанас Курдов – началник сектор БОП – Хасково и допълни, че хероинът е бил предназначен за Западна Европа. Директорът на Агенция „Митници“ подчерта добрата координация и взаимодействие между службите, противодействащи на този тип препълнения, под ръководството на прокуратурата. „Митническите служители са извършили изключително професионално проверката, шофьорът не е показал съмнително поведение, но е проверен на база анализ на риска и така е установено наркотичното вещество“, обясни Георги Костов и допълни „Позитивното тук е, че веднага след като е установено наркотичното вещество има и още високо професионални действия на митническите и граничните служители и в разследването бързо се включват ГДБОП, който има по-висок оперативен капацитет“, допълни директорът на Агенция „Митници“. Това е трети такъв случай на ГКПП Капитан Андреево за последните четири месеца като общо са задържани 312 кг хероин, подчерта Костов и допълни, че при предишен такъв случай през април са задържани 288 кг хероин, укрити в товарен автомобил. Тогава също е имало добра координация и на територията на Пловдивска област е задържан организатора на канала. Вторият случай е от май, при който са задържани около 6 кг хероин, пренасяни от двама български граждани, а при последвало претърсване на техните адреси и на адресите на други съпричастни лица са задържани и още наркотични вещества. Откритото наркотично вещество е на стойност над  1 130 000  лева по цени за нуждите на съдебната система.", "date": "2019.08.01", "title": " 17 килограма хероин задържаха митничари на „Капитан Андреево“ (СНИМКИ)\t"}
{"url": "https://trud.bg/%d1%81%d0%bb%d0%b0%d0%b4%d0%be%d0%bb%d0%b5%d0%b4%d1%8a%d1%82-%d1%81%d0%b5-%d0%bf%d0%be%d1%8f%d0%b2%d0%b8%d0%bb-%d0%bf%d1%80%d0%b5%d0%b4%d0%b8-%d0%be%d0%ba%d0%be%d0%bb%d0%be-2500-%d0%b3%d0%be%d0%b4/", "text": "Горещите лета и екстремните топлини винаги тласкат хората да намерят спасение и начин да се охладят. Този стремеж даде възможност за създаване на много иновативни технически устройства и традиции, но само един елемент от тях успя да улови въображението и желанията ни, давайки време на всеки да се наслади на моментите си на слънце и да се охлади, както никога досега. Това е любимият на всички сладолед. Историята на сладоледа последва възхода на съвременните човешки цивилизации, пише БГНЕС. Първите сладоледи се появяват в древна Персия, преди около 2500 години, а в онези ранни времена всички се основавали на подсладената вода, която е била заледена, смилана на малки парченца и след това украсена с различни дегустационни гарнитури и плодове. Тази традиция на производството на сладолед бавно достигнала гръцката и римската империя, където сладоледите били посрещани с отворени ръце и се използвали либерално от римското благородство, което имало нужниte пари за финансиране на много скъп процес на производство. За съжаление след падането на Римската империя организираният транспорт на лед от планини до градовете спира. През XIII и XIV век Италия е била център на търговията с Близкия изток и Азия, а контактът им с нови и иновативни рецепти за сладолед дава възможност това лятно лакомство да се разпространи бавно в цяла Европа. Катрин д’Медичи заминава за Франция, за да се омъжи за херцог де Орлеан (бъдещ крал на Франция) през 1533 г. и представя сладоледа. Северноамериканските улични търговци започнали да продават сладолед само няколко десетилетия след Франция и Англия, а индустриалната революция бавно, но сигурно започнала работа по решаване на проблемите на непрекъснатото охлаждане. Решаването на този проблем идва едва през 1926 г., когато непрекъснатото охлаждане най-накрая се превръща в реалност с електрически фризери. Римският император Нерон обожава сладолед. Той създава голяма верига от бегачи, които да носят свеж лед от планината в най-големите градове на империята. Марко Поло запознава Европа със сладоледа на базата на мляко в края на XIII век.", "date": "2019.08.01", "title": " Сладоледът се появил преди около 2500 години"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d0%b7%d0%b4%d0%b0%d0%b4%d0%b5-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0/", "text": "Специализираната прокуратура издаде Европейска заповед за разследване на територията на Република Франция. В рамките на разследването трябва да бъде разпитан главният редактор на сайта „Биволъ“ Атанас Чобанов по досъдебното производство срещу служители на „ТАД Груп“, във връзка с факти, относими по предмета на доказване. Европейската заповед за разследване ще бъде изпратена на френските власти, тъй като там е постоянният адрес на главния редактор на сайта.", "date": "2019.08.01", "title": " Спецпрокуратурата издаде Европейска заповед за разследване на територията на Франция по казуса „ТАД Груп“, ще разпитват главния редактор на „Биволъ“"}
{"url": "https://trud.bg/%d0%b0%d0%b1%d0%b2-%d0%b0%d0%ba%d0%be-%d0%bd%d0%b5-%d0%b3%d0%be%d0%b2%d0%be%d1%80%d0%b8%d0%bc-%d0%b7%d0%b0-%d0%bc%d0%b8%d1%80-%d0%be%d1%89%d0%b5-%d0%b4%d0%bd%d0%b5%d1%81-%d1%89%d0%b5-%d1%82%d1%80/", "text": "Ако не говорим за мир още днес, ще трябва да се борим за него утре. Това обявиха на пресконференция днес председателят на АБВ Румен Петков и Пламена Заячка, лидер на АБВ-Младежи. Двамата коментираха връщането на ядрената заплаха в Европа и може ли България да остане на тъмно? АБВ настоя българското правителство да предприеме спешни мерки, свързани с възможността за ядрена заплаха. „Ако не говорим за мир днес, ще се наложи да се борим за него утре“, напомни Заячка. Според АБВ в момента приключва една ера на сигурност. Причината за това е, че от 2 август САЩ и Русия ще спрат да изпълняват договора, сложил край на Студената война – „Договор за ликвидирането на ракетите със среден и малък обсег (ДРСМО)“. „На практика прекратяването му ще даде възможност отново да се произвеждат, разполагат, тестват и използват в бъдеще балистични и наземни ракети“, отбеляза председателят на АБВ-Младежи Пламена Заячка. По думите й в момента не се водят преговори и за подновяване на друг договор – този от 2010 година, който ограничава броя на стратегическите настъпателни оръжия и изтича през 2021 г. Именно за това партията настояват българското правителство веднага да инициира приемане на общи позиции в рамките на НАТО и ЕС за преосмисляне на системата за европейска сигурност, а също така и  управляващите да декларират, че България няма да приема ракетни установки на своята територия, подчерта Пламена Заячка. От АБВ алармираха, че Българската независима енергийна борса (БНЕБ) не може да гарантира сигурността и прозрачността на останалите участници на пазара на електроенергия. Предложенията и на управляващите и на експертите от енергийната борса няма да решат проблема с нея, а ще доведат до увеличение на цените, подчертаха от партията. Регионалната борса ще намали пиковете на сцената, но дългосрочно цената на електроенергия у нас ще се повиши и вече България няма да е с най-ниската цена за електроенергия, са опасенията на партията. Още преди близо година АБВ настоя Петър Илиев, тогавашният шеф на Българския енергиен холдинг да бъде уволнен поради неспособността да управлява процесите от гледна точка на интересите на държавата и на потребителите. Цяла година беше нужна на министър Теменужка Петкова да осъзнае проблема, след като се натрупаха маса проблеми, коментира председателят на АБВ Румен Петков. Днешната ситуация в енергетиката е изключително нестабилна и вместо да се управлява, се отлага огромна катастрофа, подчерта още той.", "date": "2019.08.01", "title": " АБВ: Ако не говорим за мир още днес, ще трябва да се борим за него утре"}
{"url": "https://trud.bg/%d1%81-13-%d0%bc%d0%bb%d0%bd-%d0%bb%d0%b2-%d0%be%d1%81%d0%bd%d0%be%d0%b2%d0%bd%d0%be-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d0%bf%d1%8a%d1%82%d1%8f-%d1%81%d0%b5%d0%b2/", "text": "Завърши рехабилитацията на 14,6 км от път II-44 Севлиево – Драгановци в област Габрово. Проектът лот 11 се финансира от Оперативна програма „Региони в растеж“ 2014-2020 г. чрез Европейския фонд за регионално развитие и националния бюджет. Второкласният път Севлиево – Драгановци – Габрово осигурява най-кратката връзка между столицата и Габрово, както и между Севлиево и Габрово. Свързва населените места от Северна България с прохода Шипка и Южна България. По ОПРР тази година са основно ремонтирани над 27 км от път II-44 на територията на област Габрово. В лот 11 е участъкът от Севлиево – Драгановци /14,6 км/, а в лот 12 – от Драгановци до Габрово /12,6 км/. Работата на лот 12 завърши през април. С изпълнението на двата проекта се постига хомогенност на пътния участък, повишава се безопасността на движение и удобството при пътуване. Участъкът в лот 11 преминава през град Севлиево в непосредствена близост до жилищни зони, детска градина, болница и детски площадки. Трасето е с подобрено отводняване, нова асфалтова настилка, хоризонтална маркировка, ограничителни системи и пътни знаци. Ремонтирани са трите моста над р. Видима, р. Росица и р. Лопушница. Обновени са и връзките на пътния възел при пресичането с път I-4 Севлиево – Велико Търново и на 8 кръстовища. Четири от тях са в гр. Севлиево – с улиците „Мармарча“, „Н. Рилски“ и „Ал. Верешчагин“, „Марин Попов“ и улицата за автогарата. Останалите кръстовища са при пресичането с пътищата за селата Шумата, Горна Росица и Яворец. Изпълнител на строително-монтажните работи на лот 11 е ДЗЗД „Хоталич“, в което участват: „Инфрастроежи“ ООД и „Автомагистрали – Черно море“ АД. Стойността на договора е 12 501 880,36 лв. с ДДС. Строителният надзор е осъществен от Обединение „Пътища НРТС“ ДЗЗД, в което са: „НТСС – Консулт инженеринг“ ЕООД, „Рафаилов консулт“ ЕООД, „Т7 Консулт“ ЕООД и „Стройнорм“ ЕООД. Техният договор е за 172 800 лв. с ДДС. Авторският надзор е на „ТРАНСКОНСУЛТ – 22“ ООД. Договорът им е за 5 800,93 лв. с ДДС. Общата стойност на проекта Севлиево – Драгановци, с обща дължина 14,600 км“ е 12 902 797,30 лв. с ДДС. Финансирането от Европейския съюз е 85% – 10 967 377,71 лв. с ДДС. Националното съфинансиране е 15% – 1 935 419,59 лв. с ДДС.", "date": "2019.08.01", "title": " С 13 млн. лв. основно ремонтираха пътя Севлиево – Драгановци"}
{"url": "https://trud.bg/%d1%83%d0%bc%d1%80%d0%b5%d0%bb%d0%b8-%d0%b4%d0%b8%d0%b2%d0%b8-%d0%bf%d1%80%d0%b0%d1%81%d0%b5%d1%82%d0%b0-%d0%b8-%d0%b2-%d1%80%d0%b0%d0%b7%d0%b3%d1%80%d0%b0%d0%b4%d1%81%d0%ba%d0%be/", "text": "Огнище на Африканска чума по свинете е потвърдено на територията на Разградско, след като в ловното стопанство „Воден” са намерени умрели 6 диви прасета. Това съобщиха от Агенцията за безопасност на храните. От Областната управа в Разград пък обявиха поредно свикване на епизиотичната комисия в петък заради усложнената обстановка и наличието на огнище в региона. На заседанието ще бъде представен регистърът на места за загробване на животни в общините Разград, Завет, Кубрат и Самуил. Ще бъдат обсъдени мерките за осигуряване на техника за загробване на евтаназирани животни. Остава в сила бедственото положение в общините Исперих, Завет и Самуил, тъй като части от тях попадат в обхвата на 20-километровата зона около промишлен свинекомплекс. По тази причина там действат извънредни мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.01", "title": " Умрели диви прасета и в Разградско\t"}
{"url": "https://trud.bg/%d1%81-%d0%bd%d0%b0%d0%b4-6-000-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d0%b7%d0%b0%d0%bf%d0%be%d1%87%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f/", "text": "В свищовското село Царевец официално бе открито IX-тото издание на Националния фолклорен фестивал „Фолклорен извор“. Повече от шест хиляди участници от цялата страна ще радват  любителите на българския фолклор в 4 поредни дни. По традиция и тази година Фестивалът започна с молебен за здраве и благополучие, след което народната певица Гуна Иванова изпя химна на фолклорния фестивал: „В Царевец добре дошъл е всеки….”. Приветствие към всички участници и гости направи основният инициатор и председател на сдружение „Фолклорен извор“ Генчо Генчев, който сподели, че за него няма нищо по-силно от българския фолклор и традиции, които трябва да бъдат съхранени и отнесени в бъдещето. „Всичко това се случва, когато има сърцати хора, които застават зад всяка една такава кауза. И тази година ние – организаторите, сме се постарали нашите гости да се чувстват добре в Царевец, но всичко това нямаше да се случи, ако нямаше добри хора, с добри сърца, които да откликнат и помогнат да се реализира това хубаво събитие.“, каза Генчо Генчев и благодари на Министерство на културата, под чийто патронаж се провежда фестивала. Кметът благодари  и на журито, на кмета на населеното място Марин Любенов, на културните дейци от местното НЧ „Светлина – 1927“, на десетките доброволци, спонсори и спомоществователи за безрезервната подкрепа. „Специални поздравления отправям към кмета на община Свищов Генчо Генчев, който е родоначалник и ревностен пазител на тази благородна инициатива, целяща да съхранява, популяризира и развива народното песенно и танцувално творчество на България. Този чудесен четиридневен фестивал представя пъстротата на българското фолклорно изкуство и насърчава приемствеността и ангажирането на младото поколение с българският фолклор. Искрено се радвам, че виждам толкова много родолюбиви българи – фолклорни самодейци, които ежедневно полагат своя доброволен труд в името на просвещението и запазването на многовековните ни традиции, бит, култура, фолклор, език и история. Това ме обнадеждава, че искрата на родолюбието и любовта към родния край и отечеството ни никога няма да изгасне!” – това каза в привестниято си към участниците във феста народният представител д-р Станислава Стоянова, която беше на събитието заедно с колегата си депутатът Станислав Стоянов. Поздравителни адреси бяха получени от председателя на Народното събрание на РБ Цвета Караянчева и от министъра на културата Боил Банов. Представителят на националната селекция на CIOFF – България Ивайло Първанов поднесе лично своите поздрави към организаторите на фолклорния фестивал и връчи на Генчо Генчев наградата „Златна кобилица“ и диплом за опазване и съхранение на нематериалното културно наследство, с пожелание на продължава с вяра, любов и самоотверженост да съхранява българските традиции и култура, за да могат и младите да я видят, съхранят и предадат нататък. Авторитетното жури на националния фестивал е в състав: Юлия Цанкова – председател, и членове – Гуна Иванова, д-р Силва Хачерян, проф. Елена Кутева, Димитър Манов, Даниел Спасов и Генчо Генчев. Изненада за всички беше новоучредената награда, която семейството на проф. Елена Кутева обяви, че ще връчи тази година за най-добро представяне в сферата на автентичния фолклор. С приключване на официалната част бе даден старт на  конкурсната програма, която започна с изпълнението на Детска фолклорна група „Лесичерски надежди“, от с. Лесичери, обл. Велико Търново. През целия ден участници от всички краища на страната ще представят своите музикални изпълнения, а след 20.30 часа гостите на фестивала ще могат да се наследят на концерт в изпълнение на Ансамбъл „Фолк-дер“, Никозия, Северен Кипър.", "date": "2019.08.01", "title": " С над 6 000 участници започна Националният фолклорен фестивал в с. Царевец\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%86%d0%b5%d0%bd%d0%bd%d0%b8-%d0%b2%d0%b5%d0%bd%d0%b5%d1%86%d0%b8%d0%b0%d0%bd%d1%81%d0%ba%d0%b8-%d0%bc%d0%be%d0%bd%d0%b5%d1%82%d0%b8-%d0%bf%d1%80%d0%b8/", "text": "След статуетката на кон, открита преди броени дни, при разкопките на крепостта Русокастро, археолозите са се натъкнали на три сребърни венециански монети. Това са грошове, известни с името „матапани“. Две от тях са отсечени при управлението на венецианските дожове Раниеро Зено (1252 – 1268 г.) и Джовани Соранцо (1312 – 1328 г.). Третата монета е с налеп, което прави трудно да се определи при управлението на кой венециански владетел е отсечена. От едната страна на монетите е изобразен Иисус Христос, седнал на трон, а от другата – св. Марко, покровителят на Венеция, и венециански дож, държащи знаме с дълга дръжка. Монетите са открити при проучването на монументална сграда с все още неизяснена функция, която е локализирана през настоящия археологически сезон в Русокастро. В момента ценните монети се почистват в реставрационно ателие. Разкопките на средновековния град Русокастро се ръководят от Регионален исторически музей – Бургас, и са финансирани за поредна година от Община Камено и Министерство на културата.", "date": "2019.08.01", "title": " Откриха ценни венециански монети при разкопките на крепостта Русокастро"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bf%d0%be%d0%b4%d0%bd%d0%b0%d1%81%d1%8f/", "text": "Историята трябва да се пази. Всеки паметник е важен, за да могат хората да помнят историята. Това заяви министър-председателят Бойко Борисов в Дойран, където заедно с премиера на Република Северна Македония Зоран Заев откриха възстановения паметник на полковник Константин Каварналиев. Щастлив съм, че изпълнихме ангажимента си, с който почитаме един герой, отбеляза премиерът Борисов, изтъквайки подвига на нашия пълководец. Каварналиев е истински герой, може да вдъхновява не само нашето поколение, добави българският премиер. Борисов благодари на премиера Заев и на кмета на Дойран. Тук, на тези места, стотици българи са дали живота си, посочи още министър-председателят Бойко Борисов. Той добави, че се е проливала кръвта и на много други народи и се е водела война след война. Ние сме се били с кой ли не и сме най-бедни, сега искаме да пробваме с работа и дипломация, каза още премиерът Борисов. Той изтъкна, че вече доста години живеем в мир и имаме редкия шанс да видим Република Северна Македония в НАТО и ЕС.", "date": "2019.08.01", "title": " Премиерът Борисов и Зоран Заев откриха възстановения паметник на полковник Константин Каварналиев (ВИДЕО)"}
{"url": "https://trud.bg/%d0%b4%d0%b8%d0%b1%d0%b0%d0%bb%d0%b0-%d0%b2%d0%b7%d0%b8%d0%bc%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%e2%84%96-2-%d0%bd%d0%b0-%d0%be%d1%81%d1%82%d1%80%d0%be%d0%b2%d0%b0/", "text": "Пауло Дибала ще получава заплата № 2 на Острова, ако подпише с „Манчестър Юнайтед“. Аржентинецът бе в Англия на разговори с ръководството на „червените дяволи“, но вече се прибра в Торино. Острието е дало съгласието си да играе на „Олд Трафорд“. Това ще се случи, ако се нареди сред най-високо платените във Висшата лига. Дибала е поискал 350 000 паунда седмично, което е заплата №2 на Острова. Първи в списъка е друг играч на „Юнайтед“ – Алексис Санчис. Чилиецът прибира по половин милион паунда на седем дни. И изглежда, че шефовете на „червените дяволи“ са склонили да плащат солидно на аржентинеца. На Острова твърдят, че Дибала се е разбрал с ръководството и се е прибрал, за последен разговор с треньора на „Ювентус“ Маурицио Сари. Наставникът ще има последната дума по сделката, която ще е под формата на бартер. Италианският шампион ще получи Ромелу Лукаку за Дибала. Интерес към белгийският таран има и от „Интер“, който може да обърка предварителните пазарлъци по оста Торино – Манчестър. 25-годишният Дибала обаче все още се надява да остане на Ботуша, но само ако е част от титулярния състав. Именно заради това той ще има среща със Сари. Ако наставникът не може да му гарантира място сред стартовите 11, което се подразбира от решението на клуба да пусне играча си на трансферния пазар, то Пауло ще премине на „Олд Трафорд“. А там го чака бившият му съотборник Пол Погба. „Един ден ще си тръгна – каза аржентинецът преди две години в интервю за вестник „Кориере дело спорт“. – Много ми липсва Пол Погба, както и Дани Алвеш, но професията ни е такава, че ни разделя с едни и събира с други“. С привличането на Дибала на „Олд Трафорд“ ще се опитат да потушат мераците на Погба за трансфер. Френският халф не веднъж показа, че не е щастлив в „Юнайтед“, но привличането на острието може да промени неговото мнение. При положение, че Погба успее да преглътне факта, че Дибала ще взима с 50 000 паунда седмично повече… Снимка: Twitter", "date": "2019.08.01", "title": " Дибала взима заплата № 2 на Острова"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d1%81%d0%b5-%d0%b1%d0%be%d1%80%d1%8f%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%bd%d0%b0-%d1%88%d0%be%d1%84%d1%8c%d0%be%d1%80-%d0%be%d1%82-%d0%ba/", "text": "Шофьорът на лека кола, сблъскала се с камион в четвъртък на пътя Бяла – Плевен при полскотръмбешкото село Масларево, е настанен в реанимацията на Великотърновската болница с опасност за живота. Мъжът е с тежка гръдна и черепно мозъчна травма, а лекарите се борят за живота му, съобщиха от пресцентъра на МОБАЛ „Д-р Стефан Черкезов”. Катастрофата между лек и товарен автомобил затрудни движението по главния път в ранните часове на деня. Причините за нея все още не се съобщават от полицията.", "date": "2019.08.01", "title": " Лекари се борят за живота на шофьор от катастрофата в Полскотръмбешко\t"}
{"url": "https://trud.bg/%d0%bb%d1%8f%d1%82%d0%bd%d0%b0-%d0%b1%d1%83%d1%80%d1%8f-%d0%b2-%d1%81%d0%be%d1%84%d0%b8%d1%8f-%d0%b2-%d1%80%d0%b0%d0%b7%d0%b3%d1%80%d0%b0%d0%b4-%d0%b8-%d1%82%d1%8a%d1%80%d0%b3%d0%be%d0%b2%d0%b8%d1%89/", "text": "Лятна буря удари София. Малко след обед небето над града притъмня и се изсипа пороен дъжд. Духа и силен вятър. В Разград и Търговище пък е паднала и дребна градушка.", "date": "2019.08.01", "title": " Лятна буря в София, в Разград и Търговище падна градушка (ВИДЕО)"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d1%88%d0%be%d1%84%d1%8c%d0%be%d1%80%d1%8a%d1%82-%d0%be%d1%82-%d1%82%d0%b5%d0%b6%d0%ba%d0%b0%d1%82%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Пострадалият при катастрофата на пътя Плевен – Бяла, в района на Масларево, е починал, съобщиха от Областната дирекция на МВР във Велико Търново. Той е на 53 години от с. Буйново и е управлявал лек автомобил „Опела Зафира“. По първоначална информация се е движел от с. Масларево в посока Бяла, когато, включвайки се в главния път, е бил ударен от товарен автомобил влекач, управляван от 28-годишен мъж от Търговище. По-възрастният водач бе откаран в реанимацията на Великотърновската болница с опасност за живота в следствие на тежка гръдна и черепно-мозъчна травма. Часове по-късно е починал. Причините за инцидента са в процес на изясняване. По случая е започнато досъдебно производство.", "date": "2019.08.01", "title": " Почина шофьорът от тежката катастрофа при Масларево\t"}
{"url": "https://trud.bg/1000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%b5%d0%bd-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-%d0%bf/", "text": "1000 лв. глоба получи водач, хванат да кара в микробус 6 души от търговищкото село Преселец към Белгия. Мъжът, извършвал международен пътнически превоз без разрешение, е освободен от наказателна отговорност и му е наложена административна санкция от Районния съд в Търговище. Шофьорът периодично возел хора от региона към Западна Европа, става ясно от мотивите на съда, произнесъл се по казуса. През ноември миналата година бусът „Фолксваген Каравел” бил спрян на околовръстния път на Търговище. В него пътували шестима пътници, които признали, че отивали в Белгия. Били се разбрали, че ще платят на шофьора по 120-130 евро на човек. Тъй като били хванати на тръгване, им се наложило да си търсят друг превоз към чужбина. Превозното средство, което било ползвано за извозване на хората, пък било собственост на жена, с която водачът съжителствал, става ясно още от материалите по случая.", "date": "2019.08.01", "title": " 1000 лв. глоба за незаконен международен превоз на пътници"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f%d1%82-%d0%b2%d1%8a%d0%bd%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d0%b8%d1%81%d0%ba%d0%b0-%d0%bf/", "text": "На 75-годишнината от Варшавското въстание министърът на външните работи на ФРГ Хайко Маас поиска прошка от Полша прошка за престъпленията, извършени в годините на Втората световна война, съобщава FAZ. „Срамувам се от това, което бе сторено на вашата страна от германци“, призна Маас в реч, изнесена  в Музея на Варшавското въстание в полската столица. В същото време той се изказа в подкрепа на изграждането в Берлин на мемориал за полските жертви на нацистката власт.", "date": "2019.08.01", "title": " Германският външен министър поиска прошка от Полша за престъпленията на нацистите"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d0%b8%d1%8f-%d0%b7%d0%b0%d0%b1%d1%80%d0%b0%d0%bd%d0%b8-%d0%bd%d0%be%d1%81%d0%b5%d0%bd%d0%b5%d1%82%d0%be-%d0%bd%d0%b0-%d0%b1%d1%83%d1%80%d0%ba%d0%b8/", "text": "След спорове, продължили 14 години, в Холандия беше въведена забрана на бурките, предаде БТА. Дрехи, които прикриват лицето, като бурки и воали, вече не могат да бъдат носени в обществени институции като училища, болници и правителствени учреждения, нито в автобуси и влакове. Вътрешното министерство призова местните власти и органите на реда да прилагат забраната.  От представителите на силите за сигурност вече се изисква да казват на забулените жени да показват лицата си. Ако не го сторят, може да им бъде отказан достъп до обществени сгради и да им бъдат наложени глоби от най-малко 150 евро. Забранени са и други средства за прикриване на лицето като маски и мотоциклетни каски. Холандският крайнодесен популист Герт Вилдерс нарече забраната „исторически ден“. Той заяви пред холандско радио, че това е „първата антиислямска мярка“, въведена в страната. Не е ясно обаче до каква степен забраната ще бъде прилагана наистина, след като няколко града, както и болници, компании за обществен транспорт и полицията заявиха, че няма да я спазват. Франция беше първата държава в Европа, въвела забрана на пълния ислямски воал през 2011 г.. припомни ДПА. Няколко страни последваха нейния пример. В Дания забраната на прикриващите цялото лице воали е в сила от една година. Досега според властите са били наложени глоби от 134 до 1340 евро в 39 случая, включително на 22 жени, носещи бурки или никаби. В Германия досега са били въвеждани само изолирани и ограничени забрани – например, за обществените служби в провинция Хесен. Мнозина смятат прикриващия цялото лице воал за символ на потискането на жените в исляма. Критиците на забраната обаче я приемат като посегателство над религиозната свобода. Смята се, че в Холандия има около 150 жени, които носят редовно бурки или никаби", "date": "2019.08.01", "title": " Холандия забрани носенето на бурки"}
{"url": "https://trud.bg/%d1%88%d0%b5%d1%81%d1%82%d0%b8-%d0%b1%d0%bb%d0%be%d0%ba-%d0%bd%d0%b0-%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b5-%d0%b2%d0%ba%d0%bb%d1%8e%d1%87%d0%b5/", "text": "В 14:58 часа днес шести блок на АЕЦ “Козлодуй” бе включен в паралел с енергийната система на страната. Блокът бе спрян в 12:12 часа по-рано днес, за да бъде възстановена работата на две от главните циркулационни помпи. Причината, довела до изключването на помпите, бе отстранена. Успешно са изпълнени изпитанията за потвърждаване на нормалната работоспособност на системите и съоръженията на шести блок. Пети енергоблок на атомната централа работи с пълно натоварване на мощността.", "date": "2019.08.01", "title": " Шести блок на АЕЦ „Козлодуй“ е включен отново в паралел с енергийната система на страната"}
{"url": "https://trud.bg/50-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%b8-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2-%d0%bc%d0%b0%d1%89%d0%b0%d0%b1%d0%bd%d0%be%d1%82/", "text": "Общо 50 български военнослужещи от състава на Сухопътните войски и Силите за специални операции участват в „AGILE SPIRIT – 2019“ – едно от най-мащабните учения, домакин на които е Грузия. В учението участват над  3 000 военнослужещи от общо 14 нации (Грузия, САЩ, Белгия, България, Великобритания, Гърция, Латвия, Литва, Норвегия, Полша, Румъния, Турция, Черна гора и Украйна), съобщиха от МО. Многонационалното военно учение бе тържествено открито на 27 юли в района на Втора пехотна бригада от Западното оперативно командване на Сухопътните войски на Грузия в гр. Сенаки. Учението продължава до 9 август 2019 г. Сред неговите основни цели са повишаване на оперативната съвместимост и усъвършенстване на оперативните способности на участващите сили по време на планирането и провеждането на операции в многонационална среда. То допринася и за поддържането на стабилна и сигурна среда в Черноморския регион. „AGILE SPIRIT – 2019“ включва компютърно-подпомагано командно-щабно учение, което се провежда във войсковия район на Втора пехотна бригада в гр. Сенаки, и тактически учения, които се провеждат на полигони „Орфоло“ и „Вазиани“ в Грузия. Ученията „AGILE SPIRIT“ се провеждат ежегодно от 2011 г. насам и са един от компонентите на сътрудничеството на Грузия със САЩ и НАТО. До 2015 година те са с изцяло грузинско-американско участие, но след това се включват военнослужещи от различни страни-членки на Алианса, включително и Република България, както и партньорски страни.", "date": "2019.08.01", "title": " 50 български военни участват в мащабното учение „AGILE SPIRIT“ в Грузия"}
{"url": "https://trud.bg/%d0%b1%d0%b5%d0%bb%d0%b0-%d1%85%d0%b0%d0%b4%d0%b8%d0%b4-%d0%b8-%d0%bb%d1%8e%d0%b1%d0%be%d0%b2%d1%82%d0%b0-%d0%b9-%d0%ba%d1%8a%d0%bc-%d0%be%d1%81%d0%ba%d1%8a%d0%b4%d0%bd%d0%be%d1%82%d0%be-%d0%b1%d0%b5/", "text": "22-годишната красавица с палестински и холандски гени, не се притеснява да показва стройната си фигура, като винаги предпочита да го прави в много сексапилно и изрязано бельо или бански. В нейна запазена марка се превърнаха бикините с висока талия, подчертаващи слабия й ханш. За разлика от сестра й – Джиджи Хадид, която е с по-спортна фигура, Бела се гордее с женствените си и фини извивки. Като цяло тя се храни здравословно, но слабото й място е пицата, на която никога не отказва.", "date": "2019.08.01", "title": " Бела Хадид и любовта й към оскъдното бельо"}
{"url": "https://trud.bg/%d0%bd%d0%b5-%d0%bc%d0%b8%d1%81%d0%bb%d1%8f-%d1%81%d1%80%d0%b5%d1%89%d1%83-%d0%ba%d0%be%d0%b3%d0%be-%d0%b3%d1%83%d0%b1%d1%8f-%d0%b7%d0%b0%d1%8f%d0%b2%d0%b8-%d0%b3%d1%80%d0%b8%d0%b3%d0%be%d1%80/", "text": "Григор Димитров не даде особена съпротива и загуби от аржентинеца Гуидо Пея в осминафиналите на турнира в Мексико – 4:6, 2:6. Българинът отново допусна доста грешки, но този път срещу него бе по-сериозен съперник, който се възползва от тях. Въпреки поражението асът ни бе изпратен с аплодисменти от местата публика. „Има много причини да отпаднеш рано – заяви Димитров за „Миленио“. – Опитвам се да не мисля срещу кого губя, дали е № 400 или № 500….Има други фактори. Но без съмнение контузията в рамото ме върна много назад. И именно с това се борех през последните шест месеца. Смених ракетата, трябваше да свиквам с новата. Така губиш увереност, губиш от играта си…“. Тази седмица българинът се смъкна с още 3 места в световната ранглиста и вече е №57.  „Върнах се назад и си казах, че няма накъде да е по-зле – продължи той.- Така че нека просто да започна да изграждам всичко наново. Рамото сега ми е по-добре и постоянно съм в тренировки. Нещата ще се върнат на мястото си.“ Димитров не пропусна да коментира и силните си страни в играта.  „Цял живот съм работил върху себе си във фитнеса и никога не съм се скривал от повече работа или да опитвам нещо ново – откровен е той. – От доста години работя върху гъвкавостта и скоростта си. Мисля, че това, както също подвижността и умението да чета играта, са силните ми страни.“", "date": "2019.08.01", "title": " Не мисля срещу кого губя, заяви Григор"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8-%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8-%d1%81%d0%bf%d0%b0%d1%81%d0%b8%d1%85%d0%b0-%d0%b4%d0%b2%d0%b5-%d0%bc/", "text": "Пловдивски пожарникари спасиха две момченца от удавяне, съобщават от пресцентъра на МВР. Днес към 14.35 часа бил получен сигнал за деца, които си играели в коритото на реката, но заради бързо покачващото се ниво на водата, не можели да излязат оттам. Веднага към мястото били насочени четири пожарни екипи и водолази. На място спасителите видели децата, обгърнали с ръце дънер в средата на коритото на реката и викащи за помощ. Силното течение на водите затруднявало работата на екипите, които не успели с въжета да достигнат до бедстващите. Спасителите не губили и минута, с помощта на лодка достигнали до децата и ги качили живи и невредими в нея. Двете момченца, на видима възраст 5 и 8 години, са предадени на родителите.", "date": "2019.08.01", "title": " Пловдивски пожарникари спасиха две момченца от водите на р. Въча"}
{"url": "https://trud.bg/%d0%b3%d0%b5%d1%80%d0%b8-%d0%bc%d0%b0%d0%bb%d0%ba%d0%be%d0%b4%d0%b0%d0%bd%d1%81%d0%ba%d0%b0-%d1%81-%d1%82%d1%80%d0%be%d0%b3%d0%b0%d1%82%d0%b5%d0%bb%d0%b5%d0%bd-%d0%bf%d0%be%d1%81%d1%82-%d0%ba%d1%8a/", "text": "Гери Малкоданска публикува страхотен пост в своя Инстаграм профил по повод първия рожден ден на сина си Лео. Малчуганът е навършил годинка на 31 юли и това явно е една от най-важните дати в живота на щастливата майка. Ето какво пише тя до снимката си с тортата на Лео: „ “ Красивата синоптичка имаше много тежка бременност и дълго време лежа в болница за задържане на бебето, което се роди недоносено. След раждането Гери се включи в инициативи на фондация „Нашите недоносени деца“, които апелират към набиране на средства и обръщане на по-голямо внимание на този проблем, който засяга все повече български семейства. Малкият Лео е първото дете на Гери Малкоданска и дизайнера Александър Ковачев.", "date": "2019.08.01", "title": " Гери Малкоданска с трогателен пост към сина си"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b8%d0%b2%d0%bb%d0%b8%d1%87%d0%b0%d0%bd%d0%b5%d1%82%d0%be-%d0%bd%d0%b0-%d0%b8/", "text": "Министърът на туризма Николина Ангелкова проведе работна среща с ръководители и членове на Българската асоциация на професионалистите в мениджмънта на хотели.  Организацията обединява представители на висшия мениджмънт на престижни хотели в София и в страната. Министър Ангелкова изтъкна важността на разнообразните туристически услуги, които България предлага, и открои ролята на специалистите за устойчивото им развитие и за качеството на продукта, съобщиха от пресцентъра на министерството. Последните данни на националната статистика сочат, че  за периода януари-юни 2019 г.  у нас са направени над  3,6 млн. визити на чуждестранни туристи, което е 0,3% спад спрямо същия период на рекордната за туризма 2018 г., отбеляза министър Ангелкова и подчерта, че тези резултати не кореспондират по никакъв начин с опити сезонът да се описва в негативни краски. Още в началото на годината предупредихме, че 2019 г. ще е предизвикателна за туризма,  каза министърът. Тя подчерта, че независимо че за юни отстъплението на пазари Германия и Русия не е в толкова сериозен размер, усилията за създаване на атрактивен продукт за туристите продължават. За да привлечем повече посетители в България, предприемаме допълнителни мерки за насърчаване на организирания туризъм в крилата на сезона – през май, юни и септември, информира министърът. Тези стъпки ще бъдат свързани с активна реклама за бранд България чрез насочени послания към всеки пазар според специфичните му интереси. Пилотно механизмът ще стартира по Черноморието. Работим насочено към водещите 10 входящи пазара за страната, но и за увеличаване на интереса на туристите от държавите от топ 20 и топ 30, както и от перспективните пазари – Китай, Индия, Япония, САЩ и др., отбеляза още министърът. Фокусираме се също върху транспортната свързаност, прилагаме съвременните дигитални технологии в рекламата и в административното обслужване, подчерта министър Ангелкова. Говорейки за водещите приоритети в работата на ведомството, тя се спря на няколко фактора за стимулиране на туристическите дейности. Ключово е намаляването на административната тежест за бизнеса. Отпаднаха редица изисквания и ние сме първата държавна администрация, предлагаща услугите си в режим 24/7, включително с лицева идентификация. Финализирахме наредбата за категоризация на местата за настаняване и развлечения, като неработещите изисквания към тях бяха премахнати, поясни още тя. Сред ключовите приоритети министърът открои също привличане интереса на големите международни брандове в туризма, което е изключително важно за утвърждаване имиджа на страната като конкурентна дестинация с високо качество на продукта. Изпълнителният директор на Българската асоциация на професионалистите в мениджмънта на хотели Георги Дучев благодари за срещата и изрази готовност за сътрудничество. Представителите на бизнеса изтъкнаха необходимостта за обединени усилия на държавата, хотелиерите и общините за популяризирането на България. Зад тази позиция заставаме изцяло като администрация, потвърди министър Ангелкова. По повод политиките за споделената икономика в туризма министър Ангелкова обърна внимание, че този въпрос е предмет на сформирана тематична работна група в министерството. Идеята е да ползваме добрите чуждестранни практики и се обмисля на европейско ниво да се инициира дискусия за евентуална обща рамка, защото това е общо предизвикателство, свързано не само с конкуренцията, но и с имиджа на дестинациите, и с фиска, стана ясно от думите на министър Ангелкова. В работната група са включени представители и на държавни институции, браншови организации и българските общини.  Имиджът на сектора зависи от усилията на всеки един от нас, обобщи министър Ангелкова и призова за мобилизация, така че позиционирането на България на туристическата карта на Европа и отличните резултати, вече постигнати в сектора, да бъдат надградени въпреки предизвикателствата. Министър Ангелкова припомни и важността на Единната система за туристическа информация, която трябва да функционира изцяло от 1 октомври 2019 г., и призова час по-скоро да се изпълнят всички законови изисквания за попълването й.", "date": "2019.08.01", "title": " Министър Ангелкова: Привличането на интереса на големите международни брандове в туризма е ключово"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b0-%d0%b1%d0%b0%d0%bd%d0%b4%d0%b0-%d0%b7%d0%b0-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8-7/", "text": "Специализираната прокуратура привлече към наказателна отговорност седем лица за участие в организирана престъпна за разпространение на наркотици в три области на страната. Разследва се дейността им и във връзка с производство на марихуана, след като при действията по разследването е намерено и иззето оборудване за наркооранжерия. Участниците в групата са задържани на 31 юли 2019 г. при операция на ГДБОП, Териториалните служби БОП в Бургас, Плевен-Ловеч, ГДНП и Специализираната прокуратура в три области – Бургас, Ямбол и Ловеч. Според събраните доказателства групата е действала от октомври 2018 г. При извършените претърсвания на жилища, промишлени помещения, офиси и автомобили са намерени и иззети различни доказателства за престъпната й дейност. В жилище на един от участниците в село Дерманци, Ловешко, е открито голямо количество канабис, пакетиран за продажба на едро. Там са намерени и иззети вентилатори, осветителни тела и други части от цялостно оборудване за отглеждане на растения в затворени помещения. В къща на друг участник в групата в село Веселиново, Ямболско, освен наркотици, е открито и иззето автоматично огнестрелно оръжие. Суха тревна маса в буркани и оборудване за наркооранжрия са открити в старо промишлено помещение, където се предполага, че доскоро е бил отглеждан индийски коноп. В едно от претърсените помещения е намерено и иззето голямо количество пари в евро. На седемте обвинени за участие в престъпната група е наложено задържане до 72 часа. Предстои в Специализирания наказателен съд да бъде внесено искане за налагане на мярка за неотклонение „Задържане под стража за всеки от тях.", "date": "2019.08.01", "title": " Разбиха престъпна банда за наркотици, 7 души са задържани (СНИМКИ)"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d0%b2%d0%be%d0%b4%d0%b8-%d0%bd%d0%b0%d0%b9-%d1%81%d0%b8%d0%bb%d0%bd%d0%b8%d1%82%d0%b5-%d1%81%d0%b8-%d0%b2%d0%be%d0%bb%d0%b5%d0%b9%d0%b1%d0%be%d0%bb/", "text": "Бразилия води най-силните си волейболисти за олимпийската квалификация във Варна (9 – 11 август). От състава на златния олимпийски медалист от Рио 2016 ще отсъства само Маурицио Соуза, който лекува травма. „Селесао“ обаче идва със звездите си Бруно Резенде, Уолъс Де Соуза, Роберто Лукарели, Йоанди Леал и Лукас Сааткамп. Същевременно кръводарителска кампания се организира в Морската столица. Тя ще даде възможност на първите 40, включили се в нея, да получат безплатен билет за мачовете на националите. Инициативата стартира в събота от 9 до 14 часа в Кръвен център Варна, бул. „Цар Освободител“ 100. Тя ще продължи също от понеделник до 9 август (петък), когато е и първия мач на „лъвовете“. Освен Бразилия съперници на момчетата на Силвано Пранди ще са още Египет и Пуерто Рико.", "date": "2019.08.01", "title": " Бразилия води най-силните си волейболисти във Варна"}
{"url": "https://trud.bg/%d1%81%d0%b5%d1%80%d0%b8%d0%be%d0%b7%d0%bd%d0%be-%d0%b7%d0%b0-%d0%b2%d1%80%d1%8a%d0%b7%d0%ba%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d0%ba%d0%b8%d0%b1%d0%b5%d1%80%d1%82%d0%b5%d1%80%d0%be/", "text": "Голяма веселба падна из социалните мрежи и част от интернет сайтовете в сряда, когато използвайки няколко думи на прокурорка от Специализираната прокуратура, за пореден път бе направен опит фактите около разследването за изтичането на данните на над 5 млн. българи от НАП, да бъдат неглижирани. И докато мнозина се захласнаха по обяснението как хакерите са искали да активират поливната система около парламента, която все пак май не можело да се управлява дистанционно, на заден план останаха доказателствата, уличаващи собственика и служителите на фирмата “Тад Груп” в опит за дестабилизиране на страната, в съучастие с определящите се като “разследващи журналисти” списвачи на сайта “Биволъ”. Всеки, който познава най-известните антимафиоти у нас – служителите на “Киберпрестъпност” в ГДБОП, знае, че енергията им за работа е неизчерпаема. Стотици са арестуваните от тях педофили, а хиляди са заловените престъпници, точили банкови сметки онлайн или вършили измами през интернет. Това са може би най-награждаваните действащи български полицаи. Уважавани са от колегите им из целия свят и са добре приети сред компаниите в областта на информационните технологии, които последното десетилетие развиват успешен бизнес у нас. Ако човек внимателно гледа кадрите от акцията по изземването на компютърните конфигурации, сървъри и друга  техника от офиса на “Тад Груп” в квартал “Изток” преди две седмици, ще забележи, че антимафиотите бяха угрижени. Към онзи момент те вече бяха установили, че хакерът Кристиян Бойков е този, който е източил базата данни на НАП, но това беше едва началото на разкритията за мащабната престъпна дейност. Трудно е да се предвиди какво би се случило, ако към днешна дата авторите на кибератаката срещу НАП не бяха установени в изключително бърз порядък от разследващите. Несъмнено страната щеше да е хвърлена в хаос, каквато всъщност е била целта на скритите кукловоди на целия престъпен сценарий. Иначе защо Атанас Чобанов от “Биволъ” ще общува през криптираната програма с човек от “Тад Груп”? Защо Чобанов получава ЕГН-та, номерата на личните карти и куп още лична информация на над 5 млн. българи цели две седмици преди 20-годишният хакер Кристиян Бойков да ги “пусне” на две медии, които по-късно ще се превърнат в негови защитници – “Капитал” и бТВ? Това, че бТВ отчетливо бе захранвана с информация от “Тад Груп” през целия период от “пускането” на данните от НАП до ареста на собственика на компютърната фирма, може да се обясни с познанство на един от отговорните редактори в телевизията с Иван Тодоров. Случайно или не, преди две години въпросният журналист е върнат на работа в бТВ, която пет години по-рано е напуснал, за да отиде да работи в телевизия на Цветан Василев. Оказва се, че в дните, в които собственикът на “Тад Груп” е бил в чужбина, той многократно е общувал с редактора в бТВ, за когото дори колегите му са наясно, че е “парашутиран” в телевизията с активната роля на укриващия се в Белград беглец от правосъдието Цветан Василев. Подсъдимият за източването на милиарди е сред хората, които дори не крият, че не спират да работят за дестабилизация на страната, за предизвикването на хаос и най-вече за дискредитиране на прокуратурата. Така, Василев и съучастниците му, отговорни за фалита на КТБ, смятат, че ще могат да избегнат продължаващия вече година процес пред Специализирания наказателен съд и разбира се да попречат на осъждането си. Факт е, че когато Иван Тодоров започва да развива дейност в сферата на информационната сигурност с “Тад Груп” през 2016 г., това съвпада с периода, в който сайтът на Асен Йорданов и Атанас Чобанов постепенно започва да се превръща в ключов инструмент на лабораторията за компромати, която през подставени лица Цветан Василев успява да изгради у нас, докато се укрива в Белград. За да си осигури евентуална индулгенция при възможни проверки за дейността, Тодоров регистрира напълно фиктивно дружество със същото наименование на територията на Съединените щати. На сайта на фирмата му са посочени и няколко европейски дестинации, в които компанията би трябвало да оперира, но данни за такава дейност няма. Обикновено интернет компаниите са особено активни в социалните мрежи. “Тад Груп” също има страница във Фейсбук, но в нея липсват снимки на служителите от работния процес или от тийм-билдинг, нещо, което всяка реално и открито функционираща IT-компания държи да е на показ, в опит да привлече и потенциални нови кадри. Разбираемо, разследващите засега не искат да разкрият повече подробности за незаконната дейност на хакера Кристиян и неговия шеф Иван Тодоров. Но бивши служители на “Тад Груп” вече свидетелстват, а и не цялата информация, добита по престъпен начин, е достъпна. Пробив и източване на данни от застрахователна компания, от сървърите на най-голямата лотарийна игра у нас, достъп до адресите и паролите половин милион потребители на най-голямата компания за достъп до електронна поща – са само малка част от “бизнеса” на хакерите. Има и множество физически лица, които са били обект на упорито проучване, което по всичко изглежда е зареждало с необходимата информация авторите от “Биволъ”, за да могат те да изготвят компромати и манипулативни публикации срещу опонентите на този, който е на върха на схемата като поръчител – Цветан Василев. Донякъде изненадани от бързите действия по разследването, заговорниците не само че не успяха да ескалират напрежението по начина, който са планирали, но опитите за раздухване на скандала зад граница не бе така успешен. По подобие на опетняването на името на България в края на 2018-та година, когато в рамките само на едно денонощие страната влезе в световните новини като държавата, в която е жена е убита, защото е била “разследващ журналист”. Макар властите да откриха истинския убиец и мотиви за смъртта на Виктория Маринова, петното върху България вече бе хвърлено. Този път сценарият не проработи, а може да се окаже, че върху авторите и изпълнителите ще има и бумерангов ефект. Преди седмица близкият до Атанас Чобанов журналист Георги Готев, работещ в ситуираното в Брюксел издание EuroActive публикува информацията, че покрай данните на НАП, хакерите са успели да се доберат до работни файлове и на Европейската мрежа за борба с  ДДС-измамите – Eurofisc. Подробности не бяха дадени, но не е изключено именно поради засягане на интересите на институция на Европейския съюз, казусът да се окаже важен и за чуждестранни служби, а дори и за Европол, която е специализирана в разследването на глобални мрежи за престъпления в интернет. За това, че “Биволъ” е имал нерегламентиран достъп до данни, които са собственост на европейски институции, може да се съди по част от публикациите през годините в сайта на Чобанов и Йорданов. Въпрос на разследване и анализ е дали тази информация не е била източена също от “Тад Груп”. И ако това се потвърди, не е изключено цялата група – от хакерчето, през неговия подбудител, та до другата част от престъпната схема – списвачите от “Биволъ”, да станат обект на разследване от други страни членки на Европейския съюз. Една от тези държави може да е и Румъния, тъй като в публикации на “Биволъ” не веднъж са били използвани данни, които очевидно са придобити по нерегламентиран начин от румънски държавни институции. Атаката срещу НАП и разкритията за нейните извършители всъщност доказа това, което от години ставаше все по-очевидно, а именно, че зад “гръмките” разкрития на “Биволъ” далеч не стои грижата за обществения интерес, а е налице добре прикрита схема за изнудване на частни компании, държавни структури и отделни личности. Многократно, особено Чобанов, а и друг от свързаните с Цветан Василев “журналисти” като Мирослав Иванов, който, както се оказа, е бил сред най-честите гости в миналото в кабинета на фалиралия банкер, са давали поводи да се смята, че се цели дестабилизация на банковия сектор чрез целенасочени атаки срещу една от големите банки у нас. Настоящото разследване е на път да верифицира всички тези незаконни действия, в които е засегната репутацията на частни компании, доверието в органи на властта и името на неудобни за кукловодите на “Биволъ” политици, бизнесмени и висши държавни чиновници. В опит да се представят за противници на системата, още в първите години на съществуването на “Биволъ” Атанас Чобанов и Асен Йорданов пробваха да се афишират като българския еквивалент на отговорника за най-големия теч на секретна информация в американската история – създателят на “Уикилийкс” Джулиан Асанж. Макар и с десетилетие закъснение, вече никой почти не се съмнява, че е въпрос на кратко време, след което Асанж ще бъде изправен пред американски съд. Това дори потвърди преди дни лично Майк Помпео, бившият директор на ЦРУ, а сега държавен секретар на Съединените щати. Именно тази строгост на закона, прилагана срещу всеки, който дръзне да използва информация, която няма право да притежава, било с цел извличане на финансова изгода или в полза на трети лица, прави САЩ най-голямата демокрация в света. И ако в България много държим да докажем, че сме демократична страна, то е крайно време институциите да защитят националния интерес от престъпно посегателство, макар понякога то да е прикрито под формата на звучащо ефектно и скандално “журналистическо разследване”. Защото, ако сега звучи смешно, то си представете няколкостотин души, които са се събрали да протестират или някой ги е мотивирал да го направят пред парламента, изведнъж се окажат „полети“ с вода. Дали тогава същите тези, които сега се смеят, нямаше да кажат, че службите умишлено са провокирали протестиращите и дори са ги унижили, ползвайки пръскачките за поливане на тревните площи в опит да провалят “гражданското” недоволство? Пак щяхме да чуем добре познатите клишета за диктатура, завладяна държава и разбира се – за опит за налагане на тотална цензура над опозиционното говорене. Нищо подобно, защото САЩ показват, че свободата и демокрацията са силни там, където правилата и законите се спазват, а нарушителите им се наказват с цялата строгост. Дали е дошло времето това да се случи и у нас?", "date": "2019.08.01", "title": " Сериозно за връзката между кибертерористите и “Биволъ”\t"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd-%d0%be%d1%82%d0%bd%d0%be%d0%b2%d0%be-%d0%bd%d0%b0-%d1%82%d0%b5%d0%bf%d0%b8%d1%85%d0%b0-%d1%81%d0%bb%d0%b5%d0%b4-%d0%bb%d0%b5%d1%87%d0%b5%d0%bd%d0%b8%d0%b5/", "text": "Египтянинът Тарек Абделслам, който през 2017-а спечели европейска титла за България, се връща в отбора ни по борба след повече от година пауза. През това време той лекува травми и се подложи на операции. Националът ще стартира на турнира в Румъния през уикенда в категория до 87 кг на класическия стил. В надпреварата ще се включат най-добрите ни състезатели и в трите стила – Иво Ангелов, Кирил Милов, Айк Мнацаканян, Георги Вангелов, Тайбе Юсеин, Миглена Селишка… Състезанието е проверка преди световното в Казахстан през септември, квалификация за олимпиадата. Същевременно България засега остава без отличие от световното за кадети в София, след като и кадетките не успяха да стигнат до призовите места. В свободния стил Русия е отборен победител със 168 точки пред Иран (166) и Индия (106).", "date": "2019.08.01", "title": " Шампион отново на тепиха след лечение на травма"}
{"url": "https://trud.bg/%d0%bb%d0%be%d1%85%d1%82%d0%b5-%d0%be%d1%82%d0%bd%d0%be%d0%b2%d0%be-%d0%b2-%d0%b1%d0%b0%d1%81%d0%b5%d0%b9%d0%bd%d0%b0-%d0%b8%d1%81%d0%ba%d0%b0-%d0%bc%d0%b5%d0%b4%d0%b0%d0%bb-%d0%be%d1%82-%d1%82%d0%be/", "text": "Скандалният американски плувец Райън Лохте се завърна в басейна и вече мечтае за медал от олимпиадата Токио 2020. На игрите Рио 2016 той се забърка в скандал, като излъга, че е бил обран в пиянска свада. И бе наказан за 10 месеца. Последва нова 14-месечна санкция за това, че е използвал забранения метод за вливане – интравенозна инфузия. Освен това Лохте се подложи и на лечение за борба с алкохолизма. „Откакто синът и дъщеря ми се родиха имам нова перспектива – призна шесткратният олимпийски шампион. – Не съм същия човек, който бях преди три години. Тук съм, за да се състезавам и имам своите цели за игрите в Токио”. Лохте си гарантира място в тима на олимпийските квалификации на САЩ, фиксирайки 1:57.88 мин на 200 м съчетано.", "date": "2019.08.01", "title": " Лохте отново в басейна, иска медал от Токио 2020"}
{"url": "https://trud.bg/%d0%b5%d0%ba-%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b8%d0%bb%d0%b0-%d0%bd%d0%b0-%d1%80%d1%83%d1%81%d0%b8%d1%8f-%d0%b8-%d1%83%d0%ba%d1%80%d0%b0%d0%b9%d0%bd%d0%b0-10-%d0%b3%d0%be%d0%b4/", "text": "Европейската комисия е предложила на Русия и Украйна сключване на 10-годишен договор за транзит на газ от 2020 г. Това ще бъде обсъдено на тристранни министерски преговори, които ЕК предлага да се проведат на 16 септември, съобщи днес пред   дипломатически източник от Брюксел. Официално датата не е утвърдена, но двете страни вече са заявили принципното си съгласие за дискусии. По-рано Русия обяви, че е готова да обсъжда единствено удължаване на настоящия договор с една година. Действащите договори за доставка и транзит на руски газ през Украйна изтичат в края на тази година.", "date": "2019.08.01", "title": " ЕК е предложила на Русия и Украйна 10-годишен договор за транзит на газ"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d0%be%d1%82%d0%bd%d0%be%d0%b2%d0%be-%d0%b4%d0%b0-%d0%bf%d1%80%d0%b5%d0%b3%d0%be/", "text": "Администрацията на президента на САЩ Доналд Тръмп е готова да поднови преговорите със Северна Корея. Това заяви държавният секретар Майк Помпео и изрази съжаление, че такава среща няма да се състои в кулоарите на конференцията по сигурността в Банкок, съобщава БТА. На съвместна пресконференция с тайландския външен министър Дон Прамудвинай, Помпео заяви, че той и американският главен преговарящ по севернокорейския въпрос са се надявали да се срещнат с високопоставен севернокорейски представител по време на престоя си в тайландската столица за годишния форум на Асоциацията на държавите от Югоизточна Азия (АСЕАН). Изглежда обаче, че те няма да получат такава възможност в Банкок. Въпреки това Помпео изрази оптимизъм, че е възможно скоро да се състои нов кръг на преговори. Държавният секретар на САЩ направи това изявление малко след като Северна Корея обяви постигането на напредък в ракетната си програма, отбелязва АП. Помпео съобщи още, че на срещата си с китайския външен министър Ван И по-рано днес са обсъдили и търговските преговори между Китай и САЩ. „Работим по много направления“, подчерта държавният секретар на САЩ. „Бяхме откровени по въпросите, по които искаме Китай да се държи по различен начин. Беше много професионална дискусия“, увери той. И двете страни искат подобряване на отношенията между тях, които се влошиха поради търговската война и американските санкции срещу китайския телекомуникационен гигант „Хуауей“, както и заради въпроса за Тайван и за Южнокитайско море, припомня Ройтерс. По-рано Ван И заяви, че по време на продължилата около половин час среща двамата с Помпео са говорили за начини за подобряване на двустранните отношения. Китайският външен министър подчерта, че проблеми винаги може да се появят, но е важно представителите на двете страни да ги обсъждат. По време на посещението си в Банкок държавният секретар на САЩ заяви също, че е призовал съюзниците на Вашингтон в Югоизточна Азия „да продължат да прилагат санкциите, които помагат на дипломацията със Северна Корея, да се обявят срещу използването на заплахи в Южнокитайско море от страна на Пекин, да подкрепят доброволното, безопасно и достойно завръщане на рохингите по родните им места и да се противопоставят на иранската агресия“. Помпео засегна и темата за строежа на китайски язовир по течението на река Меконг, като каза, че това строителство е довело до рекордно ниски равнища на водата, припомня Ройтерс.", "date": "2019.08.01", "title": " Майк Помпео: Готови сме отново да преговаряме със Северна Корея"}
{"url": "https://trud.bg/%d0%b1%d0%b8%d0%b2%d0%be%d0%bb%d1%8a-%d0%bd%d0%b0-%d1%80%d0%b0%d0%b7%d0%bf%d0%b8%d1%82-%d0%b7%d0%b0-%d0%ba%d1%80%d0%b0%d0%b4%d0%b5%d0%bd%d0%b8%d1%82%d0%b5-%d0%b4%d0%b0%d0%bd%d0%bd/", "text": "Кристиян Бойков и “Биволъ” общували в секретен чат  Специализираната прокуратура издаде Европейска заповед за разследване във Франция, където да бъде разпитан главният редактор на сайта “Биволъ” Атанас Чобанов за връзките му с крадците на данни от НАП. Заповедта ще бъде изпратена на френските власти, които да издирят Чобанов на постоянния му адрес в Париж. Пред БНР той каза, че е на почивка из Европа, но ще съдейства, ако бъде потърсен от френските власти. От прокуратурата разпространиха част от доказателства по разследването на безпрецедентния случай на кибертероризъм, от които става кристално ясно, че изпълнителният директор на “ТАД Груп” Георги Янков и служителят от фирмата Кристиян Бойков са общували с Чобанов. Като писа “Труд”, открадната информация от НАП е била предоставена на “Биволъ” 2 седмици преди да стане известна хакерската атака. Това стана ясно преди заседанието на спецсъда, който пусна собственикът на фирмата Иван Тодоров на свобода срещу 100 000 лв. гаранция. Обвинението ще протестира мярката пред Апелативния спецсъд с искане на Тодоров да се наложи постоянен арест. Разследващите са открили в личния телефон на Кристиян Бойков, че той използва приложението “Телеграм”, в което се вижда секретен чат с никнейм “Биволъ”. На 15 юли между 14.05 и 14.15 ч. на терасата в офиса на фирмата от охранителна кемера е записан разговор между Георги Янков и Кристиян Бойков, проведен 4 часа и 52 минути, след като е пратено съобщение до медиите за хакнатата база данни на НАП. Чува се как Кристиян споделя на шефа си Георги Янков: “Знаеш ли какво почвам да се замислям, тия неща, дето съм ги изпратил до медиите, сега в момента никой няма да го отрази. Всичко ще приберат като информация за вътрешно ползване, ще умра от смях. Ха, аз съм го пратил до „Биволъ” и до Ройтерс, така че…” Пет часа по-късно на същата тераса Георги Янков говори с някого по телефона и от думите му се разбира, че “Биволъ” е получил информацията много преди другите медии. „….Да не говорим, че “Биволъ” разполагат с информацията от две седмици. Директно с Атанас Чоланов от “Биволъ” се говори. Имай предвид, че те не са пуснати всички, пуснати точно на медиите, за да ги верифицират, за да ги видят, че са верни и да видят за какво става въпрос. Правителството трябва да си замине с всички, с всички”. Служителите на фирмата не са подслушвани със СРС-та, а звукът е взет от видозаписите на камерите в офиса им. 15 юли.  Няколко медии получават по електронната поща съобщение с линк към папки, за които се твърди, че са взети от базата данни на НАП.   16 юли.  Само три медии – Би Ти Ви, Нова и “Капитaл” получават второ съобщение от същия хакер, който казва за себе си, че е руснак, женен за българка. Същият ден вечерта агенти на ГДБОП стигат до Кристиян Бойков и той е задържан.   17 юли.  Софийска градска прокуратура повдига обвинение на Бойков за увреждане на критична инфраструктура и му налага арест до 72 часа.   18 юли.  Кристиян Бойков е пуснат с мярка “подписка”, тъй като от НАП съобщили на прокуратурата, че откраднатата информация не представлява “критична инфраструктура”.   20 юли.  Шефът на “ТАД Груп” Иван Тодоров дава интервю за “Труд”. Обяснява какво е бяла и черно хакерство, а на въпроса за Кристиян Бойков отговаря, че той вече е по-добре.   22 юли.  Кристиян Бойков и изпълнителният директор на “Тад Груп” Горги Янков дават интервю пред Би Ти Ви в което отричат един през друг дза имат нещо общо с хакерската атака.   24 юли.  Агенти на ГДБОП влизат в офиса на ТАД Груп” и изземат компютри. Разследването се поема от спецпрокуратурата. Шефът Георги Янков е задържан, а собственикът Иван Тодоров е в Канада.   25 юли.  Бойков и двамата му шефове са обвинени за кибертероризъм.   Търсили информация за Борисов, Цацаров и Пеевски Кристиян Бойков е търсил в базата данни на НАП информация по единните граждански номера на премиера Бойко Борисов, главния прокурор Сотир Цацаров и депутата от ДПС Делян Пеевски, установили разследващите. В личния телефон на Бойков е намерен и файл, съдържащ лични данни за хора, заемащи висши др.ржавни и публични длъжности – народни представители, съдии, прокурори, следователи, областни управители, кметове. Съдържанието на файла веднага е било качено на интернет адрес, като повечето от тази информация не е била пратена до българските медии, а е останала в резерв. Прокуратурата смята, че подбудители на Бойков са прекият му шеф Георги Янков и собственикът на фирмата Иван Тодоров.   Бойков сниман, докато се играе на „руски хакер”   Крадецът си забравил шапката на местопрестъплението Прокуратурата притежава безспорно доказателство, че Кристиян Бойков се е представил за “руския хакер, женен за българка, пробил системата на НАП”. Вътрешна видеокамера, насочена към работното му място във фирмата “ТАД Груп”, издала Бойков. От записа се вижда как на 16 юли в 11.13 ч. Кристиян отваря интернет страница, която предлага услуга за анонимно получаване и изпращане на имейли. От същото място предния ден е пратил и първите линкове на медиите. Минути по-късно търси в Гугъл сайта на Би Ти Ви, отваря страницата на телевизията и копира имейл адреса. Веднага след това влиза в страницата на “Капитал” и “Нова”. Между 11.24 ч и 11.46 ч. младежът пише и редактира текст. Минути по-късно в трите медии е получено съобщение от анонимния “руски хакер” от имейл minfin@mail2tor.com, който съвпада със страницата, до която по-рано Бойков имал достъп. Кристиян се е опитал да пробие още 49 сайта, за да се добере до базата данни в тях, установила прокуратурата. Той използвал и пропуски в някой системи и писал подиграветилни коментира за колегите си, създавали защитата. Но – като каза пред “Труд” един от участвалите в разследването: “И най-великият крадец може да бъде заловен, когато си забрави шапката на местопрестъплението”.   Атаката е срещу държавността и българската нация „Според мен е налица атака срещу държавността и атака срщу бългрската нация. Не може всякакви хора да си позволяват да се гаврят с българските граждани и законността, включително в името на някакви свои цели – политически, бизнес и какво ли не“. Това коментира пред „Труд“ юристът Борислав Цеков, доктор по конституционно право в Института за държавата и правото при БАН. „Във всяка една държава, където 5 млн. души биха били изложени на такова посегателство, заподозрените щяха да са в ареста, а нмаше да раздават интервюта по медиите. Заедно с това виждам едно подценително отношение в голяма част от нашата общественост – какво толкова било станало. Смята се, че едва ли не само НАП са виновни. Разбира се, НАП носи своята отговорност за слабите мерки мерки за сигурност по отношение на софтуерните им системи, но това не трябва да подменя темата за престъпниците, които са извършили този удар срещу държавата. Защото това, че някой си е оставил открехнат прозореца и оттам са влезли крадци, не означава, че небрежността му оневинява крадците. Престъплението си е престъпление“, каза още Цеков. „Що се отнася до събирането на данни за магистрати и политици, това са изключително сериозни и тревожни данни. Очевидно става дума за злоумишлена дейност и затова българското правосъдие, но по-важното – и българската общественост, следва да се отнасят категорично отрицателно към подобни лица и фирми, които си позволяват такава дейност. Това в атентат, това е тероризъм, това е заплаха за националната сигурност и подобни прояви трябва да бъдат смазани, така, както биха направили правоохранителните органи в САЩ. Нали си представяте, ако 5 млн. американски граждани бъдат засегнати от някаква хакерска група, какво ще се случи с въпросната група – ФБР, в ареста, съд и присъди“, обясни юристът.", "date": "2019.08.01", "title": " „Биволъ” на разпит за крадените данни от НАП (ОБЗОР)\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d1%80%d1%83%d0%b4%d0%bd%d1%8f%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-4/", "text": "Катастрофа затруднява движението от 31 км до 32 км на АМ „Тракия“ в посока София. Автомобилите преминават само в активната лента, съобщават от Агенция „Пътна инфраструктура“. Шофьорите да се движат с повишено внимание и съобразена скорост, като спазват указанията на „Пътна полиция“.", "date": "2019.08.01", "title": " Катастрофа затруднява движението на АМ „Тракия“ в посока София"}
{"url": "https://trud.bg/%d0%bf%d1%80%d0%b5%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8%d1%8f-%d1%81%d1%8a%d0%b4-%d0%bd%d0%b0%d1%88%d0%b5%d0%bd%d0%b5%d1%86/", "text": "Окръжен съд – Бургас предаде на австрийските съдебни власти обвиняем за парична измама и изпиране на пари. Българинът Иван Г. ,в проведеното открито съдебно заседание, е изразил доброволно съгласие да бъде предаден на съда в Залцбург. Той е обвинен в извършването на пет отделни престъпления, осъществени в периода от 09.05.2015 г. до 08.11.2018 г., в Бергхайм и в други населени места в Република Австрия, четири от които квалифицирани като тежка измама, а петото – квалифицирано като изпиране на пари. Иван Г. заедно с още четири лица, намирайки се в град Бергхайм, подвеждал служители на банкови институции, чрез заблуждаване относно факти, да извършват действия – да издадат кредитни карти, като се представял за платежоспособен и добронамерен получател на кредитни карти, притежаващ съответните средства за покритие на банковата сметка. В периода между 09.05.2015 г. и 08.11.2018 г., Иван Г. и същите четири лица, като членове на организирана престъпна група в Бергхайм и други населени места в Австрия, прикрили произхода на части от имущество, придобити чрез престъпление, за което законът предвижда наказание повече от една година „Лишаване от свобода“. Те прикрили произхода на паричните суми, чрез взаимно прехвърляне на други членове на организираната престъпна група или други участници в паричните операции – престъпление квалифицирано като изпиране на пари.", "date": "2019.08.01", "title": " Предадоха на Австрийския съд нашенец,обвинен в серия измами\t"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d1%81%d0%b5-%d0%b3%d0%be%d1%82%d0%b2%d0%b8-%d0%b4%d0%b0-%d0%bd%d0%b0%d0%bb%d0%be%d0%b6%d0%b8-%d0%b5%d0%bc%d0%b1%d0%b0%d1%80%d0%b3%d0%be-%d0%bd%d0%b0-%d1%81/", "text": "Към забрана на внос на свинско месо от България се готви да премине Гърция, вследствие огнищата на африканска чума по свинете у нас. В същото време мерките за защита и наблюдение на свинефермите в пограничните района на Източна Македония и Тракия се засилват. От Министерството на развитието на селските райони в Гърция все още няма официално съобщение за забрана, а политическото ръководство наблюдава проблема по гръцко-българските и гръцко-турските граници като засилват мерки за защита и надзор на свиневъдните ферми. Предстоящото „ембарго“ върху вноса на свинско месо от България се очаква като предпазен ход, а Ройтерс цитира българския министър на земеделието Десислава Танева, според която на границата ще бъдат проверявани пътниците за всякакви забранени месни продукти, коментират гръцки медии. Съгласно решение на браншовите организации в България, ще бъдат създадени двадесет километрови карантинни зони около всички свиневъдни ферми. Три области (Плевен, Разград и Русе) са обявили извънредно положение след избухването на африканска чума по свинете. Предполага се, че огнищата са над 20, а според анализатори, на България може да се наложи да убие до 500 000 прасета, за да ограничи разпространението на болестта. Африканската чума по свинете е силно заразна болест, която засяга свинете и дивите свине, но не се предава на хората. България е осмата държава в Европейския съюз, регистрирала огнища на заразата, откакто вирусът се разпространи от Армения и Грузия през 2007 г. Вирусът на АЧС до момента не се е появявал в Гърция.", "date": "2019.08.01", "title": " Гърция се готви да наложи „ембарго“ на свинското от България"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%be%d0%b2%d0%b8-%d0%b4%d0%b5%d1%82%d1%81%d0%ba%d0%b8-%d0%bf/", "text": "Нови детски площадки ще бъдат изградени в Благоевград и малките населени места. Те са заложени в Инвестиционната програма на Община Благоевград, като голяма част от тях са по заявено желание от жителите в кампанията „ТИ ПРЕДЛОЖИ! КМЕТЕ НАПРАВИ!“. Подготвителните дейности започват от днес. Сред местата, на които ще бъдат изградени нови детски площадки са кварталите „Струмско“, „Грамада“ „Ален мак“, Орлова чука“, както и в селата Рилци, Покровник, Падеш. Новите места за игра ще бъдат съобразени изцяло с изискванията за безопасност. Ще бъдат поставени ограда и ударопоглъщаща настилка. Всяка от детските площадки ще бъде оборудвана с разнообразни съоръжения. Освен с уреди за игра, съобразени с възрастта на децата, на площадките ще има пейки и кошчета за удобство на придружителите. През настоящата година предстои изграждането и на спортни площадки на територията на Благоевград. Обособяването на кътове за игра и спорт е сред основните приоритети на кмета д–р Атанас Камбитов, а целта е да се създадат подходящи условия за малките и младите жители на общината.", "date": "2019.08.01", "title": " Започва изграждането на нови детски площадки в Благоевград и селата"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-12/", "text": "„Биволъ” на разпит за крадените данни от НАП Шефът от “ТАД Груп” Георги Янков записан да казва: “Правителството трябва да си замине с всички, с всички…”. Прокуратурата издаде Европейска заповед за разследване във Франция.         Цар Самуил и трагичното лято на 1014 година Тъжната армия от слепци е била по-страшна гледка и от самата смърт – анализ на проф. Пламен Павлов в рубриката „Мистериите на българските земи“.         “МH17 – зов за справедливост” След документалния филм на големия Оливър Стоун за Украйна, нов холандски филм за гибелта на полет МН17 в 2014 г. сензационно разкрива фалшификации в разследването – анализ на Валентин Хаджийски.               Какво Асо може да извади БСП-София за изборите наесен Здравец Хайтов има активна гражданска и професионална позиция за случващото се в града – анализ на „Труд“.         Царят на баира Силует на най-младия шампион в „Тур дьо Франс” – колумбиецът Еган Бернал.             С “Тютюн” посрещаме вековния юбилей на Варненския театър  Даниела Димова, директор на Театрално-музикалния продуцентски център в морската столица, в интервю за „Труд“.", "date": "2019.08.01", "title": " Вижте акцентите в броя на вестник „Труд“ в петък, 2 август 2019"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%b3%d1%80%d0%b0%d0%b4-%d0%b7%d0%b0%d1%80%d0%b0%d0%b4%d0%b8-%d0%be%d0%bf%d0%b0/", "text": "Британската полиция нареди евакуацията на град с 6500 жители в Северозападна Англия заради опасения от скъсване на язовирна стена, съобщава БТА. Полицията в графство Дарбишър заяви, че жителите на Уейли Бридж трябва да напуснат домовете си заради сериозна опасност за живота им. Язовирна стена на намиращ се над града язовир от 19 век е била повредена вследствие на продължилите няколко дни проливни валежи, които причиниха наводнения в Северна Англия. Полицията нареди на жителите на градчето да напуснат домовете си и да се отправят към сградата на местно училище. Град Уейли Бридж се намира на 280 километра северозападно от Лондон.", "date": "2019.08.01", "title": " Евакуираха британски град заради опасения от скъсване на язовирна стена"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%be%d1%81%d1%82-%d0%bc%d0%be%d0%b4%d0%b0-%d0%b2-%d0%bd%d1%85%d0%b0-%d0%b1%d1%83%d1%80%d0%b3%d0%b0%d1%81/", "text": "39 първокурсници в образователно-квалификационна степен „Бакалавър“ ще прекрачат прага на Национална художествена академия – филиал Бургас наесен. Тази година за първи път има записани студенти в новата специалност „Мода“. Останалите специалности, които се изучават в Бургас, са „Живопис“, Графика“, „Книга, илюстрация, печатна графика“, „Плакат и визуална комуникация“, „Рекламен дизайн“. Основният прием за магистърската програма „Арт терапия“ ще се осъществи през есента и броят на студентите преди откриването на учебната година ще се увеличи. Новозаписаните студенти са от цялата страна, като дамите преобладават.", "date": "2019.08.01", "title": " Специалност „Мода“ в НХА- Бургас"}
