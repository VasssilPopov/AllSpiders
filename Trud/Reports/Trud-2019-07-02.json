{"url": "https://trud.bg/%d0%b4%d0%b0%d0%b2%d0%b0%d1%82-%d0%bf%d0%bb%d0%b0%d0%b6%d0%be%d0%b2%d0%b5-%d0%bd%d0%b0-%d0%ba%d0%be%d0%bd%d1%86%d0%b5%d1%81%d0%b8%d0%b8-%d0%bf%d0%be-%d1%83%d0%bb%d0%b5%d1%81%d0%bd%d0%b5%d0%bd%d0%b8/", "text": "39 морски ивици могат да останат безстопанствени Дават плажове на концесии по улеснени правила с промени в Закона за концесиите. Депутатите от Комисията по регионално развитие и благоустройство одобриха промените на първо четене. „Единствено плажове в Слънчев бряг и Златни пясъци биха могли да попаднат в обхвата на директивата, но те са отдадени за двадесет годишен срок“, каза министърът на туризма Николина Ангелкова. Новите текстове предвиждат по-бързи и лесни процедури за отдаване на плажове на концесии и създава режим процедурите за концесиониране на морски плажове да се извършват по Закона за устройството на Черноморското крайбрежие (ЗУЧК). Ако законопроектът не бъде одобрен финално в пленарна зала, има риск голяма част от морските ивици да останат неохраняеми. Точният им брой е 39, тъй като тези плажове влизат под прага на Директивата за концесиите или под 5,5 млн. евро. По повод промените в ЗУЧК, министърът на туризма Николина Ангелкова коментира, че скоро се очаква Наредбата за местата за къмпингуване, съгласувана с четири министерства, да бъде готова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Дават плажове на концесии по улеснени правила"}
{"url": "https://trud.bg/%d0%b0%d1%81%d1%8f-%d0%ba%d0%b0%d0%bf%d1%87%d0%b8%d0%ba%d0%be%d0%b2%d0%b0-%d1%81-%d0%bf%d0%be%d0%bb%d1%83%d0%b3%d0%be%d0%bb%d0%b0-%d1%84%d0%be%d1%82%d0%be%d1%81%d0%b5%d1%81%d0%b8%d1%8f/", "text": "Плеймейтката Ася Капчикова засне полугола фотосесия с популярния еротичен фотограф Николай Иванов, а кадри от нея сподели в Instagram профила си. Преди година и половина, Капчикова увеличи бюста си, с цел да промотира бельо. Тогава тя не скри корекцията, на която се е подложила и уточни, че сама е взела решението, а гърдите й не са платени от богат мъж. След уголемяването на бюста, бившата приятелка на Криско започна и да тренира по-усилено, като в момента е с много спортна и стегната фигура. В социалните мрежи, тя все по-често публикува разголени и провокативни снимки, гордо позирайки с изваяната си фигура.  ", "date": "2019.07.02", "title": " Ася Капчикова с полугола фотосесия"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%b2%d0%b8%d0%bd%d0%be-%d0%b7%d0%b0-600-%d1%85%d0%b8%d0%bb-%d0%b5%d0%b2%d1%80%d0%be-%d0%be%d1%82-%d0%bf/", "text": "Крадци обраха винарна на луксозен ресторант в Париж като са задигнали повече от 150 бутилки първокласно вино. Общата стойност на бутилките може да варира между 400 хил. и 600 хил. евро. Служителите на ресторанта забелязали 50 см. дупка в стената на винарната, която е била обрана вчера, съобщи  . Ресторантът притежава две звезди „Мишлен“ и е добре познат с качествената си винена листа. Тя включва бутилки от известното Шато Петрус, както и Романи Конти. Това не е първи подобен случай. През 2009 г. френската полиция арестува 44-годишен мъж заради подозрения, че е откраднал повече от 500 бутилки вино на стойност стотици хиляди евро.", "date": "2019.07.02", "title": " Крадци задигнаха вино за 600 хил. евро от парижки ресторант"}
{"url": "https://trud.bg/%d0%b3%d0%b0%d0%b4%d0%b6%d0%b5%d1%82%d0%be-%d0%bd%d0%b0-%d0%bf%d0%b0%d0%b2%d0%b5%d0%bb-%d0%b2-%d1%81%d1%83%d0%bf%d0%b5%d1%80-%d1%84%d0%be%d1%80%d0%bc%d0%b0-%d0%bd%d0%b0-%d0%bf%d0%bb%d0%b0%d0%b6%d0%b0/", "text": "Гаджето на Павел – Кристина Нгуен, демонстрира завидни форми и повече от перфектен тен на плажа. Красавицата е споделила свои снимки в Инстаграм, на които се радва на лятото, морето, плажа. Не става ясно кой е авторът на снимките на Кристина, но Павел също се отбеляза в морския курорт Слънчев бряг, където е отседнала и Кристина. Наскоро в интервю пред нас Кристина сподели: „ .“ Сега виждаме резултата от тези тренировки. Също тогава тя каза, че с Павел им предстои напрегнато и заето лято. „ .“", "date": "2019.07.02", "title": " Гаджето на Павел в супер форма на плажа (СНИМКИ)\t"}
{"url": "https://trud.bg/%d1%80%d0%b5%d0%b3%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b2-%d0%bd%d1%81-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%be%d1%82/", "text": "Депутатите от парламентарната комисия по регионална политика подкрепиха на първо четене промените в Закона за пътищата, които предвиждат търговска експлоатация на електронната система за таксуване на тежкотоварни автомобили на база изминато разстояние да започне работа от 1 март 2020 г., предаде  . Първоначално бе предвидено тол системата да заработи на 16 август тази година, но от бранша на превозвачите изразиха съмнения относно тарифирането, което принуди управляващите да дадат старт само на техническата част, а реалното събиране на таксите, които ще заплащат камионите с тегло над 3,5 тона, да бъде отложено за догодина. 1 март 2020 г. е краен срок това да се случи. Критика бе отправена от опозицията в лицето на БСП. Депутатът Манол Генов заяви, че парламентарната му група по принцип подкрепя въвеждането на тол системата, но изрази съмнение дали отлагането на въвеждането й няма да доведе до натоварване на държавния бюджет, защото т. нар. тол полиция вече е създадена и се разходват значителни средства за нейното съществуване. Към становището му се присъедини и съпартиецът му Дора Янкова. Тя дори упрекна управляващите, че отлагат старта на системата заради предстоящите местни избори. „По време на изборите искате да е тихо, тировете да си пътуват и да не плащат“, смята тя. Според БСП дори може да се стигне и до пренасочване на средства от държавния бюджет, за да се поддържа дейността на новосъздаденото Национално тол управление. Това обаче бе опровергано от неговият ръководител проф. Олег Асенов. Според него заради добрия контрол прогнозните стойности сочат, че до края на годината събираемостта от продадени винетки и глоби може да прехвърли над 400 млн. лв. Проф. Асенов допълни още, че до средата на тази година тол полицаите са извършили над 650 000 проверки, а за пример даде един конкретен ден, в който санкциите са били на стойност 30 хил. лв. За функционирането на системата вече е изградено Национално тол управление, където общо 629 служители работят в специално оборудвани помещения – диспечерски пункт, стая за контрол, кол-център и други. Първоначално в обхвата на системата се очаква да влязат около 6 хил. километра от пътната мрежа на страната, предимно транзитните коридори – магистралите, пътищата от първи клас и частично тези от втори. Специално създаден тол калкулатор пък ще подпомага превозвачите при избора на оптимален маршрут.", "date": "2019.07.02", "title": " Регионалната комисия в НС подкрепи отлагането на тол таксите за 1 март"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b3%d0%bb%d0%be%d0%b1%d0%b8-%d1%84%d0%b5%d0%b9%d1%81%d0%b1%d1%83%d0%ba-%d1%81-2-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%bd/", "text": "Германските оторизирани власти съобщиха, че са наложили глоба на Фейсбук (Facebook) от 2 милиона евро (2,3 милиона долара) по закона, предназначен за борба с езика на омразата. Федералната правосъдна служба заяви във вторник, че водещата социална медия не е изпълнила изискванията за прозрачност при обработването на оплаквания от езика на омразата, съобщава Асошиейтед прес. Германската агенция заяви, че докладът за „Фейсбук“ за първата половина на 2018-а година не отразява реалния брой жалби за предполагаемо незаконно съдържание, което в Германия включва антисемитски обиди и материали, предназначени да подбуждат омраза към лица или групи, основани на тяхната религия или етническа принадлежност. В доклада също така се казва, че има и непълна информация за езиковите умения и обучение на персонала във „Фейсбук“, натоварен с обработка на оплакванията от езика на омразата. От компанията „Фейсбук“ не коментират на този етап наложената глоба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Германия глоби Фейсбук с 2 млн. евро за нарушаване на закона за езика на омразата"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bc%d1%8a%d1%80%d1%82%d1%8a%d0%b2-%d0%b2-%d0%bb%d0%be%d0%bd%d0%b4%d0%be%d0%bd-%d1%81%d0%b8%d0%bd%d0%b0-%d0%bd%d0%b0-%d0%b5%d0%b4%d0%b8%d0%bd-%d0%be/", "text": "39-годишният шейх Халид бин Султан Ал Касими, собственик на британската модна марка „Касими“, присъстващ на пазара от 2008 г. насам, е починал в Лондон, съобщава Спутник. Той е син на емира на едно от Обединените Арабски Емирства, Шарджа, шейх Султан бин Мухамад Ал Касими. Шейхът е бил намерен на пода в банята в дома му в Ийст Гринстед, Англия. „Президентът шейх Халифа бин Зайед Ал Нахиян оплаква с мъка и скръб смъртта на шейх Халид бин Султан бин Мохамед Ал Касими, син на владетеля на Шарджа, молейки се на Всемогъщия Аллах да приеме душата му в мир и да даде на семейството му търпение и утеха”, се казва в изявление на Министерството на президентските въпроси на ОАЕ. Шейх Султан бин Мухамад Ал Касими също обяви смъртта на най-малкия си син в Instagram, като публикува смъртния акт с чернобяла снимка на Халид Касими. „Шейх Халид бин Султан бин Мухамад Ал Касими е в ръцете на Бога“, твърди постът. Според съобщения в емирата е обявен тридневен траур, а флаговете са смъкнати наполовина. Баща му, султан бин Мухамад Ал Касими, управлява емират Шарджа от 1972 година. Лондонският моден дизайнер живееше във Великобритания от 9-годишна възраст, според информация в уебсайта на марката „Касими“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Намериха мъртъв в Лондон сина на един от емирите на ОАЕ"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b2%d0%bc%d0%b5%d1%81%d1%82%d0%be-%d0%bd%d0%b0-%d0%bf%d1%80%d0%b0%d0%b7%d0%bd%d0%b8%d0%ba-%d0%be/", "text": "Поне за 1 лв. на час нощен труд настояват от синдикатите Синдикатите на полицаи и надзиратели от затворите излизат на национален протест в петък – 5 юли, заради ниския размер на възнаграждението им за нощен труд. В същия ден МВР чества 140-годишнина от създаването си. “В България нощният труд е ниско платен – 0,25 лв. на час от 2007 г.”, каза президентът на КТ “Подкрепа” Димитър Манолов. “Предложихме заплащането за нощния труд да бъде определено като част от минималната заплата или да бъде част от индивидуалната заплата на лицето”, допълни той. Протестът е подкрепен и от Български лекарски съюз, но засега лекари и медицински сестри няма да участват в него. “Сега един полицай месечно получава 20 лв. допълнително за нощен труд. Докато от Столична община са договорили шофьорите от градския транспорт да получават по 3 лв. на час за нощен труд”, обясниха от най-големия синдикат – Синдикалната федерация на служители в МВР (СФСМВР). Надзирателите в затворите също са недоволни от заплащането. На протестите ще се настоява за поне 1 лв. за час нощен труд, а в следващите години тарифата да нарасне до 2,50-2,80 лв. на час. “Съгласен съм, че нощният труд е ниско заплатен, но въпросът опира и до възможности. Ще се боря за увеличение на заплащането, но това може да се случи в следващата бюджетна година”, заяви вътрешният министър Младен Маринов. Преговорите за цената на нощния труд в МВР и системата на затворите е още от 2017 г., като периодично синдикатите получават обещания за увеличение. После се оказва, че такова няма, а шефовете им обясняват, че то е дошло с нарастването на работните заплати с по 10% за последните 2 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Полицаи на протест вместо на празник (обзор)"}
{"url": "https://trud.bg/%d1%81-19-%d0%bc%d0%bb%d0%bd-%d0%bb%d0%b2-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%ba%d0%bb%d1%8e%d1%87%d0%be%d0%b2%d0%b8-%d1%83%d0%bb%d0%b8%d1%86%d0%b8-%d0%b2-%d1%81%d0%be/", "text": "Финал през септември на дейностите по булевардите “България”, “Линкълн”, “Ал. Малинов” и ул. “Каменоделска”  С 19,2 млн. лв. ремонтират ключови булеварди в София, съобщиха пред “Труд” от Столичната община. С разреждането на движението в отпускарските месеци, започна активната дейност по летните реконструкции. Ремонтът за 6,8 млн. лв. на ул. “Каменоделска” може да приключи до края на септември. Обновяват релсовия път от кръстовището преди ж.п. моста “Изида” до трамвайно ухо Орландовци. Поставят нови релси, шумо и виброизолационни гумени тела, настилка, тротоари с ленти за незрящи и др. На 22 юни започна реконструкцията на бул. “А. Йорданов” от бул. “Проф. Цв. Лазаров” до бул. “Хр. Колумб” и на ул. “Искърско шосе” от бул. “Колумб” до ул. “Дим. Пешев”. Крайният срок на проекта за 4,1 млн. лв. е 124 дни. До края на август ще обновяват за 306 хил. лв. моста над Околовръстния път при с. Кривина, а движението под него ще бъде временно спирано. Подмяната на фуги на моста на ул. “Черковна” над бул. “Ген. Д. Николаев” ще приключи през юли. До средата на септември ще обновят за 2,7 млн. лв. бул. “България” от бул. “Черни връх” до бул. “Гешов”. Нов асфалт и специална мрежа ще направят булеварда по-устойчив. Ще ремонтират и бул. “Монтевидео”, когато бъде завършена новата метростанция там. През септември приключва рехабилитацията за 4,8 млн. лв. на бул. “Линкълн” от ул. “К. Трънка” до ул. “Зеленика”. Подменят настилка, мрежи на “Топлофикация” и др. Между 1 и 15 август затварят връзката с Околовръстното шосе. От 1 юли започна реконструкция на тунела между бул. “Ал. Малинов” и Околовръстния път на стойност 485 хил. лв, със срок 56 дни.", "date": "2019.07.02", "title": " С 19 млн. лв. ремонтират ключови улици в София"}
{"url": "https://trud.bg/%d0%b4%d0%b5%d0%bc%d0%be%d0%b3%d1%80%d0%b0%d1%84%d1%81%d0%ba%d0%b0%d1%82%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b5-%d0%bd%d0%b0%d0%b9-%d0%b3%d0%b8%d0%b1%d0%b5%d0%bb/", "text": "Все повече селища губят своя човешки потенциал България е изправена пред пропастта на демографска катастрофа, а все още не виждаме действащи политики за преодоляване на тази реална заплаха, която няма как да бъде спряна с армия, пък било то въоръжена и с Ф-16. Причините за най-страшната за страната ни опасност могат да се опишат, но причините за бездействието са необясними. От страните членки на ЕС България е в най-критична демографска ситуация. От началото на 2007 г. с членството на България в ЕС продължи актуализацията на нормативните и плановите документи определящи рамката на регионалното развитие и регионалната политика в страната. Към края на 2018 г. населението на България е 7 000 039 души, разпределено в 5256 (териториални единици), градове – 257, села 4 997 и два манастира (Рилски и Клисурски) със статут на населени места. След промените от 1990 г. населението и броят на населените места в страната непрекъснато намалява. България изпадна в тежка демографска криза. Броят на емигрантите е голям за страната. Дълбочината и обхватът на демографската криза е причина от 2016 г. броят на селата в България за първи път да бъдат под 5000. Трайно се увеличава броят на малките по население градове. Нарастват населените места без жители. Към 2018 г. 33% от населените места в страната са с население под 100 жители. Следователно все повече селища губят своя демографски потенциал, променят негативно своите функции и формират депресивни територии. Друга важна особеност е, че 690 села и 1 град (13% от населените места) са без землища (включени са в землищата на други селища, което създава значителни трудности при управлението на недвижимата собственост на гражданите). Увеличава се и броят на селищните образувания, които са с определени строителни граници, но без постоянно живеещо население. Над три четвърти от населените места в страната са с изчерпани човешки ресурси. Негативната демографска динамика и неприлагането на ефективна регионална политика в България са главните причини през 2018 г. да има общини с население под 1000 жители и области под 100 хил. жители. Задълбочават се териториалните диспропорции между общините по брой на живородени деца – отклоненията по този показател е над 22 пъти (2018 г.). При тази ситуация човешките ресурси ще бъдат непреодолим фактор за местно и регионално развитие. Разширява се депопулацията и практически тя се проявява, с малки отклонения, навсякъде по националната територия. Депопулацията и бързото намаляване на човешките ресурси в населените места се съпровожда с непрекъснато увеличаване на разходите за поддържане на живота в тях. През периода 2011-2018 г. от списъка на населените места в страната са заличени 47 селища. Това е най-недалновидната и непредвидима с последиците си политика по отношение управлението на територията. В близо 200 населени места няма регистриран жител (2018 г.). Следователно наложителни са спешни мерки за нова, спасителна за страната демографско-селищна национална и регионална политика. Всяко отлагане във времето ще генерира значително по-големи разходи на ресурси, огромна загуба на активи, продължаващо закриване на училища и предприятия в малките населени места, заличаване на селища. Тези процеси са огромно предизвикателство пред националната сигурност на България. Може още много да се пише и много факти да се поставят на масата, но трябват действия. Устройството и управлението на дейностите в националното пространство следва да се извършва по качествен нов, научнообоснован модел за устойчиво, балансирано и интелигентно управление. Подходът към един такъв нов модел за регионална организация и управление на територията ще се извършва с активното участие на жителите на всички населени места. Развитието на общините в България е силно зависимо от държавата. Централните органи управляват над 50% от разходите и около 60% от приходите на общините. Това означава, че в България местното самоуправление е с ограничени възможности. На общинско равнище, инициативите за промяна на качеството на живота на човешките ресурси, фактически са иззети от държавата, или централизацията при управлението на територията в страната е висока. Ефективността на услугите, разбирана като резултат от определени разходи, се реализира от икономиите от мащаба, т.е. по-големите общини произвеждат по-евтини и по-качествени услуги. Не са развити други форми, като междуобщинското коопериране за предоставяне на общи услуги, или териториалната синергия е ограничена. При условие, че услугите са резултат от нормативно задължение, а не от доброволно осъзнато общо благо и полза, тогава ефектите от организацията на дейностите и управлението на територията са минимални. Какви са стъпките, които трябва да се направят, според нас. Първо, общинските приходи да се увеличават и да достигнат 10-12% от БВП, а общинските разходи – около 25%. Собствените приходи на общините да достигнат до около 60% (средно за страната, в края на 2017 г. те са 35%), което да позволи изпълнение на проекти от органите на местната власт. Определяните като местни услуги да достигнат около 70-75% от всички предоставяни услуги, т.е. общините да могат да управляват самостоятелно и такъв процент от разходите (за 2018 г. са 48,0%). Друга мярка е да престане постоянната смяна на броя на населението на едно кметство. Законодателно да се запише, че минималният брой жители трябва да е 500 души. Населени места с по-малко жители да се присъединят към най-близкото кметство или да се обединят с други докато достигнат минималното изискване. Това означава, че ще имаме около 1500 кметства. Законово да се регламентират минималните функции, които трябва да бъдат предоставени на кметствата и източниците на финансови ресурси. В кметствата да се избират освен кмет на кметство и кметски съвет. Тези промени не могат да се случат само с инициатива и кимане на глава, а трябва и сериозен подход. В краткосрочен план да започне подготовка по формиране на изследователски екипи, да се утвърди методика и се осигури целево финансиране по приемане на нов модел за административно-териториално устройство на България. Необходимо е да се сформира експертна група за актуализация и кодификация на действащото законодателство, свързано с предлаганите промени в организацията, устройството и управлението на националното пространство. В обозримо бъдеще трябва да се извършат обосновани промени в Закона за държавния бюджет, като се утвърдят нови финансови политики за ограничаване на продължаващата демографско-селищна криза в страната (стимулиране на културна раждаемост; преференциално държавно осигуряване на нови жилища за млади семейства – с възраст на родителите до 27 години, завършено висше образование и 2 деца; задължително безплатно приемане в детски градини на 3-то и следващите деца на семейства с възраст на родителите до 32 години; осигуряване на държавни безплатни жилища на млади семейства с едно дете за срок от 10 години и работа на родителите в областите Видин, Монтана, Враца, Силистра, Ямбол и Смолян; отменяне на финансирането от държавния бюджет на детски градини, начални, прогимназиални и гимназиални училища за срок от 10 години в селища с население над 20 хил. жители). След тези няколко стъпки е нужно да се създаде Експертна група към МРРБ за разработване на проект за преминаване към второ (регионално) ниво на самоуправление в България и активно участие на България в Инициативата за съвместно планиране (ИСП) на ЕС – „Градска Европа“ и утвърждаване на мерки по основните предизвикателства на урбанизацията и глобализацията в страните от Югоизточна Европа и Европейския съюз. Това не са просто инициативи, а работещи модели, които в други страни вече са донесли резултати. * Пълният текст на анализа – на сайта на сдружение “Инициатива Единение”", "date": "2019.07.02", "title": " Демографската катастрофа е най-гибелната\t"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%bd%d0%b0-%d0%b4%d1%8e%d0%bb%d0%b3%d0%b5%d1%80%d0%be%d0%b2%d0%b0-%d0%b8%d1%81%d1%82%d0%be%d1%80%d0%b8%d0%ba-%d0%b8-%d1%81%d0%bf%d0%b5%d1%86%d0%b8%d0%b0%d0%bb-2/", "text": "С новия си посланик у нас САЩ ще следват свои интереси в региона Какво се случи на срещата на страните от Г-20 в Осака преди дни? Разговорите между лидерите на най-влиятелните държави в света бяха показателни за очакванията на световната общност. Как да тълкуваме срещите на Тръмп с Путин, със Си Дзинпин и Ким Чен Ун? А какво става с проблемите в Черноморския регион и ще доведат ли те до интересни събития? По тези въпроси разговаряме с проф. Нина Дюлгерова. – Срещата на лидерите на страните от Г-20 в Осака предизвика световни коментари, а някои от разговорите бяха натоварени с прекалени очаквания. Оправдаха ли се те, професор Дюлгерова?  – Срещата на Г-20 в Япония със сигурност се очакваше с голямо нетърпение, защото в нея се виждаше надеждата да бъдат решени големите въпроси, свързани с икономическите предизвикателства, най-вече в отношенията между САЩ и Китай. В разговорите между Доналд Тръмп и Си Дзинпин се очакваше да се сведе до минимум тревогата, че ако не се реши митническата война между Пекин и Вашингтон това ще доведе до много сериозни негативи в световната икономика. Заговори се за рецесия, за икономическа криза, което концентрираше вниманието на света в срещата в Осака. – Срещата между двамата големи – Тръмп и Путин, бе предшествана от знаково интервю на руския президент във влиятелния „Файненшъл таймс“, в което той нарече либерализма отживелица. Това не постави ли много въпроси преди разговорите в Осака?  – В пространното си интервю Владимир Путин всъщност постави не само въпроси, но и очаквания какви ще са резултатите от срещата на Г-20 в Осака. За първи път той говори открито, че неолиберализмът е изчерпал своите възможности, а западните общества не искат повече такава форма на политическо и икономическо управление, че те се нуждаят от нова политическа система. Точно в това интервю той постави и въпросът за Близкия Изток, за сирийската криза, за проблемите, които САЩ създава на Иран. Като цяло интервюто беше като визитната картичка, с която Путин отиде на срещата с Тръмп. По отношение на либерализма мнението на Тръмп съвпада с това на Путин. И всички видяха при срещата между двамата повече приятелство отколкото конфронтация. Може да е силно казано, но така изглеждаше. Там имаше желание за диалог, което опроверга всичко, което се коментираше в медийното пространство – че между двамата лидери има хладина, отчуждение и дистанция. – А няма ли?  – Напротив. Видя се, че това не отговаря на истината. Интересна беше шегата, с която Путин се обърна към Тръмп, че се надява Русия да не се меси в президентската кампания на САЩ. Което означава открит диалог и желание за утвърждаването му като основна форма за двустранни отношения. И това може да се определи като позитив. – Има нещо много интересно – когато се срещнат Путин и Тръмп, двамата изглеждат едва ли не като първи приятели. Винаги някой от тях казва колко е добър другият. Ето, Тръмп сподели колко прекрасен човек е Путин и каква отлична среща са имали с него…. А след това започва истинска война. Как да тълкуваме поредните ласкави думи след тази среща?  – Първо, Тръмп е много емоционален човек и в такива срещи говори почти винаги, воден от емоцията. Той си следва определена политика. Второ, да не забравяме, че на такива срещи лидерите се срещат не като непознати. Това е кръг от личности, които повече или по-малко са комуникирали помежду си. Показването на добри приятелски отношения не трябва да ни заблуждава, че след тази среща всичко ще бъде по мед и масло – не! Просто това е своеобразна кулминация на взаимоотношения между личности, които имат водещи позиции в световната политика. – И скоро да чакаме да влязат в обичайното русло на конфронтацията, така ли?  – Нормално е това очакване, защото светът съществува само на принципа на конфронтацията, а не на диалога, и това е част от големия спектър на взаимоотношенията. Да не забравяме, че САЩ се намират в предизборна кампания и всичко, което се случва, е подчинено на тази основна задача – Тръмп да има втори мандат. Което означава, че доброто отношение на Тръмп с всички лидери на срещата на Г-20 има две страни. Едната, че той е човек, който има свое мнение по всички въпроси и го изразява чрез емоции и импулсивност. А същевременно с това той си следва дългосрочната цел – втори мандат. И пътят към нея е осеян не само с добри отношения, но и с последователна политика, ориентирана към елиминиране на конкуренцията – най-вече в икономически план, която намира своите политически форми извън тези официални срещи. – Но доброжелателните срещи с Путин не елиминират традиционното решение на ЕС за продължаване на икономическите санкции срещу Русия за още половин година.   – Да, така е, не променя санкциите. Както не променя и последователната дистанцирана една към друга политика на САЩ, Русия и Израел по отношение на Иран. Срещата на тримата съветници по национална сигурност в Ерусалим преди няколко дни постави отново въпроса за неразбирането между Москва, Вашингтон и Тел Авив спрямо Техеран. Иран отново беше ябълката на раздора и там Израел и САЩ бяха единни. Докато Москва отстояваше позицията, че Иран, подобно на Русия, е поканен от легитимното сирийско правителство за борба срещу Ислямска държава на територията на Сирия. Ето я темата, която коментираме – публична доброжелателност и продължаваща конфронтация. – На фона на тези доброжелателни срещи, Ройтерс разпространи една показателна снимка с ръкостискането между Владимир Путин и Тереза Мей, ако то въобще може да бъде наречено така. И двамата, докоснали се с по два пръста, лека усмивка на руснака и намръщената физиономия с поглед встрани на англичанката. И светът гледа този фалш, какво ли си мисли?  – Те двамата е добре, че са си намерили пръстите (усмихва се)… В жеста на Мей се чете гузна съвест. Първо, Тереза Мей е премиер в оставка. Второ, тя е в такава стресова ситуация, че където и да се появи, не може да се възприема като политик с концентрирана мисъл и поведение. И трето, ако коментираме срещата и ръкостискането между двамата, може да се каже, че нейното поведение е поведение на гузен човек, докато неговото е на човек с достойнство, който е напълно наясно, че истината е на негова страна. – Извън Путин обаче светът чакаше с безпокойство докъде ще стигне раздора между САЩ и Китай. И в този аспект разговорите на Тръмп със Си Дзинпин дадоха малко яснота. Каква беше тя?   – Наистина същността и разковничето на срещата в Осака беше в разговорите между Тръмп и Си Дзинпин. Точно от тази среща излезе голямата новина, която предизвика облекчение в икономическия и политическия елит. Постигнатото решение беше на принципа на бартерната сделка, т.е. че САЩ ще даде възможност на голямата китайска компания Хуауей (Huawei) да може да купува и различни части за оборудването си от САЩ, но се задължава да изкупува фермерска продукция от тях. Това в общи линии дава възможност да се каже, че има някакъв относителен баланс и се сложи сериозна спирачка в тази надпревара в митническата война между двете страни. – А какво да кажем за това, което светът видя за пръв път – американски президент пресече демаркационната линия на Северна Корея. Тази нова среща между Тръмп и Ким Чен Ун засилва ли надеждите за възобновяване на преговорите за ядреното разоръжаване на Пхенян или е твърде рано?  – Да, разбира се, че това е надежда. Защото вече в продължение на година слушаме много приказки. Първата среща между тях все пак беше успешна. Тази отпреди дни беше абсолютно импровизирана. Тръмп написа пост в туитър, Ким му отговори и се намериха… Склонна съм да приема, че в момента отиваме на следващ рунд. Тръмп каза: ние ще се видим в САЩ, а кореецът отговори: да, ние сме отворени да водим диалог за ядреното разоръжаване на Северна Корея. Иначе сега ние с Вас коментираме политически изявления, но когато те се превърнат в конкретни резултати, можем да говорим за историческа среща. – Тези срещи, като че ли предизвикват повече усмивки, изглеждат повече като пиар, без да има някакъв реален резултат. Или световната политика не може без тези симпатични интродукции?  – Разбира се, че тези първи срещи са за публиката, за лъскане на имиджа. Да, няма действие. Ким си увърта, а Тръмп едва ли си прави илюзии, че ще последват веднага реални действия. Близо година изявленията му бяха, че реално Северна Корея не е променила нищо в своята програма. Имаме много приказки, но никакви действия и резултати. Ако използваме футболния език, получава се разиграване, досега имаме три мачлета и както се казва, надеждата умира последна. Пак ще повторя – в момента в Щатите имаме предизборна кампания и Доналд Тръмп в момента с цялото си поведение и с изявленията си се бори с всички сили за втори мандат. Предизборната кампания започна през месец април, когато Джон Болтън каза, че ще се кандидатира, а преди десетина дни Тръмп заяви, че започва предизборна кампания. Така че всичко, което занапред ще се случва, ще минава на принципа на изборите. – Докато лидерите на Г-20 коментираха злободневните теми, свързани със световната икономика, разоръжаването и климата, в Черноморския регион процесите също се развиваха динамично – имаше митинги, протести, избори… Кажете как да тълкуваме случващото се в нашия регион?  – Черноморският регион отново концентрира в себе си най-вече политическа енергия, която беше ориентирана към резултати от европейски избори и няколко други избора. За кмет на Истанбул, невъзможния местен вот миналата неделя в Албания, където имаше протести срещу премиера Еди Рама. В Чехия също протестират срещу техния премиер Бабиш, имаше безкрайно интересни протести в Грузия… А ако прибавим и Европейския съюз, който е в политически колапс по отношение избора на лидери на водещи европейски институции. Всичко това създава динамичен пъзел от проблеми и нерешени въпроси. – Какво имате предвид?  – Може да се очаква засилване на напрежението между Турция и Гърция, което резонира и в ЕС като цяло, свързани с упоритите опити на Турция да започне проучване на газовото находище край Кипър. И това може да предизвика и нещо по-сериозно извън политическата риторика. То обаче ще се разбере в следващите седмици. Вторият момент, който е свързан с напрежение в Черноморския регион, са протестите в Грузия, които могат да бъдат обвързани с цялостния процес в Европа, което е подчинено на засилващата се политическа нестабилност. – А има ли реален или е измислен мотив за протести и демонстрации в Грузия?  – Знаете ли, в един момент това няма значение, защото е свързано изцяло със засилване на стабилната нестабилност в региона. В Тбилиси направи впечатление, че протестите бяха за независима Грузия, „срещу врага и окупатора Русия“, но никой не можа да разбере защо лозунгите на протестърите бяха на английски език, а не на грузински. Налага се изводът, че протестите и митингите имат своя външен поръчител, който се опитва да измести вниманието от нестабилността на англосаксонския свят – говоря за Англия и САЩ. Те за пореден път се опитват да вбиват напрежение там, където е по-далече от тях, но и където те могат да проявят възможности за власт и за влияние. – В Черноморския регион изглежда тепърва ще става интересно, а може би напечено.  – Така е. И тук се случи наистина нещо много интересно – това е новината за връщането на Русия като член на Парламентарната асамблея на Европа (ПАСЕ), което не бива да се елеминира. Това трябва да се приеме като своеобразна контраакция срещу действията на САЩ, в случая и на Англия. То предизвика сериозна антируска реакция от страна на Украйна и Прибалтийските държави. Факт е, че връщането на Русия в тази международна организация е контрапункт на това, което коментираме за черноморския регион. – Професор Дюлгерова, в България ще има нов американски посланик, който има кюрдски произход, да търсим ли в това някакъв знак?  – Това е много интересно и означава, че в посока към Турция чрез своя американски представител тук Вашингтон ще се опита да контролира или да създава ситуации, в които Турция да бъде поставена в доста неизгодна за нея позиция по отношение на кюрдите. Имам предвид както в самата Турция, така и в Северна Сирия, и в Северозападен Ирак. Нашият гост  Нина Дюлгерова е професор по международни отношения, доктор на икономическите науки (енергийна сигурност), доктор по нова и най-нова обща история. Специализирала е в Русия, Италия, Полша, САЩ, Холандия, Азербайджан. Преподава теория и история на международните отношения във Варненския свободен университет „Черноризец Храбър”и в Югозападния университет „Неофит Рилски”. Автор на няколко книги и десетки статии. ", "date": "2019.07.02", "title": " Проф. Нина Дюлгерова – историк и специалист по геополитика, пред „Труд“: Ръкостискането на Мей с Путин на Г-20 беше между гузен и достоен човек"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%bd%d0%b0-%d0%bf%d0%b5%d1%82%d1%80%d0%be%d0%bb%d0%b5%d0%bd-%d1%82%d0%b0%d0%bd%d0%ba%d0%b5%d1%80-%d0%b2-%d0%bd%d0%b8%d0%b3%d0%b5%d1%80%d0%b8/", "text": "Най-малко 45 души са загинали и повече от 100 са ранени в централна Нигерия, след като петролен танкер експлодира, докато извличаше петрол, предаде БГНЕС. „Намерените тела са 45, докато 100 други са претърпели сериозни изгаряния от пожара“, каза за АФП командирът на сектора на Федералната комисия за безопасност на пътищата в щата Бену, Ялиуи Баба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Експлозия на петролен танкер в Нигерия, има 45 жертви и над 100 ранени"}
{"url": "https://trud.bg/%d1%82%d1%80%d1%8a%d0%bc%d0%bf-%d1%80%d0%b0%d0%b7%d0%b3%d0%be%d0%bd%d0%b2%d0%b0-%d0%bd%d0%b5%d0%b4%d0%be%d0%b1%d1%80%d0%be%d0%b6%d0%b5%d0%bb%d0%b0%d1%82%d0%b5%d0%bb%d0%b8%d1%82%d0%b5/", "text": "Президентите Тръмп и Путин провеждат „среща на крак“ в Осака преди откриването на срещата на върха на Г-20, обявена е и по-късна продължителна. А доскоро от Вашингтон и Москва твърдо се отричаше такава перспектива. Доскоро и членството на Русия в ПАСЕ фактически беше замразено, но тези дни е напълно възстановено, въпреки тръшкането или сумтенето на представителите на Украйна и почти всички бивши соцстрани. Очаква се контранастъпление на Москва за правата на руснаците в тези страни. Без сигнал от Вашингтон не би се случило. , писа „Труд“ преди още той да встъпи в длъжност. Атаките срещу него от страна на дълбоко окопалата се в САЩ, Канада, Япония, Евросъюза и редица други страни глобализаторска либерална политолигархия го заливат на талази и сериозно забавяха този процес. Невижданите преди срещу президент на тази страна мръсни мероприятия не успяват да го спрат, плодовете от курса „Да върнем величието на САЩ“ днес се виждат релефно. Струва си днес да се цитират пасажи от предизборната реч на Тръмп в Гетисбърг: „Зная как се води играта във Вашингтон и на Уолстрийт, как се заобикалят правилата в ущърб на обикновения американец. Това са разбойнически правила… Днешната система е абсолютно неработеща и основана на мошеничество… Медиите официози… образуват гигантска структура, която казва на избирателите какво да мислят и какво да правят и съсипват демокрацията.“ Приблизително този модел американските либерали във и около Демократическата партия успешно бяха наложили в икономиката, политиката и медиите на страните от ЕС, особено в Източна Европа. Почти всички политици в най-горните етажи на властта в съответните страни бяха подбрани и действаха според указанията от Вашингтон. Преди изборите през 2016 г. и дори доста време след тях повечето политици в ЕС правеха изявления във вреда на Тръмп и в полза на Клинтън. Т. е. в полза на разбойническите правила на мошеническата либерална система. Ето как правоверно реагираха в Европа обяздените медии: „Случи се най-лошата възможна катастрофа: Тръмп е президент на САЩ. Невъобразимото стана истина („Зюддойче цайтунг“). „Тръмп трябва да обясни какво иска да прави. Останалият свят трябва да осмисли случилото се: подкрепящите революцията чукат на вратите ни“ („Стампа“). “). „Тръмпокалипсис… Водещата световна сила от днес е в ръцете на крайнодесни („Либерасион“). „Много ни е страх. Новият президент е лабилен фанатик, сексуален хищник… Способен е на всичко“ („Гардиан“). Днес тонът в тези и други западни медии забележимо е друг. Няма ги ключови лидери и партии от ляво-дясната команда, мощно представена в ЕНП и ПЕС. Отиват си Меркел и Мей, слаб е Макрон. Изборите за Европарламент силно разклатиха доскоро властващите в щастлив сговор соцлиберали и либералсоциалисти. След като падна тъпото обвинение за потайни връзки с Русия и Путин, Тръмп все по-решително разгонва недоброжелателите си. Тенденцията е очевидна. В Молдова доскоро олигархът Плахотнюк, поставил под свой контрол повечето власти в страната, провеждащ антируски и проамерикански курс, набързо напусна страната. След него избягаха и редица негови протежета. Случи се след съгласуван натиск от представители на САЩ, Русия и ЕС. Преди това с избори беше натирен украинският президент Порошенко, правил дотогава всичко според предписанията на Вашингтон и във вреда на Москва, но правил през 2016-а остри изявления срещу Тръмп. Явно „палачинката“ за Киев драматично се обръща. Яростните клетви и закани срещу Русия вече не впечатляват особено Щатите, още по-малко Стара Европа. Става безпощадно ясно, че са сложили Украйна в графата „провалени страни“, отказват да я издържат при очевидната перспектива да не си получат вложеното никога. Междувременно даденият от Вартоломей томос на Новата Украйнска църква все повече се обезсмисля. Решение за Украйна без Русия става невъзможно. Отбелязва се и значителна промяна по отношение на блокадата на Донецката и Луганската републики под натиска на САЩ и ЕС. По всичко личи, че ще принудят Киев да се върне към Минските споразумения, а това ще бъде болезнен провал на външнополитическата доктрина на Украйна. В Грузия по крайно незначителен повод избухна антируска улична кампания, но веднага последваха санкции от страна на Русия и изглежда Тбилиски „майдан“ няма да се случи. В Израел се срещнаха високопоставени американски и руски представители Болтън и Патрушев, договорили са се по повечето въпроси за регулиране на кризата в Сирия, обсъждали са и важни теми по ограничаването на стратегическите въоръжения, Афганистан и Украйна. У нас също се долови отзвук от разгонването от политици, молитвено закусвали с Барак Обама заявявали явни предпочитания към Хилари Клинтън и недоброжелателство към Тръмп и антилибералния му националноотговорен курс. В Осака според изявления на Белия дом президентите Доналд Тръмп и Владимир Путин са обсъдили ситуацията в Иран, Сирия, Венецуела и Украйна. Изразили са съгласие, че подобряването на отношенията между САЩ и Русия отговаря на взаимните им интереси, както и на интересите на целия свят. Постижение за Тръмп в предизборен период, Путин също няма от какво да се оплаче. Няма и за какво да се радва особено, англоамериканците отиват на преговори само когато им предстоят големи политически маневри, след които целят да прецакат отсрещния.", "date": "2019.07.02", "title": " Тръмп разгонва недоброжелателите\t"}
{"url": "https://trud.bg/%d0%bf%d1%81%d0%b8%d1%85%d0%b8%d1%87%d0%bd%d0%be-%d0%b1%d0%be%d0%bb%d0%b5%d0%bd-%d0%bf%d0%be%d0%b4%d0%b3%d0%be%d0%bd%d0%b8-%d1%85%d0%be%d1%80%d0%b0-%d1%81-%d0%bc%d0%be%d1%82%d0%be%d1%80%d0%bd%d0%b0/", "text": "Около 40-годишен психично болен мъж подгони с моторна резачка хората в град Рила, предаде БГНЕС. По чудо няма пострадали. Инцидентът стана в градчето към 13.30 ч. Заради горещините по улиците е нямало много хора. Мъжът се е опитал да спре леки коли и да ги реже, задържан е от полицията. Очаква се консултация с психиатър. Самият той също не е пострадал, въпреки подадения сигнал, че се е нарязал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Психично болен подгони хора с моторна резачка в град Рила"}
{"url": "https://trud.bg/%d0%ba%d0%bf%d0%ba%d0%be%d0%bd%d0%bf%d0%b8-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d1%81%d0%b8-%d0%bf/", "text": "Комисията за противодействие на корупцията и незаконно придобито имущество /КПКОНПИ/ е прекратила производството по сигнал против Мария Габриел. В сигнала се твърди, че Мария Габриел е ползвала под наем общинско жилище, като месечната наемна цена на жилището е била в размер на 400 лева. Договорът е сключен през октомври 2010 г., когато Мария Габриел е била вече евродепутат с 30 000 лв. месечен доход. Апартаментът е собственост на дружество. Според твърденията, цената на наемите през този период в съответния квартал била в диапазона между 1400-1600 лв. Към сигнала са били приложени и медийни публикации. От предоставените доказателства, се установи, че с договорът за наем от 01 октомври 2010 г. предоставя на Мария Габриел за временно и възмездно ползване апартамент със застроена площ 128,44 кв. м., срещу месечна наемна цена в размер на 400,00 лева. Договорът е сключен за срок от три години, като може да се прекрати с едностранно едномесечно предизвестие. На 11.04.2012г. е отправено писмено предизвестие от Мария Неделчева (Габриел), с което същата е заявила намерението си за напускане на апартамент под наем. Видно от представените фактури се установи, че Габриел е платила наем за апартамент до 31.08.2012г. При проверката си КПКОНПИ е установила, че членовете на Европейския парламент не са лица, заемащи публична длъжност по смисъла на Закон за предотвратяване и установяване на конфликт на интереси. От това следва, че в периода на действие на договора за наем от 01.10.2010 г. до 31.08.2012 г. Мария Габриел не е заемала публична длъжност. Липсата на тази предпоставка – субект, или лице, заемащо публична длъжност, срещу което да се проведе административното производство, се явява пречка за разглеждане на постъпилия сигнал и е основание за прекратяване на настоящото производство, обясняват още от КПКОНПИ. В решението на Комисията се казва то да се изпрати заедно с цялата административна преписка на Софийска градска прокуратура, с оглед на това прокуратурата да прецени дали да подаде протест до съда в едномесечен срок от съобщаването на решението, с което се установява липсата на конфликт на интереси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " КПКОНПИ прекрати производството си по сигнал против Мария Габриел"}
{"url": "https://trud.bg/%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d0%b4%d1%80%d1%8a%d1%81%d1%82%d0%b8-%d1%86%d0%b0%d1%80%d0%b8%d0%b3%d1%80%d0%b0/", "text": "Катастрофа между няколко коли на спирката на Окръжна болница в посока център предизвика километрично задръстване по столичния булевард „Цариградско шосе“, предаде БНТ. Ударили са се три коли, като материалните щети по тях са сериозни. Опашката от автомобили стига до Горубляне. На мястото на инцидента вече има полиция, която регулира движението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Верижна катастрофа задръсти „Цариградско шосе“ в София\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bd%d0%be%d0%bc%d0%b8%d0%bd%d0%b0%d1%86%d0%b8%d0%b8%d1%82%d0%b5-%d0%b7%d0%b0-%d0%b1%d1%8a%d0%b4%d0%b5%d1%89%d0%be%d1%82%d0%be-%d1%80%d1%8a%d0%ba%d0%be%d0%b2%d0%be/", "text": "Доналд Туск обяви в туитър, че Европейският съвет е постигнал съгласие за бъдещото ръководство на институциите на ЕС. Той публукува имената на четиримата кандидати: Урсула фон дер Лейен за председател на Европейската комисия; Шарл Мишел за председател на Европейския съвет; Жозеп Борел за върховен представител за външната политика и сигурността и Кристин Лагард за президент на Европейската централна банка. Европейският парламент трябва утре да избере своя председател, като за поста неофициално се спряга бившият премиер на България и председател на Партията на европейските социалисти Сергей Станишев. За поста бе спряган и Манфред Вебер, като се очакваше двамата да поделят мандата си, но засега няма информация по този въпрос след като Вебер официално оттегли номинацията си за „водещ кандидат“ на ЕНП и заяви, че отново ще оглави парламентарната група на ЕНП в Европейския парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Вижте номинациите за бъдещото ръководство на институциите на ЕС"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d0%be%d0%ba%d0%b0%d0%bd%d0%b8-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%82%d0%b5/", "text": "Президентът Румен Радев каза пред журналисти, че в изказването си днес на сесията „Диалог между китайските държавни предприятия и българската власт“ на Световния икономически форум в Далян, ще изложи още веднъж предимствата на България като инвестиционна дестинация. Надявам се повече китайски инвеститори да идват в България, да имаме общи проекти и инвестиции във всички области, от които имаме нужда. Затова е важно и държавно, политическо отношение на най-високо ниво и смятам, че тук вече ще имаме едно „добро отваряне на вратата“, посочи Радев, цитиран от БТА. Има бизнес интереси за всичко, така че мащабът може много бързо да се урегулира, коментира президентът в отговор на въпрос и прикани да не се подценява геостратегическото положение на България, която определи като изключително важно звено от инициативата „Един пояс, един път“. Трябва да се борим това стратегическо място да се оползотвори възможно най-бързо и най-добре. През нашата територия трябва да минат железопътни връзки, магистрали, воден транспорт, модернизация на пристанища, на летища. Надявам се, че с мощта на китайските инвестиции това може да стане бързо, посочи президентът Радев, като добави, че зависи по какъв начин ще успеем да се кооперираме, при спазване на всички правила и принципи на ЕС – нещо изключително важно. Румен Радев е разговарял днес със Сю Цин, губернатора на китайската провинция Хъбей, която е с население над 75 милиона души, огромен брутен вътрешен продукт, модерна инфраструктура, мощна индустрия и много модерно селско стопанство. Идентифицирахме редица области, където те могат да инвестират, посочи президентът Радев. По думите му с губернатора са се договорили да бъде разработен конкретен план, в който да се набележат области и проекти от взаимен интерес и да се намерят начин за реализирането им в определени срокове. Президентът посочи, че ще призове такъв план да се направи съвместно с българското правителство, с работодателски и бизнес организации, с НСОРБ, като добави, че водещата роля е на правителството. Радев каза, че утре ще сподели с китайски си колега Си Цзинпин желанието и на ръководството на провинция Хъбей да се работи съвместно по конкретни направления. Той открои транспортна инфраструктура, енергетика, автомобилостроене, зелена енергия, селско стопанство, информационните технологии. Президентът Радев се срещна и с Клаус Шваб, основател и президент на Световния икономически форум в Давос. Държавният глава определи срещата като много интересна и посочи, че Световният икономически форум не е само организация за анализ на световните тенденции в икономиката и социалната дейност, а формира визии, стратегия и решения за много съвременни проблеми. Много важно е да работим в тясно сътрудничество с този форум, за да може да се ползваме не само от тези резултати, но и България да попада в тези визии и стратегии за бъдещето на света, коментира българският държавен глава. По-рано днес на откриването на форума в Далян говори китайският премиер Ли Къцян, който заяви, че в светлината на забавящия се глобален растеж, трябва да съживим духа на сътрудничеството, тъй като сме партньори или „пътници в една лодка“. Живеем в свят на дълбока взаимозависимост. Страните разчитат взаимно на своите пазари. Никоя страна не може да осигури развитието си в изолация, посочи Ли Къцян пред присъстващите на форума. Той заяви, че рисковете пред глобалната икономика нараснаха до определена степен, наблюдава се забавяне в международната търговия и инвестициите, нараства протекционизмът и има увеличаваща се несигурност и дестабилизиращи фактори. Всички трябва да вземем проактивни мерки за справяне с тях, посочи китайският премиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Президентът Радев покани държавните предприятия на Китай да инвестират в България"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b2%d0%be%d0%b4%d0%be%d0%bf%d1%80%d0%be%d0%b2%d0%be%d0%b4-%d1%81-%d0%bc%d0%b8%d0%bd%d0%b5%d1%80%d0%b0%d0%bb%d0%bd%d0%b0-%d0%b2%d0%be%d0%b4%d0%b0-%d0%b2/", "text": "Важно е да има нови придобивки в Северозападна България, а изпълнителната власт да създава условия за инвестиции в този регион. За правителството и законодателната власт е изключително важно да се работи за балансираното развитие на регионите. Това каза министърът на регионалното развитие Петя Аврамова в Берковица, където заедно с министъра на околната среда и водите Нено Димов откри водопровод за минерална вода от с. Бързия до общинския център, съобщиха от пресцентъра на МРРБ. „В следващия програмен период ще подходим комплексно към средствата от европейските фондове, които са изключително важни за развитието на България. Предвижда се да бъдат реализирани проекти, които са свързани със спецификата и традициите на съответния район“, подчерта Аврамова. Регионалният министър отбеляза и ангажимента към пътната свързаност, защото всички инвеститори искат да имат добра пътна инфраструктура. Но подчерта, че те искат да имат и добре подготвени кадри. С изпълнението на проекта за минералния водопровод, реализиран с усилията на МОСВ и със съдействието на премиера Бойко Борисов, Берковица може да стане търсено място за спа туризъм, каза Петя Аврамова. И пожела на инвеститорите успехи, а на общината – туристи и поминък за местното население. Съоръжението от с. Бързия до гр. Берковица е с дължина 7,8 км. Стойността на проекта е малко над 1 млн. лв., от които 520 хил. лв. са предоставени на общината от държавния бюджет, а малко над 514 хил. лв. са безвъзмездно финансиране от Националния доверителен екофонд. Изграждането на водопровода ще допринесе за подобряване и повишаване на ефективната употреба на ресурсите от минерални води. Те могат да бъдат използвани и от населението в града. При строителството в парк „Св. Георги Победоносец“ е монтирана и минерална чешма. Прилежащото пространство е оформено като кът за почивка с  достъп от две страни. Монтирани са осветителни тела и са поставени пейки.", "date": "2019.07.02", "title": " Откриха водопровод с минерална вода в Берковица"}
{"url": "https://trud.bg/%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%b5%d0%ba%d1%80%d0%b0%d0%bd%d0%b0-%d0%b2-%d0%ba%d0%b0%d1%80%d0%bb%d0%be%d0%b2%d0%b8-%d0%b2%d0%b0%d1%80%d0%b8/", "text": "През последните повече от десет години български филм не бе попадал в основната конкурсна селекция Те са тандем – в киното и в живота. Така ги знаят по фестивалите – винаги заедно “двамата” – Кристина Грозева и Петър Вълчанов. Още от късометражния “Скок” (2012). А после дойде изключително успешният “Урок” (2014), който обиколи повече от 40 фестивала, събра почти толкова отличия, получи реално разпространение в редица страни от Европа, Азия, Америка. И стигна до номинация за наградата LUX на Европейския парламент. Вторият пълнометражен филм при младите автори винаги е критичен и много често – препъникамък. Те обаче опровергаха това “правило”. “Слава” (2016) добави нова слава, след добре научения урок как се дебютира в голямото кино. И триумфира на над 50 международни фестивала с още толкова награди и реално разпространение в редица страни. Така двамата защитиха не само професионалното си име, не само правото да снимат филми според собствените си разбирания за съвременно кино; но смело нарушиха неписаните правила на “трудното фестивално кино” и наложиха своя модел за добре разказан, четлив и разбираем сюжет, с реални, а не измислени конфликти от живота, при това поднесени винаги с премерено чувство за хумор в деликатния жанр на драмедията. Но, разбира се, не останаха в пасивна изчаквателна позиция докато узрее следващият им проект, а успяха да направят и детския телевизионен сериал “Островът на сините птици” (8 епизода), неотдавна излъчен по БНТ. Междувременно се оказа, че са приключили успешно и новия си игрален проекта “Бащата”, който преди още да е имал българска премиера, бе селектиран в основния конкурс на 54-ия международен кинофестивал в Карлови Вари (28 юни-6 юли 2019). Фестивалът в Карлови Вари наистина е с висок престиж, но за съжаление, през последните повече от десет години български филм не бе попадал в основната конкурсна селекция. Сега сред 12-те филма от Белгия, Чили, Германия, САЩ, Турция, Великобритания, Китай, Филипините, Словакия, Испания и Словения, “Бащата” привлича сериозен интерес – веднъж заради извоюваното име на двамата режисьори, но и с качествата си, забелязани и оценени от акредитираните журналисти и професионалисти. Филмът засяга една колкото обичайна житейска ситуация (самотата на възрастен мъж след смъртта на съпругата му), но и толкова сложна като индивидуална психологическа травма. Тъкмо в разработването на тази сложна тема, двамата режисьори, които са и сценаристи на своя авторски филм, успяват с добре градирано драматургично напрежение да защитят личното право за преживяване на загубата, за която няма универсална житейска рецепта. При това умно и с мяра преплитат в разказа сръчно включени моменти с деликатно чувство за хумор, без да нарушават общия доминиращ тон в разбираемо тъжния сюжет. За този добре намерен баланс изключително много им помагат прекрасните актьори Иван Савов (бащата) и Иван Бърнев (сина), които много достоверно, със своята проверена актьорска чувствителност уплътняват епизодите, без да се отклоняват от водещата линия на основната тема. Чрез техните персонажи се откроява четливото послание за смисъла и силата на всекидневното битие, което уви, е подвластно на смъртта, но пък същевременно е обречено на неизбежно житейско продължение. Така лаконично, но убедително прозвучава последната реплика на сина: “Ще ставам баща!” И цикълът на живота се затваря, сдържано дефиниран, без ненужни декларации и неуместен патос. А така всеки зрител може да види себе си в собствената си житейска парабола, която не е отминала никого. Очакваме с надежда обявяването на наградите при закриването на 54-ия международен кинофестивал в Карлови Вари, на 6 юли, събота вечерта. И стискаме палци за “Бащата”!", "date": "2019.07.02", "title": " „Бащата” на екрана в Карлови Вари\t"}
{"url": "https://trud.bg/%d0%be%d0%b3%d1%80%d0%be%d0%bc%d0%b5%d0%bd-%d0%b3%d0%be%d1%80%d1%81%d0%ba%d0%b8-%d0%bf%d0%be%d0%b6%d0%b0%d1%80-%d0%b1%d1%83%d1%88%d1%83%d0%b2%d0%b0-%d0%b2-%d1%81%d0%b5%d0%b2%d0%b5%d1%80%d0%bd%d0%b0/", "text": "Хиляди пожарникари, войници и служители на Гражданска защита се борят с голям горски пожар в район в Северна Германия, използван за военни учения и засегнат от продължаващото от седмици сухо време, предаде Асошиейтед прес. Властите заявиха, че пожарът в Любтен (на около 170 км северозападно от Берлин) е най-големият в историята на провинция Мекленбург-Предна Померания. Щефан Щернберг, ръководител на окръжната администрация, каза, че засегнати са около 600 хектара гори и храсти. По думите му пожарникарите са успели през нощта да овладеят пожара и сега възнамеряват да пристъпят към потушаването му. Отклонява се вода от р. Елба, а военните са предоставили хеликоптери за борбата с огъня. В последните дни в Германия почти не е валяло. Страната страда от горещата вълна, обхванала Европа. Властите казаха, че опасността от горски пожари е най-голяма на североизток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Огромен горски пожар бушува в Северна Германия (ВИДЕО)"}
{"url": "https://trud.bg/%d0%bc%d0%b5%d0%b3%d0%b0%d0%bd-%d0%b8-%d1%85%d0%b0%d1%80%d0%b8-%d0%ba%d1%80%d1%8a%d1%89%d0%b0%d0%b2%d0%b0%d1%82-%d0%b0%d1%80%d1%87%d0%b8-%d1%82%d0%be%d0%b7%d0%b8-%d1%83%d0%b8%d0%ba%d0%b5%d0%bd%d0%b4/", "text": "Точно два месеца след раждането на Арчи, Меган Маркъл и принц Хари ще кръстят сина си в персоналния параклис на Кралицата в Уиндзор, намиращ се в близост до дома им. На кръщенето ще присъстват само най-близките приятели и роднини на кралското семейство, но Елизабет Втора ще пропусне празника. На датата на събитието – 6-ти юли – Кралицата има друг по-важен ангажимент. Това е второто кръщене, на което тя няма да присъства – миналата година тя не бе сред гостите на покръстването на принц Луи. Много от феновете и последователите на Меган и Хари не одобряват решението им кръщенето да не бъде достояние на широката публика: „ „, написа разгневен потребител в Twitter. Според източник, близък до кралския двор, снимки от кръщенето все пак ще бъдат споделени с британците в неделя в Instagram профила на Меган и Хари. Все още не е известно кои ще са кръстниците на малкия Арчи. В началото на годината се появиха слухът, че Джордж и Амал Клуни ще бъдат кръстници, но по-късно самият Клуни отрече мълвата.", "date": "2019.07.02", "title": " Меган и Хари кръщават Арчи този уикенд\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%bf%d1%80%d0%be%d1%81%d0%bb%d0%b0%d0%b2%d1%8f-%d1%80%d0%be%d0%b4%d0%b8%d0%bd%d0%b0%d1%82%d0%b0-%d0%bd%d0%b8-%d0%b2-%d1%85%d0%be%d0%bb%d0%b8%d0%b2%d1%83%d0%b4/", "text": "Цели 4 години продължава епичната “битка” да се реализира този грандиозен проект с минимален бюджет и много ентусиазъм „Имал съм моменти само с няколко долара в джоба“, споделя нашенецът С убийствения поглед на сините си очи и мускулестото тяло – все неща, от които примират жените, той би могъл да си живее добре като модел в Холивуд. Стефан Апостолов обаче има много по-възвишени и вдъхновяващи цели и каузи. Цели 4 години продължи одисеята на режисьора по заснемането на филма “България в 4 сезона”. Лентата беше представена с голям успех и в Холивуд. За създателите това е нещо повече от филм – инициатива, която да разкрие не само красотата на българската природа, величието на българския дух през вековете и днес, или колко древна е българската земя. Проектът представя реалните човешки връзки, които се изграждат по пътя на комуникацията и мотивират човека да преследва мечтите си. Обединяващата фигура във филма е 6-годишно момченце, изправено пред голямо предизвикателство – да спаси момиченце, пропаднало в мост в ждрелото на река Ерма. “Сцена направо като от филм за Индиана Джоунс”, шегува се Стефан. На момченцето се явява дядо му, починал преди няколко месеца и с когото са имали силна връзка. А той му е разказвал много истории за героите от миналото и настоящето. “Дядо, какво да правя?” – пита объркано момченцето, и чува гласа му, записан от самия Васил Михайлов. “Как го навих? Той не поема вече никакви ангажименти, но го грабна идеята и въпреки здравословните си проблеми участва”, сподели пред “Труд” режисьорът. Над 3000 българи се обединяват около идеята да заснемат този вълнуващ филм, обединени около каузата да мотивират българите и да покажат на света страната ни в една много по-положителна светлина. Повечето участници са реално заснети хора – кукери, нестинарка, розоберачки, народни певци в носии, дъновисти, танцуващи паневритмия на Седемте Рилски езера. В гладиаторските битки от тракийско време са ангажирани професионални каскадьори под ръководството на хореограф. Боевете на Шипка са заснети с 20 статиста и 20 каскадьора. Във филма са снимани и “съвременните герои на България”, както ги нарича режисьорът: спортистите Йордан Йовчев, Сани Жекова, Ивет Лалова, Станка Златева, ансамбълът ни по художествена гимнастика, Петър Стойчев и Николай Бухалов. Цели 4 години продължава епичната “битка” да се реализира този грандиозен проект с минимален бюджет и много ентусиазъм. През 2014 г. Стефан снима 5-минутен филм за Пловдив с дрон. Видеото става viral в социалните мрежи и това амбицира младия режисьор да направи нещо по-голямо за България. През 2015 г. Апостолов и най-добрата му приятелка Валентина Куцева, която е изпълнителен копродуцент на филма, правят краудфъндинг кампания за набиране на средства. Пускат в популярната платформа Indiegogo много въздействащо видео, което също много бързо става хит в социалните мрежи. Гледано е 2 милиона пъти. “Две хиляди човека дариха за филма кой колкото може, някои по 1, 2 долара, други по 100, 200, 300. Беше готино да видиш как хората се мотивират. Гледаш една вълна се надига: “Хора, хайде да правим нещо заедно, нещо готино за страната ни!”, вълнува се Стефан. Събират около 40 хиляди долара, които след удръжките остават 30 хиляди. Силната кауза на Апостолов печели и силни партньори в лицето на Филмово судио “Ню Бояна”, което помага с техника, костюми и реквизит. Най-големите компании от Щатите за снимачна техника като Panavision предоставят за безвъзмездно ползване най-добрите обективи в света, струващи по 150 хиляди долара единия. Затова визията на филма е много красива и въздействаща, с качеството на холивудска продукция.  Филмът ще бъде пуснат и във фейсбук в края на годината. Международното му име е различно от българското – “Life In Four Seasons” (“Живот в четири сезона”). Идеята е филмът да достигне до 1 милиард хора по света, като се пусне по социалните мрежи в поне 10 версии – на български, английски, мандарин, японски, корейски, немски, руски, италиански, испански и португалски. “Искаме всяка версия да стане viral в социалните мрежи – не крие амбициите си режисьорът. – Ако бяхме казали на хората просто: “Това е България, гледайте”, не всеки би се заинтересувал. Но като кажеш: “Това е филм, който ще промени живота ти”, е друго.”   През май се състоя световната премиера на Югоизточния европейски филмов фестивал в Laemmle Music Hall в Лос Анджелис. Седмица по-късно последва и втора премиера за в “Театър Аеро” в Санта Моника.  “Българската премиера в Пловдив на 4 юни беше много вдъхновяваща, – сподели режисьорът. – Направихме я на Римския стадион в Джумаята, имаше истински червен килим и дойдоха Сани Жекова, Йордан Йовчев, Николай Бухалов и ансамбълът по художествена гимнастика, близки, приятели и хора от екипа, с които снимахме заедно. Беше много емоционално, някои плакаха по време на прожекцията. Втората българска премиера беше в София, по-скромно, в кино “Одеон”. Пътят на младия пловдивчанин тръгва от английската гимназия в родния му град. “Моите страхотни родители винаги са ми давали свободата да се занимавам с каквото искам. Единствено са държали да уча здраво и да продължа в чужбина”, споделя Стефан. Откакто се помни, мечтата му е била да живее в Лос Анджелис. Той покрива изпитите по SAT и TOEFL, кандидатства в няколко висши училища в Щатите и печели пълна стипендия в университета на Ню Хемпшир. Учи там актьорско майсторство, театър и танци, участва в пиеси. Междувременно започва да се снима като модел. Работил е в цял свят – Южна Африка, Ню Йорк, Милано, където е участвал и в Седмицата на модата. “Добре е да изкарваш някой допълнителен лев, – смее се Стефан, – но моделството никога не ми е било страстта.” Доста скромно казано за секс символа и един от най-желаните модели в света. Започва с рекламни кампании за American Apparel и Maceoo, работи с най-добрите модни агенции в света – Next Model Management (Лос Анджелис), Elite Model Management (Маями), Управление на 3D (Кейптаун, Южна Африка), Еволюционен мениджмънт (Лондон, Англия), Brave Models (Милано, Италия) и Модна агенция “Ивет фешън” (България). Снима се в реклами и модни ревюта на едни от най-големите имена в модата като Dolce & Gabbana, Corneliani и Quest Apparel, за марки като Alexander McQueen, Brunello Cucinelli, Burberry, Zegna, Salvatore Feragamo, Gucci, Prada, Tom Ford. Появява се в сп. Elle и в много тв реклами за известни марки като Samsung, Hyundai и Playboy, лицето му залива рекламни билбордове в Германия… Обаче момчето мечтае да се реализира като актьор в Холивуд и през 2014 г. се установява там. Снима се в няколко късометажни филма, в 2 пълнометражни. “Нищо голямо, но доста хора ме избираха, и то без да имам агент, сам се обаждах и ходех на прослушвания”, казва актьорът. Скоро след успеха на късометражния филм за Пловдив магията на режисурата го поглъща… и така до днес. Сега работи като изпълнителен и креативен директор на видеострийминг платформата www.zonia.com. Построява целия софтуер от нулата, в Пловдив, с местни IT специалисти, а офисите на компанията са в Лос Анджелис. Има 25 оригинални предавания с над 500 епизода. Разглежда се всеки аспект на здравето – физически, духовен, интелектуален. Има 2 готварски шоута, фитотерапия, йога, пилатес… Всичко на тема здраве и здравословен начин на живот. С удоволствие ги режисира и менажира, защото темата живо го вълнува. “Не генът, а начинът на живот, изборите, които правим всеки ден, са основен фактор за това да бъдем здрави – убеден е Стефан. – Всичко зависи от нас! Хората днес имат възможност да избегнат всякакви заболявания, включително и рак, ако водят здравословен начин на живот, включващ не само хранене, но и например начините, по които може да се справиш със стреса.” Казва, че работи яко, по 19 часа, без почивен ден, вече 4 години. Живее в центъра на Холивуд, офисът му е близо, не пилее време в пътуване. За моделство рядко му остава време. Сега смята да почине с филмите няколко месеца и да се концентрира върху платформата, където има много амбициозни планове. После ще снима следващия си филм, който ще е пълнометражен, игрален, пак на българска тема, но социална.  Родината не липсва много на космополита, тъй като от 2016 г. се прибира поне по 3 пъти годишно в България – в София, където са му приятелите, и в родния си дом в Пловдив, при родителите и баба си. “Покрай снимките на филма обиколих цяла България, 26 локации – места, в които не съм бил никога, като Ханкрумския скален манастир, Очите на Бога… Уникални красоти!”, казва българинът. “Дали съм имал тежки моменти в началото? О, да, бил съм и с по няколко долара в джоба. Първата ми работа още в колежа беше omelet guy (“момче за омлети”). Сервирал съм, бил съм барман. Една приятелка видяла мои моделски снимки във фейсбук и се пошегува: “Кой би предположил, че omelet guy ще стане толкова известен модел? Е, надявам се да говорят така и за филмите ми”, смее се Стефан.", "date": "2019.07.02", "title": " Стефан прославя родината ни в Холивуд\t"}
{"url": "https://trud.bg/%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d0%b0%d0%bf%d0%b8-%d0%bf%d1%8a%d1%82%d1%8f-%d0%b7%d0%bb%d0%b0%d1%82%d0%bd/", "text": "Верижна катастрофа затапи за около час пътя Златни пясъци – Варна в района между спирка „Марек“ и резиденция Евксиноград. Около 13 ч там се удариха четири автомобила. За броени минути задръстването стигна до отбивката за курорта Св. Св. Константин и Елена. Няма ранени хора, а причините за инцидента са в процес на изясняване, съобщиха от пресцентъра на полицията. Според очевидци поне две от намачканите возила са фучали с бясна скорост преди катастрофата, въпреки че в района има ограничение от 60 км/ч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Верижна катастрофа затапи пътя Златни пясъци – Варна"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d0%b1%d1%80%d1%8e%d0%ba%d1%81%d0%b5%d0%bb-%d1%81-%d0%be%d1%80%d0%b1%d0%b0%d0%bd-%d0%be%d0%b1%d1%81%d1%8a%d0%b4%d0%b8%d1%85%d0%bc%d0%b5-%d0%b2/", "text": "Министър-председателят Бойко Борисов е обсъдил с унгарския си колега Виктор Орбан възможните варианти за позиции, които биха подкрепили. Това съобщи самият той във фейсбук във връзка с преговорите, които се провеждат в Брюксел между лидерите на Европейския съюз за най-важните постове в Общността. „С Виктор Орбан обсъдихме възможните варианти за позициите, които бихме подкрепили“, пише в социалната мрежа премиерът. По-рано днес Борисов съобщи, че е предложил на колегите си от ЕНП кандидатурата на хърватския премиер   за най-важния пост – председател на Европейската комисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Борисов от Брюксел: С Орбан обсъдихме възможните варианти за позициите, които бихме подкрепили (СНИМКА)"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bd%d0%b5-%d1%81%d1%8a%d0%bc-%d0%ba%d0%b0%d0%b7%d0%b0%d0%bb-%d1%87%d0%b5-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82/", "text": "„Не съм казал, че президентът Радев е лъжец. Просто казах, че не знам откъде излезе тази сума от 3,5 млрд. лева за самолетите, защото аз знам какви са офертите“, заяви министърът на отбраната Красимир Каракачанов пред  Той отново потвърди, че офертата за изтребителите е 2 милиарда и 200 милиона лева, като „ще се опитаме да намалим тази цена, като това няма да бъде за сметка на способностите на самолетите“. Що се отнася да въпроса дали ДДС-то е включено в цитираната цена, Каракачанов заяви, че то няма значение, защото това е междудържавен договор и данъкът излиза от единия джоб и влиза в другия. Военният министър изрази своето недоволство срещу начина, по който се говори за неговите колеги и липсата на признание за техните усилия. Това отношение „демотивира армията“, смята Каракачанов. В цената влиза цялото оборудване, но що се отнася до въоръжението, например броят на ракетите е намален, „за да не се хвърлят излишни пари на този етап.“ „Ако някой си прави сметка, че ние като купим този самолет, 40 години няма да купим нито една ракета или бомба, това не е така“, подчерта Каракачанов и отбеляза, че боеприпасите трябва да минат отново процес по лицензиране след 5 години, а освен това „Грипен“ са били предложени без никакви ракети. „Инфраструктурата за всеки самолет е различна“, заяви военният министър, който не отрече, че е скъпа, но сподели, че има вариант част от инвестициите да минат по партньорска програма. Каракачанов коментира и отправените му обвинения за ремонта на самолетите СУ-25. „Когато купувам американски самолети, ме обвиняват, че съм американофил, а когато поправям руските, ме обявяват за русофил“, заяви военният министър. Няма много варианти за ремонта на руските изтребители, а българският завод е правил такъв през 2002 г., след което е загубил лиценза си за тази дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Каракачанов: Не съм казал, че президентът Радев е лъжец"}
{"url": "https://trud.bg/%d0%b2-%d1%88%d1%83%d0%bc%d0%b5%d0%bd-%d1%81%d1%82%d0%b0%d1%80%d1%82%d0%b8%d1%80%d0%b0%d1%85%d0%b0-%d1%83%d0%bb%d0%b8%d1%87%d0%bd%d0%b8-%d1%80%d0%b5%d0%bc%d0%be%d0%bd%d1%82%d0%b8-%d0%b7%d0%b0-%d0%bd/", "text": "Община Шумен ще ремонтира улици и общински път за над 4 млн.лв. това лято. Обявени са били пет обществени поръчки и по една от тях дейностите вече стартираха с обновяване на централни отсечки, по други до седмица предстои подписване на договори с изпълнител. Вече е готова ул.„Цар Освободител“. Пътните строители стигнаха до бул.“Ришки проход“, но там при навлизане на фрезоващите машини станали три водопроводни аварии. Така преди асфалтирането се налага смяната на два стари водопровода всеки по 250 метра, съобщи във вторник инж.Дарина Мартева от ВиК-Шумен. Поне до края на седмицата абонатите ще имат проблеми с водоподаването, но след това ще се радват и на нови водопроводи, и на гладък булевард. Ремонтите ще продължат по ул.„Пролетарска“ и по ул.“Съединение“. Предстои и цялостно обновление на района около болницата в Шумен – за 355 833 лв. ще бъде преобразена ул.“Петър Парчевич“. През лятото ще се ремонтира и пътя до село Васил Друмево. В момента общината изготвя дълъг списък с улици за текущ ремонт на стойност 2,1 млн.лв. Ремонти ще разширят и синята зона за платено паркиране, като за близо 300 000 лв. ще бъдат ремонтирани отсечки около центъра на града. Предвижда се подмяна на асфалт, бордюри и тротоари, и спирането на автомобили там ще става срещу заплащане.", "date": "2019.07.02", "title": " В Шумен стартираха улични ремонти за над 4 млн.лв.\t"}
{"url": "https://trud.bg/%d0%bf%d0%be%d1%80%d0%be%d0%b4%d0%b8%d1%82%d0%b5-%d0%b1%d0%b8%d0%b3%d1%8a%d0%bb-%d0%b8-%d0%bf%d0%be%d0%bc%d0%b5%d1%80%d0%b0%d0%bd%d1%81%d0%ba%d0%b8-%d1%88%d0%bf%d0%b8%d1%86-%d1%81%d0%b0-%d0%bf%d0%be/", "text": "Породите кучета Бигъл и Померански шпиц са победители в Международната киноложка изложба „Златна роза“ в Каварна. Наградите на призьорите – медал и грамота, връчи кметът Нина Ставрева, а всички участници в изложението получиха диплом за успешно представяне, съобщиха от пресцентъра на общината. Над 800 кучета от различни породи, от цяла Европа и Русия се състезаваха в конкурсите на стадион „Калиакра“ в Каварна . Класовете бяха разпределени по възраст – бебета, подрастващи, млади, междинен клас, открит, шампион, работен и ветерани, както и компаньони, ловни, декоративни и др. Представиха се специфични породи като бобтейл, кане корсо, уелско корги, бостън териер. Изложбата е и мястото, където хората, интересуващи се от кучета – професионалисти и любители, могат да обменят информация, да потърсят съвет или да споделят опит, да представят своите кучета, да ги сравнят с останалите от породата, да им потърсят бъдещ партньор или да изберат родители на ново кученце. Следващата киноложка изложба в морския град е от 17 до 21 юли, отново на стадион „Калиакра“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Породите Бигъл и Померански шпиц са победители в Международната киноложка изложба в Каварна"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%b2%d1%8a%d1%80%d1%85%d0%b0-%d0%bd%d0%b0-%d0%b5%d1%81-%d0%b7%d0%b0-%d1%80%d0%b0%d0%b7%d0%bf%d1%80/", "text": "Извънредната среща на Европейския съвет за разпределяне на водещите постове в ЕС започна след 5-часово закъснение от първоначално определения час, предадоха световните агенции. Срещата бе отлагана от председателя на Европейския съвет Доналд Туск четири пъти днес, за да се проведат двустранни консултации в кулоарите и евролидерите да изяснят позициите си. Туск е направил ново предложение за разпределяне на водещите постове в ЕС. Съгласно него председателството на Европейския парламент ще бъде поделено между социалистите и десните, предаде ДПА, като се позовава на запознати източници. Не се посочва кой социалист се предлага да оглави парламента през първата половина от мандата, но германецът Манфред Вебер щял го оглави през втората. Съгласно предложението германският министър на отбраната Урсула фон дер Лайен ще бъде предложена за председател на ЕК. Туск ще поиска от евролидерите да я подкрепят. Предложение за германката е отправил и френският президент Еманюел Макрон. Испания също подкрепя идеята. Пакетът от предложени имена включва и белгийския премиер Шарл Мишел за приемник на Туск начело на Европейския съвет и испанския външен министър Жозеп Борел за дипломат номер едно. По-рано днес източници съобщиха, че Макрон предложил Кристин Лагард да е начело на Европейската централна банка. Името на словака Марош Шефчович също бе споменато за поста на дипломат номер едно на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Започна срещата на върха на ЕС за разпределяне на постовете след петчасово закъснение\t"}
{"url": "https://trud.bg/15-000-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d0%bc%d0%b0%d0%b3%d0%b0%d0%b7%d0%b8%d0%bd%d0%b8-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0%d0%bd%d0%b8-%d0%b2-%d0%bd/", "text": "Близо 15 000 електронни магазини бяха декларирани в НАП до крайния срок 29 юни, съобщават от приходната агенция. С промени в законодателството бяха въведени допълнителни изисквания към електронните търговци, които приемат картови плащания или такива чрез куриери, да подадат информация за сайтовете си в НАП. Потребителите, от своя страна, могат да проверят дали онлайн магазинът и търговецът, от когото купуват стоки или услуги, са регистрирани чрез безплатната електронна услуга, предоставяна от НАП на адрес  . В следващия месец от НАП ще направят контролни покупки от е-магазини, за да проверят дали се спазват данъчните изисквания, предупреждават от приходната агенция. Анализ на ведомството сочи, че ежегодните щети за бюджета от невнесени данъци и осигуровки в онлайн търговията възлизат на около 170 милиона лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " 15 000 електронни магазина декларирани в НАП"}
{"url": "https://trud.bg/%d0%b8%d0%bc%d0%b5%d1%82%d0%be-%d0%bd%d0%b0-%d1%81%d0%b5%d1%80%d0%b3%d0%b5%d0%b9-%d1%81%d1%82%d0%b0%d0%bd%d0%b8%d1%88%d0%b5%d0%b2-%d1%81%d0%b5-%d0%b7%d0%b0%d0%b2%d1%8a%d1%80%d1%82%d1%8f-%d0%b2-%d0%bf/", "text": "Президентът на Партията на европейските социалисти (ПЕС), която е част от Групата на прогресивния алианс на социалистите и демократите, е сред имената, които се обсъждат за поста председател на Европейския парламент, съобщава Политико. Според изданието германският канцлер Ангела Меркел ифренският президент Еманюел Макрон са стигнали до консенсус за най-важните позиции в европейските структури. Германският министър на отбраната Урсула фон дер Лейен е била предложена на председател на Европейската комисия от Еманюел Макрон на среща с Ангела Меркел. Фон дер Лейен отговаря на всички изисквания на Макрон за поста, а именно да говори френски и да е била на висш управленски пост. Според изданието лидерите на Франция и Германия са се разбрали и за поста на председател на Европейския съвет, който ще бъде даден на белгийския премиер Шарл Мишел, а на мястото на Федерика Могерини, като Върховен представител на Европейския съюз по въпросите на външните работи и политиката на сигурност ще, бъде испанският външен министър Хосеп Борел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Името на Сергей Станишев се завъртя в преговорите за висшите европейски постове"}
{"url": "https://trud.bg/gega-new-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%bf%d0%be%d1%80%d0%b5%d0%b4%d0%b8%d1%86%d0%b0%d1%82%d0%b0-%d0%bf%d1%80%d0%be%d1%87%d1%83%d1%82%d0%b8%d1%82%d0%b5-%d0%be%d0%bf/", "text": "Шармантна, с осанка на императрица и поглед, който може да стопи айсберг от разстояние на сцената – така си спомнят Юлия Винер ценителите на оперното изкуство в столичните музикални среди. Сопраното с изключително драматично присъствие и гъделичкащ сетивата вокален диапазон е сред най-успешните ни културни експорти през 60-те и 70-те години, но няма нито един издаден албум на CD до момента. Единадесет от емблематичните й дуети и арии и начело с Леонора в „Трубадур“ са събрани от музикална компания Gega New в поредицата „Прочутите оперни гласове на България“. Родът на Юлия Винер е изтъкан от прочути математици и архитекти, баща й е сред основателите на застрахователното дело в България, а дядо й е бил учител по български език на Фердинанд. Певицата смята, че е наследила гласа си от баба си и го започва да го развива …. от мързел. Първите си стъпки в изкуството тя прави като балерина, но пухкавата й фигура не се вписва в стереотипа за професионален танцьор. Сяда зад пианото и показва феноменална памет за мелодията, но отказва да се упражнява, а учителят й спестява мъките като заявява на родителите: „Тя винаги ще бъде една добра пианистка за Шопен, но няма да направи кариера! Има слаба китка.“ Юлия решава, че с пеене ще хаби най-малко енергия и време в зубрене на ноти и записва Консерватория с измама – добавя две години към документите си, тъй като по устав минималния възрастов праг за студентите е 18. Влиза в класа на проф. Елена Ангелова-Урукин, но неин ментор завинаги остава прочутият бас Добри Кожухаров. Дебютира в Софийска опера на 23 г. с Леонора в „Трубадур“ от Верди. Лиза от „Дама Пика“, Виолета в „Травиата“, Дездемона в „Отело“ и Анна в „Дон Жуан“ са само част от ролите, с които покорява Европа. Най-обичана Юлия е в Берлнската щатс опера, където е солист в продължение на 12 години. От всяко свое пътешествие Винер се връща с ново попълнение в екстравагантния си гардероб, като най-впечатляваща в оскъдицата на соца е появата й в Софийската опера с палто от тюлен, трофей от скандинавски круиз. Отвъд Желязната завеса примадоната е посрещана не по дрехите, а по колосалния Вердиев репероар, който изпълнявала съвършено на немски и италиански. Юлия Винер е щастливо омъжена за режисьора Димитър Ченишев, който я подкрепя безусловно и се посвещава на кариерата й. Гласът й утихва завинаги през 2010 г. на родна земя.", "date": "2019.07.02", "title": " Gega New продължава поредицата „Прочутите оперни гласове на България“ с албум на Юлия Винер-Ченишева\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%ba%d0%be%d1%81%d1%82%d0%b8%d0%bd%d0%b1%d1%80%d0%be%d0%b4-%d0%b5-%d0%bd%d0%b0-%d1%80%d0%b0%d0%b7%d0%bf%d0%b8%d1%82-%d0%b2-%d0%bf%d1%80%d0%be%d0%ba/", "text": "Кметът на Костинброд Трайко Младенов влезе на разпит в столичното следствие, съобщава БГНЕС. Очаква се Младенов да обясни ситуацията, при която  . След разпита, прокуратурата ще реши дали да внесе обвинителен акт срещу кмета. В неделя Младенов участва в катастрофа на нерегулирано кръгово кръстовище край града, при която загина 34-годишен моторист. Версиите за инцидента, обаче, се различават. Свидетели твърдят, че кметът е опитал да направи забранен обратен завой, като така е отнел предимството на моториста. Кметът Младенов, обаче, е категоричен, че няма вина за инцидента и не е нарушавал правилата за движение. По случая се води разследване. Пробите за алкохол и наркотици на кмета са отрицателни. Според неофициална информация, загиналият моторист е бил без книжка.", "date": "2019.07.02", "title": " Кметът на Костинброд е на разпит в прокуратурата, заради инцидента със загинал моторист"}
{"url": "https://trud.bg/%d0%b4%d0%b8%d1%80%d0%b5%d0%ba%d1%86%d0%b8%d1%8f-%d0%b2%d1%8a%d1%82%d1%80%d0%b5%d1%88%d0%bd%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bf%d0%be%d0%bb%d1%83/", "text": "Дирекция „Вътрешна сигурност“ получи два автомобила, предназначени за специфичните й потребности – дарение от германските полицейски служби, съобщиха от пресслужбата на МВР. Благодаря на Германия за подкрепата, която оказва специално на полицията. Полицейското  сътрудничество между нашите страни е на едно от най-добрите нива в ЕС. Стремежът ми като министър е да бъдем открити към партньорите, неслучайно г-н Райнер Кан работи в МВР и това е допълнителен бонус в отношенията ни. Като съветник той има достъп до всички проблеми и структури в МВР и смятам, че това е пътят, по който изграждаме доверие, отбеляза министър Маринов. Той подчерта, че днес ролята на България като държава на първа граница с мигрантските потоци, е изключително важна за сигурността  на ЕС. Знаем, че пазейки границата ни с Турция, до голяма степен гарантираме сигурността на Европа. Същевременно подобни процеси  са свързани и с генериране на парични потоци и натискът спрямо служителите, работещи с този контингент, е силен. Някои от тях се поддават на различни зависимости. В този смисъл съществуването на Дирекция „Вътрешна сигурност“ в МВР действа превантивно преди всичко. По думите на Андреас Бакхоф – инспектор на Полицията в готовност на федералните провинции на Германия, предизвикателствата в професията са много, работим заедно за ефективното противодействие на престъпления от всякакъв вид  –  от тероризъм до контрабанда. Той обаче подчерта, че една от най-важните теми е доверието в полицията, която е партньор на населението. В този смисъл е важно обществото да вярва в своята полиция. Дирекция „Вътрешна сигурност“ в МВР е пример, който показва на хората, че освен противодействието на престъпността, наша грижа е да съблюдаваме действията на служителите. Дарението е израз на отношение към структурата, както и потвърждение на искреното желание да развиваме сътрудничеството ни в бъдеще – добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Дирекция „Вътрешна сигурност“ получи два автомобила като дарение от германските полицейски служби (СНИМКИ)"}
{"url": "https://trud.bg/%d0%bf%d1%8a%d1%80%d0%b2%d0%b8%d1%82%d0%b5-%d0%bf%d0%be%d0%b4%d0%b7%d0%b5%d0%bc%d0%bd%d0%b8-%d0%ba%d0%be%d0%bd%d1%82%d0%b5%d0%b9%d0%bd%d0%b5%d1%80%d0%b8-%d0%b2-%d0%b1%d0%bb%d0%b0%d0%b3%d0%be%d0%b5/", "text": "Първите подземни контейнери за битов отпадък в Благоевград вече са въведени в експлоатация. В централна градска част към момента са поставени монтирани общо осем подобни съда. Три от тях се намират в пространството между сградата на Камерна опера и Минералната баня, два – при паркинга под пл. „Македония“ и още три на ул. „Гьорче Петров“, под НАП. Съдовете са предназначени за битов отпадък, като в тях не трябва да бъдат изхвърляни изделия от стъкло. Постепенно Община Благоевград ще надгражда проекта, като подобни съоръжения ще бъдат поставени и на други места в централна градска част, както и в кварталите. Подземните контейнери имат редица предимства пред стандартните такива. Те разполагат с качествени гумени уплътнители, които не позволяват разнасянето на неприятна миризма във въздуха. Температурата под земята е по-ниска от тази на повърхността през лятото и е постоянна, което гарантира по-бавното загниване на отпадъците. Освен това досегът на неоторизирани лица до контейнерите е ограничен. Друго предимство е по-голямата вместимост на съдовете, както и лесно и бързо обслужване, и поддържане.  Поставянето на подземни контейнери е поредната стъпка за по-чиста околна среда, направена от кмета д-р Атанас Камбитов. Община Благоевград апелира за опазване на общинското имущество. При забелязване на нередности може да бъде сигнализирано на тел. 112, в делнични дни на 073/88 44 34, както и на дежурният телефон 073/88 44 06. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Първите подземни контейнери в Благоевград вече са факт"}
{"url": "https://trud.bg/%d0%bf%d0%bb%d0%b0%d0%bc%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81-%d1%81-%d0%b4%d0%b5%d1%86%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80/", "text": "Автобус с 31 деца от Крумовград се е запалил на магистрала „Тракия“. Инцидентът е станал в посока София, край разклона за Карнобат. Това е км 316 от АМ „Тракия“ обясниха от полицията. Заедно с децата са пътували и две учителки. Групата се е връщала от екскурзия в Слънчев бряг. За щастие няма пострадали. Децата само много са се уплашили. По данни от полицията, водачът на автобуса обяснил, че е пламнал двигателният отсек. Той веднага е отблил и спрял и децата бързо са били изведени на безопасно разстояние от горящия автобус. От община Бургас са реагирали веднага и съобщиха, че спешно са организирали транспорт, с който децата да бъдат превозени до най- близката бензиностанция, където на прохладно място да изчакат автобус, с който да се приберат до родния си град. Само за няколко дни, това е втори случай на инцидент с автобус с деца. Пак на АМ „Тракия“ автобус с 51 деца се сблъска със сръбска кола, но щетите ца щастие бяха само материални и никой не пострада. Децата пътуваха от София към Китен, а сблъсъкът стана на км 325.", "date": "2019.07.02", "title": " Пламна автобус с деца на магистрала „Тракия“"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d1%81%d0%b3/", "text": "Собствениците на сградите имат ангажимента да поддържат гръмоотводите. Това каза пред журналисти кметът на София Йорданка Фандъкова по време на учение за съвместна реакция при кризи на полигона на Столична община. „При приемането на новите сгради това е абсолютно задължително. Трябва всички да знаем по какъв начин да реагираме при бури. Важно е хората да знаят, защото никой не е застрахован“, заяви Фандъкова. „Виждаме в цяла Европа какво се случва. Трябва да се погрижим и да предпазим хората и от горещините, и от наводненията“, добави кметът. Фандъкова изтъкна, че службите имат координация при ситуации при бури, но тя трябва да се поддържа и за това е важно те непрекъснато да се обучават. „Столичната община е единствената община, която изгради собствен полигон за обучение и реакция при различни ситуации като земетресение, наводнение, пожари, химически атаки и проблеми. Ние бяхме и първите, които организирахме доброволно формирование, което създадохме преди четири години“, подчерта тя. „Целта на учението е на терен, в реална обстановка, да видим нивото на координация между различните служби. Когато имаме тежка ситуация, а ние често имаме такива за съжаление, на първо място е важна координацията между службите. Благодарение на министъра на вътрешните работи Младен Маринов ние имаме отлична координация с органите на МВР, на СДВР и с главен комисар Николай Николов“, отбеляза столичният кмет.", "date": "2019.07.02", "title": " Кметът Фандъкова: Собствениците на сградите отговарят за гръмоотводите"}
{"url": "https://trud.bg/%d0%b2%d0%b5%d0%bd%d1%86%d0%b8-%d0%b2%d0%b5%d0%bd%d1%86-%d1%80%d0%b5%d1%88%d0%b8%d0%bb-%d0%b4%d0%b0-%d0%b8%d0%bc%d0%b5-%d0%b4%d0%b5%d1%82%d0%b5-%d1%81%d0%bb%d0%b5%d0%b4-%d0%b8%d0%bc%d0%b5%d0%b9%d0%bb/", "text": "Рапърът Венци Венц даде интервю за сп. Grazia, в което разкри как и кога е решил да стане баща. Всичко започва от лошата новина, която певецът получава – той има образувание в челюстта, като шансът да е злокачествено е 50%. Тогава той събира приятели и семейство, сред които е и Мелани Ширкова в ролята на бившата му лична асистентка, за да им съобщи лошите вести. Скоро след това, Венци Венц заминава за Куба, където благодарение на отровата на редкия син скорпион, той успява да се излекува и към днешна дата образуванието в челюстта му е спряло да се развива. Въпреки това, той е уплашен, тъй като двама от близките му си отиват от ракови заболявания. Когато се връща в България, изпълнителят получава имейл от Мелани с предложение двамата да си направят бебе: „ „. Венци Венц сподели още, че в появата на дъщеря му има магия, тъй като преди да се роди тя, той е опитвал да си направи бебе с друга дама (както сам я описва) в продължение на 2 години, след което е имал още един неуспешен опит с 3-та жена: „ „, допълва рапърът. Дъщеря му Агуая е родена на 28-ми декември, но към днешна дата двамата родители не живеят заедно, защото винаги са били и ще продължават да бъдат само много добри приятели, които имат дете.", "date": "2019.07.02", "title": " Венци Венц решил да име дете след имейл, изпратен от бившата му асистентка\t"}
{"url": "https://trud.bg/%d0%be%d0%ba%d0%be%d0%bb%d0%be-14-%d0%bc%d0%bb%d0%bd-%d0%bb%d0%b5%d0%b2%d0%b0-%d1%81%d0%b0-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%b8-%d0%b7%d0%b0-%d1%80%d0%b5%d1%81%d1%82%d0%b0/", "text": "Около 14 млн.лева са необходими за реставрация и консервация на разкритите археологически структури на крепостта Трапезица във Велико Търново. За да се наваксат тези дейности, които бяха забавените през последните години, трябва държавата да отпуска поне по 500 000 лева годишно, защото голяма част от разкритията се рушат. 40 % от църква № 8, където са се пазили мощите на Св. Иван Рилски са рухнали, въпреки че има изготвен проект за консервация от преди 7-8 години. Това обяви във вторник главният архитект на крепостта Пламен Цанев. Той апелира да бъде изготвен и специален кадастрален план на целия средновековен град, който се е намирал на хълма. „Всеки археолог заснема и документира своите обекти, но липсва цялостна карта. Ако бъде изработена такава, това ще помогне за по-доброто планиране на отпусканите средства, а не финансирането да е кампанийно“, коментира арх. Цанев. Той поясни, че за средства за реставрационно-консервационни дейности може да се кандидатства от еврофондовете по ОП „Региони в растеж“ за опазване на културно-историческото наследство, по които се отпускат до 10 млн.лева. Три археологически екипа ще правят проучвания на Цитаделата в старата столица през настоящия сезон. Изследователите ще работят поетапно на различни сектори свързани с градоустройството, фортефикацията и църковната архитектура на хълма. За дейността на всеки от екипите, които са под ръководството на археолозите проф. Константин Тотев, доц. Мирко Робов и доц. Деян Робовянов от Министерството на културата са осигурени по 20 000 лева. Предстоящите проучвания са синхронизирани с Министерството на културата. Проф. Константин Тотев информира, че за поредна година ще копае в северния сектор. Освен това екипът му ще проучва две големи сгради в този район, както и некропола на новооткритата църква № 23, където очаква да излязат нови погребения. Храмът е с богата стенописна украса. Находката е излязла непосредствено до западната крепостна стена, до кула или бастион. „Уникални фрески, изпълнени в стила на Търновската живописна школа, отличават тази църква. Те са датирани към XIII век, когато е изграден и самият храм. От земята излязоха десетки фрагменти с човешки образи, каквито няма в никоя друга църква на Трапезица. Много красива живопис е и има дори изображения на светци в цял ръст“, обясни проф. Константин Тотев. Той допълни, че при проучванията през годините са открити 4-5 нови църкви.  Доц. Рабовянов ще проучва югозападния сектор, където откри поредната нова църква и продължи изследването на въпросния храм. Той е с богати стенописи и с интересни находки с висока експозиционна стойност като уникална каменна икона в олтара, 9 кръста, обкови на религиозни предмети и др. „В южната част на крепостта излязоха останки от голям жилищен квартал, който се е развил през 14 век. Открита е и църква № 22. Тя е действала като енорийски храм. Остава да се допроучат некропола и новата главна улица, която е свързвала югозападната порта с вътрешността на града и църква № 8, която е с голяма щерна“, изтъкна доц. Робовянов. Археологът доц. Мирко Робов пък ще продължи изследването на Епископията на Трапезица. При последните разкопки през 2014 г. и през 2018 г. доц. Робов е изследвал феодален комплекс пред църкви с номера 3 и 4. Откритият от него в сградата на обитаване костен жезъл, дал основание да се смята, че това е жилище на епископ. „Трапезица може да стане атрактивен туристически обект. Необходимо е обаче новооткритите архитектурни паметници да бъдат обединени в един маршрут, който да обхваща Източната част на крепостта, църквите с номера 3 4, 13,14 и да стига до Музейната сграда. Там пък всяка година да бъде представяна поне по една експозиция с находки, открити при проучванията“, допълни арх. Цанев. Той и тримата археолози уточниха, че крепостта Трапезица се простира на площ от 78 декара, като 65 % от територията на калето изобщо не е проучвана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Около 14 млн. лева са необходими за реставрация и концервация на крепостта Трапезица\t"}
{"url": "https://trud.bg/%d0%bc%d0%b5%d1%82%d0%b5%d0%be%d1%80%d0%be%d0%bb%d0%be%d0%b3-%d1%8e%d0%bd%d0%b8-2019-%d0%b3%d0%be%d0%b4%d0%b8%d0%bd%d0%b0-%d0%b5-%d0%bd%d0%b0%d0%b9-%d1%82%d0%be%d0%bf%d0%bb%d0%b8%d1%8f%d1%82-%d0%bc/", "text": "В последните дни Европа живее в рекордни горещини. Иван Цоневски от Европейския център за метеорология във Великобритания обясни по  , че месец юни 2019 година е най-топлият юни, измерван някога – и в глобален мащаб, и в Европа. „Юни е бил с 2 градуса по-топъл от средната температура от 1989-а до 2010 година. Това е много, защото не се фокусираме само в районите на горещата вълна, а е осреднена стойност и 2 градуса са изключително много“, уточни той. По думите му основната причина за горещата вълна в Европа е пренос на горещ и сух въздух от Северна Африка, но друг фактор е, че почвената влага е много ниска в Западна и Централна Европа и затова по-голямата част от слънчевата енергия отива за нагряване на въздуха, директно. „Ако беше по-влажна, тогава част от тази енергия щеше да отива за изпарение на водата от почвата и въздухът щеше да се нагрява по-малко“. „Ако сравним това горещо време в Европа с прединдустриалната епоха от 1850-а до 1900 година, имаме повече от 3 градуса по-висока температура, отколкото е била тогава“, добави Цоневски. Метеорологът от НИМХ Марияна Попова коментира пред БНР, че днес най-топло унас е в Северна България – във Видин, Враца, Монтана, Русе, Силистра. „Абсолютните температурни максимуми за нашата страна са измерени през юли“, уточни Попова и добави: „45,2 градуса са отчетени през 1916-а година в Садово, Пловдивско“.", "date": "2019.07.02", "title": " Метеоролог: През 2019 година е най-топлият месец юни, измерван някога в света"}
{"url": "https://trud.bg/%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d1%85%d0%b0-%d1%80%d1%83%d1%81%d0%ba%d0%b8%d0%bd%d1%8f-%d0%be%d0%b1%d0%b2%d0%b8%d0%bd%d0%b5%d0%bd%d0%b0-%d0%b2-%d0%b8%d0%b7%d0%bc%d0%b0/", "text": "Окръжен съд – Бургас допусна екстрадиция на руска гражданка, обвиняема за измама в големи размери. Става дума за Елена М., която осъществявала престъпна дейност в родината си в периода от 16.04.2013 г. до септември 2014 г. Престъпленията, за извършването на които се издирва руската гражданка са съставомерни като престъпления и по българския Наказателен кодекс. Елена М. е помолила съдебния състав да остави без уважение искането на руските власти. Елена М. не пожела да се яви доброволно пред органите на съдебните власти в Русия. От Генералната прокуратура на Руската Федерация са получени гаранции, че екстрадицията няма за цел наказване на лицето на основания като раса, религия, гражданство, етническа принадлежност или политически убеждения. Няма данни по делото, които да водят съдебния състав до извод, че лицето ще бъде подложено в Руската Федерация на насилие, изтезание, жестокост или унизително наказание или, че не са гарантирани правата му, съгласно изискванията на международното право. Налице е и гаранция, че Елена М. няма да бъде съдена за престъпления, различни от тези, посочени в искането, коментираха магистратите в Бургас. Съдебният състав намери още, че е налице реална опасност исканото лице да се укрие. „В подкрепа на тази теза е фактът, че след осъществяване на деянията, за извършването на които Елена М. се издирва, същата е напуснала пределите на Руската Федерация, въпреки взетата спрямо нея там мярка за неотклонение „Подписка“. В този смисъл, укривайки се от правосъдието там, тя е целяла да осуети наказателното преследване и реализацията на наказателната отговорност спрямо себе си“, пише съдът в своя акт.  Окръжен съд – Бургас взе мярка за неотклонение „Задържане под стража“ спрямо Елена М. до фактическото й предаване на молещата държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Екстрадираха рускиня, обвинена в измама, тя не иска в родината си"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b5%d0%bd%d0%bf-%d0%b2%d0%b8%d0%bd%d0%b0%d0%b3%d0%b8-%d1%81%d0%bc%d0%b5-%d0%b2%d1%8f%d1%80/", "text": "„Като най-силно представена партия и в новия Европейски парламент – ние, семейството на ЕНП, винаги сме вярвали, че силата е в обединението и толерантността“. Това написа министър-председателят Бойко Борисов във фейсбук. „Убеден съм, че заедно ще достигнем до най-правилните решения и ще продължим да водим развитието на Европа. С канцлера Ангела Меркел и останалите колеги от ЕНП обсъждаме възможните кандидатури за лидери на европейските институции“, съобщи премиерът. Преди началото на Европейския съвет Борисов е провел двустранна среща и с премиера на Полша Матеуш Моравецки. Днес е трети ден, в който продължават преговорите за това кой да оглави евроинституциите за следващите пет години. Досега не бе намерено решение. Очаква се днес евролидерите да стигнат до конкретно решение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Премиерът Борисов: В ЕНП винаги сме вярвали, че силата е в обединението и толерантността"}
{"url": "https://trud.bg/14-%d1%81%d0%b0-%d0%be%d1%84%d0%b5%d1%80%d1%82%d0%b8%d1%82%d0%b5-%d0%b7%d0%b0-%d0%b8%d0%b7%d1%80%d0%b0%d0%b1%d0%be%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%80%d0%b0%d0%b7%d1%88%d0%b8/", "text": "Отворени са постъпилите 14 оферти в обществената поръчка за изработването на разширен идеен проект за над 46 км от АМ „Хемус“, след връзката с пътя Русе – Велико Търново в посока Търговище. Бъдещият изпълнител ще трябва да изработи разширен идеен проект и да направи пълни инженерно-геоложки проучвания и ПУП – Парцеларен план за участъка след връзката с път I-5 Русе – Велико Търново до пресичането с път II-51 Бяла – Търговище. Обществената поръчка е в две обособени позиции. Първата е „Изработване на разширен идеен проект за АМ „Хемус“ с извършване на пълни инженерно-геоложки проучвания и ПУП – Парцеларен план от км 222+000 след пресичането с път I-5 Русе – Велико Търново до км 244+200 след пътен възел с.Горски Сеновец, пресичане с път Полски Тръмбеш – Царевец. Дължината на участъка е 22,2 км. Индикативната стойност за изработването на проекта е 3 308 000 лв. без ДДС. Отворените 7 оферти са на „Трафик Холдинг“ ЕООД; Обединение ППМ – ИЙ КЕЙ ДЖЕЙ, в което са: „Проджект Планинг енд Мениджмънт“ ООД и „ЙИ КЕЙ ДЖЕЙ България Кънсълтинг Енджиниърс“ ЕООД; „ВИА ПЛАН“ ЕООД; „ИЛИЯ БУРДА“ ЕООД; „ПЪТПРОЕКТ – 2000“ ООД;  „АЛВЕ КОНСУЛТ“ ЕООД; Обединение „АМ ХЕМУС ТРИП 2019“, с участници: „ПЪТПРОЕКТ“ ЕООД, „ТРАНСКОНСУЛТ-22“ ООД, „РУТЕКС“ ООД и „ИНЖКОНСУЛТПРОЕКТ“ ООД. В обособена позиция №2 „Изработване на разширен идеен проект за АМ „Хемус“ с извършване на пълни инженерно-геоложки проучвания и ПУП – Парцеларен план от км 244+200 е участък от 24 км. Прогнозната стойност е 3 361 400 лв. без ДДС. Отворените 7 оферти са на „ИНЖКОНСУЛТПРОЕКТ“ ООД; ДЗЗД „АМ ХЕМУС-2016“, в което участват: „Рутекс“ ООД и „Контролс“ ООД; ОБЕДИНЕНИЕ „АВТОМАГИСТРАЛА ХЕМУС 2019“, с участници: „ВИА ПЛАН“ ЕООД, „АЛВЕ КОНСУЛТ“ ЕООД, „ПЪТПРОЕКТ 2000“ ООД, „ТРАФИК ХОЛДИНГ“ ЕООД и „ИЛИЯ БУРДА“ ЕООД; Обединение „ИЙ КЕЙ ДЖЕЙ-ГЕГ-ХЕМУС“, в което са: „ИЙ КЕЙ ДЖЕЙ БЪЛГАРИЯ КЪНСЪЛТИНГ ЕНДЖИНИЪРС“ ЕООД и ГЕГ ГАБИНЕТЕ ДЕ ЕСТРЕТУРАС Е ЖЕОТЕКНИЕ; „ТРАНСКОНСУЛТ-22“ ООД;  Обединение СИВЕН ТРЕТИ ДИЗАЙН, с участници: „Сивен Дизайн Сървисис“ ООД и ТРЕТИ (3ТИ) Проджети Италия – Инженерия Интегра С.п.а; „Пътпроект“ ЕООД; Времето за изработване на разширените идейни проекти е 150 календарни дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " 14 са офертите за изработването на разширен идеен проект за 46 км от магистрала „Хемус“\t"}
{"url": "https://trud.bg/%d1%82%d0%b8%d1%82%d0%be%d0%b3%d1%80%d0%b0%d0%b4-%d1%81%d0%b0%d0%bc%d0%be-%d1%81-%d0%bc%d0%bb%d0%b0%d0%b4%d0%be%d1%86%d0%b8-%d1%81%d1%80%d0%b5%d1%89%d1%83-%d1%86%d1%81%d0%ba%d0%b0/", "text": "ЦСКА се зарадва на… коварна новина от Подгорица. Според черногорските медии съперникът в първия предварителен кръг в Лига Европа „Титоград“ е пред разпад. Треньорът Драголюб Джуретович бил информиран от ръководството, че трябва да разчита само на младоци през новия сезон. „ Прекалено е дълъг списъкът на футболистите, които ни напуснаха“, твърди наставникът. Според черногорските медии „Титоград“ бил изоставен от двамата си нападатели, вратаря и двама бранители. А първият мач на „Българска армия“ е следващия вторник. В ЦСКА не изпадат в еуфория от новините, а напротив – възможно е те да са опит за „удар под пояса“. „Червените“ играят в сряда вечер с австрийския шампион „Залцбург“, а в събота представят отбора срещу „Вихрен“.", "date": "2019.07.02", "title": " „Титоград“ само с младоци срещу ЦСКА"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80-%d0%b5%d0%bc%d0%b8%d0%bb-%d0%b4%d0%b5%d0%bd%d0%b5%d0%b2-%d1%81-%d0%bd%d0%b0%d0%b3%d1%80%d0%b0%d0%b4%d0%b0-%d0%be%d1%82-%d1%81%d0%be%d1%82%d0%b8%d1%80/", "text": "Със своя заповед главният прокурор Сотир Цацаров награди прокурор Емил Денев от Велико Тръново. Отличието му е присъдено като дългогодишен административен ръководител на Окръжната прокуратура в старата столица. Държавният обвинител получи „Знак за заслуга“. Наградата бе връчена на  прокурор Денев от административния ръководител на Апелативната прокуратура във Велико Търновo Таня Недкова.", "date": "2019.07.02", "title": " Прокурор Емил Денев с награда от Сотир Цацаров\t"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%ba%d0%be%d0%bc%d0%bf%d0%bb%d0%b5%d0%ba%d1%81%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0-%d0%b0%d0%bf%d0%b5%d0%bb/", "text": "Приключила е комплексна проверка на Апелативната прокуратура във Велико Търново. Тя е извършена със заповед на Главния инспектор на ВСС. С акт за резултатите от проверката инспекторите са обобщили констатациите си от запознаване с работата на апелативната прокуратура за 2017 г. и 2018 г. Екипът е направил своите изводи за реалното изпълнение на препоръките от предишни проверки, както и сравнителен анализ и оценка на организацията на дейността в апелативната прокуратура. Въз основа на извършената проверка, ревизиращите са констатирали много добра организация на работата във ВТАП, както по отношение на администрирането, така и по отношение на прокурорската дейност и ръководно-контролната дейност на прокуратурите в апелативната зона. Дадена е препоръка да бъде награден съдебен служител за отлично изпълнение на служебните задължения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Приключи комплексна проверка на Апелативната прокуратура във Велико Търново\t"}
{"url": "https://trud.bg/%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%be%d1%82%d0%ba%d1%80%d0%b8-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d1%8f-%d0%b7%d0%b0-%d0%bd%d0%b0%d0%b4-40-%d0%bc/", "text": "„Достигнали сте етап, в който всяка година можете да получавате наградата инвеститор на годината. Само, че тя върви с наградата най-добър работодател. Мисля, че работниците винаги ще са по-важни от машините. Благодарение на Вас България, за м.г., е на 5-то място по икономически ръст и на 2-ро място по ръст на работните заплати. Благодарение на Вас имаме рекордни нива на износ. Само за първите 3 месеца на т.г. имаме 9,5 % ръст на износа към Европейския съюз и двуцифрени резултати към трети страни. Искаме да Ви уверим, че държавата прави всичко възможно икономиката ни да става по-конкурентоспособна.“ Това заяви при откриване на новата пещ на първия завод за плоско стъкло на „Шишеджам” в Търговище министърът на икономиката Емил Караниколов на церемония във вторник. Заедно с гл. изпълнителен директор на холдинга „Шишеджам” проф. Ахмет Кърман, шефове на заводите в Търговище, кмета д-р Дарин Димитров и областния управител Митко Стайков те „запалиха”, т.е. пуснаха в експлоатация, пещта. Проф. Кърман припомни, че първата пещ е работила от 2006 г. и през септември миналата година започна изграждането на новата. Процесът отне 8 месеца и бяха инвестирани 42 млн. евро. Извън тях, до момента, холдингът е инвестирал в Търговище 800 млн. евро. Заедно с българските заводи той присъства в 14 държави по света, като последната инвестиция е в САЩ. Кърман посочи още, че имат 22 000 служители по света, но България е едно от най-важните места в семейството. Той подчерта, че благодари на българския народ и работниците, защото основната гордост е създадена със служителите. Пещта, която беше пусната в експлоатация е сред трите най-големи в света. В заводите в Търговище работят 4 пещи. Пред медиите, след церемонията, Караниколов посочи още: ”Такива инвеститори ни трябват. Да произвеждат, да изнасят, да има добавена стойност и да мислят за работниците. Икономиката върви балансирано. Длъжници сме на пенсионерите, трябва да създаваме по-конкурентна среда”, сподели той. Относно ръста на заплатите допълни, че все пак сме тръгнали от ниска база и няма как да очакваме за кратко време чудеса. Сн. Министър Караниколов, заедно с проф.Кърман, кмета на Търговище д-р Димитров, областния управител и други заедно дадоха старт на работата на новата пещ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Караниколов откри инвестиция за над 40 млн. евро в завод за производство на стъкло в Търговище"}
{"url": "https://trud.bg/%d0%bd%d0%b8%d0%ba%d0%be%d0%bb-%d1%88%d0%b5%d1%80%d1%86%d0%b8%d0%bd%d0%b3%d0%b5%d1%80-%d1%81%d0%b8-%d0%bf%d0%be%d1%87%d0%b8%d0%b2%d0%b0-%d0%bd%d0%b0-%d1%85%d0%b0%d0%b2%d0%b0%d0%b9%d1%81%d0%ba%d0%b8/", "text": "По случай 41-ия си рожден ден, поп певицата Никол Шерцингер се върна в родния Хавай, за още една кратка почивка след тази в Капри миналата седмица. Освен да се излежава на красивите плажове, Никол се впусна и в екстремно приключение – зип лайнинг, позволяващ й да разгледа Хавай от високо. Певицата не пропусна и да благодари на всички свои приятели и последователи за пожеланията им, уверявайки ги, че е прочела всеки един коментар и съобщение, които са я изпълнили с много любов и благодарност. Подобно на родния ни тенисист Григор Димитро, и Никол прекара рождения си ден сама, което още повече потвърждава слуховете, че двамата окончателно са се разделили.", "date": "2019.07.02", "title": " Никол Шерцингер си почива на Хавайските плажове"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b0%d1%82%d0%b0-%d0%bc%d0%b0%d1%84%d0%b8%d1%8f-%d0%bd%d0%b4%d1%80%d0%b0%d0%bd%d0%b3%d0%b5%d1%82%d0%b0-%d0%bf%d1%80%d0%b8%d1%81%d0%b2%d0%be/", "text": "Фалшиви благотворителни организации, свързани с италианската мафия „Ндрангета“, са присвоили милиони евро от обществени фондове, след като са спечелили поръчки за услуги за мигранти, съобщи днес италианската финансова полиция, цитирана от ДПА. Задържани са били 11 души. Един от тях е в ареста, пет други – под домашен арест, а на други петима е забранено да напускат града, в който живеят. Между 2014 г. и 2018 г. пет благотворителни организации са спечелили поръчки за настаняване на мигранти в северните провинции Лоди, Парма и Павия, на стойност близо 7,5 млн. евро (8,5 млн. долара). От тази сума заподозрените, обвинени в измама и пране на пари, са присвоили близо 4,5 млн. евро за „лични нужди“. Освен това „Ндрангета“ е използвала благотворителни организации, за да измъкне някои от членовете си от затвора, назначавайки ги на работа в организациите си. В Италия не е необичайно на някои осъдени да им бъде позволено на изтърпяват наказанията си извън затвора, ако полагат общественополезен труд или намерят някаква друга социалнополезна форма на заетост, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Италианската мафия „Ндрангета“ присвоила милиони от мигранти"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-10/", "text": "Кметът на Община Велико Търново Даниел Панов и над 250 деца откриха деветото издание на лятната полицейска академия, която ще се провежда цяло лято в населените места край старопрестолния град. Стотици малчугани и ученици ще станат част от разнообразните занимания, теоретични и практически уроци и събития, които ще се състоят в 20-е центрове за деца и младежи в общината. Даниел Панов подчерта, че с инициативата Велико Търново отново дава пример на цяла България с провежданите младежки политики. Откриването бе на стадиона в Дебелец – то включваше разнообразни демонстрации, а децата показаха как се гаси пожар, какви са правилата за оказване на първа помощ, как трябва да се държат на улицата като пешеходци или колоездачи. Освен противопожарните автомобили, особен интерес предизвика и появата на отлично обучените полицейски кучета. Кметът Даниел Панов благодари на децата и младежите, че са избрали да имат една по-различна ваканция, в основата на която е здравословният начин на живот и израстването им като хора с гражданска съвест и отговорност, познаващи рисковете и най-вече – знаещи кое е добро и кое е лошо. Думи на признателност Панов изказа към всички, съпричастни към инициативата и утвърждаването й – Дарителско сдружение „Св. Иван Рилски”, Областна управа, областните дирекции на МВР и на пожарната, Сдружението на кметовете и кметските наместници, Съюз на пивоварите в България и др. Даниел Панов благодари и на родителите, защото тяхната подкрепа спрямо децата и младите хора също има огромна роля за успеха на лятната академия. Той пожела на децата отлично настроение и радост през цялото лято. Сред гостите на събитието бяха областният управител проф. Любомира Попова, представители на ръководствата на Министерството на вътрешните работи, Главна дирекция „Пожарна безопасност и защита на населението“, на регионалните дирекции на полицията и пожарната във Велико Търново, както и Ивана Радомирова от Съюза на пивоварите в България.", "date": "2019.07.02", "title": " Кметът на Велико Търново Даниел Панов и над 250 деца откриха лятна полицейска академия"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d1%89%d1%8f%d0%bb-%d0%b4%d0%b0-%d1%81%d1%82%d1%80%d1%83%d0%b2%d0%b0-433-%d0%bc%d0%b8%d0%bb%d0%b8%d0%be%d0%bd%d0%b0-%d0%b5%d0%b2%d1%80%d0%be/", "text": "Парите побъркаха футболния свят. Трансфери от по 100 милиона евро вече не са дори интересни. Номер едно по пари е Неймар, за когото „Пари Сен Жермен“ плати 222 милиона евро на „Барселона“. Проучване на компанията „Плей Рейтинг“ показва, че най-стойностният трансфер в историята на футбола е на бразилския нападател Роналдо – от „Барселона“ в „Интер“ през 1997-а. Преди 22 години великият голмайстор направи рекорд. Платените 28 милиона евро бяха невиждани. Проучването сочи, че ако сделката бе осъществен сега, то нейната стойност щеше са е 433 милиона евро! Тогава Роналдо бе изиграл само един сезон в „Барселона“ – в 49 мача вкара 47 гола. Последваха пет години в „Интер“, където нареди 98 двубоя и 59 попадения. Според проучването вторият най-голям трансфер би бил на Мишел Платини от „Сент Етиен“ в „Ювентус“ през 1982 година. Днес французинът би струвал 334 милиона евро. Тогава договорът на Платини бе изтекъл, но по регламента на УЕФА „Юве“ трябваше да плати минимална сума като компенсация за „Сент Етиен“.", "date": "2019.07.02", "title": " Роналдо щял да струва 433 милиона евро"}
{"url": "https://trud.bg/%d0%b8-%d1%80%d1%83%d0%bc%d1%8a%d0%bd%d1%86%d0%b8%d1%82%d0%b5-%d0%be%d1%82%d0%b8%d0%b2%d0%b0%d1%82-%d0%bd%d0%b0-%d0%bc%d0%be%d1%80%d0%b5-%d0%b7%d0%b0%d0%b4%d1%80%d1%8a%d1%81%d1%82%d0%b8%d1%85%d0%b0/", "text": "Трафикът на граничен пункт „Кулата“, е интензивен на изход в посока Гърция за товарни и леки автомобили. Това съобщиха от Гранична полиция по данни към 15 часа. В същото време на граничните пунктове с Румъния – ГКПП Дунав мост-Русе, ГКПП Кардам и ГКПП Дуранкулак – потокът от автомобили, желаещи да влязат в страната ни, също е интензивен. На Дунав мост при Видин има опашки на изход за товарни автомобили. На ГКПП Дунав мост-Русе, ГКПП Кардам и ГКПП Дуранкулак, трафикът е интензивен на вход за леки автомобили. На граничен пункт „Капитан Андреево“ с Турция трафикът е интензивен на изход. На границите с Македония и Сърбия трафикът е нормален.", "date": "2019.07.02", "title": " И румънците отиват на море, задръстиха границата ни от север"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d0%be%d0%bb%d0%b5%d0%b3%d0%bd%d0%b0-%d0%bd%d0%b0-%d0%b4%d1%8a%d0%bd%d0%be%d1%82%d0%be/", "text": "Григор Димитров претърпя една от най-унизителните загуби в своята кариера 11 години след титлата си на юношеския „Уимбълдън“. Ракета №1 на България отпадна още в първия кръг на „свещената трева“ след като изпусна спечелен мач срещу 20-годишния французин Корентен Муте. Полуфиналистът от 2014-а на два пъти водеше с пробив в третия сет, като при втория сервираше за спечелване на мача, но в крайна сметка допусна обрат – 6:2, 6:3, 6:7 (4), 3:6, 1:6.  Така българинът продължи с пропадането си тази година. Той приключва сезона на трева след 2 загуби в 2 мача, а участието му в Лондон завърши и с глоба от 4000 долара, след като не се яви на задължителната пресконференция след мача. Поражението бе 10-о за него от началото на 2019-а, а за това време има едва 11 победи. Появиха се и коментари, че над Димитров тегне черна прокоба откакто не пожела да играе на „София оупън“ миналата година, когато все още бе горд член на Топ 10. Сега родният ас е 49-и като има голяма вероятност да напусне Топ 50, ако някои от играчите след него запишат още една победа на „Уимбълдън“.  Зложелателите му дори твърдят, че е възможно да участва в нагласени мачове. Повод за такива приказки може да даде и развоя на мача с Муте – висок 175 см, чийто опит на трева се заключаваше в … трите му мача от квалификациите. Французинът оцеля по чудо в третия сет и спечели тайбрека, а загубената част очевидно потисна 49-ия в света. Муте пък се хвана за шанса и проби за 3:2, което предреши четвъртия сет. Не стана ясно дали дългият мач се оказа физически непосилен за Григор, но в петия сет нивото му падна драстично. И бързо стана ясно, че битката е загубена. Резултатът набъбна до 0:5, а непостоянните усилия на Димитров стигнаха за почетен гейм, така че да не запише „геврек“ от непретенциозния съперник. Но поведението му в края едва ли се е харесало на непредубедените зрители. Вместо спортен хъс, те видяха играч, който сякаш умишлено пращаше топката в аут, за да избяга по-бързо от конфузията.", "date": "2019.07.02", "title": " Григор полегна на дъното"}
{"url": "https://trud.bg/%d0%be%d0%bf%d1%80%d0%b0%d0%b2%d0%b4%d0%b0%d1%85%d0%b0-%d0%b1%d0%b8%d0%b2%d1%88%d0%b8%d1%8f-%d0%b2%d0%be%d0%b5%d0%bd%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b8%d0%ba/", "text": "СГС постанови оправдателна присъда за бившия военен министър Николай Ненчев. Той беше обвинен, че през 2015 г. е скрил действащ договор за ремонт на два изтребителя МиГ-29 с руската корпорация РФК-МиГ и наредил на заместника си да прибере договорите в касата и да не ги завежда в деловоството. В същото време започнал преговори с Полша за ремонт на изтребителите. В обвинението се казваше, че от това са настъпили тежки вреди за българската армия, като пилотите са летели само 33 часа годишно, вместо необходимите по натовските стандарти 180, не е била възможна и подготовката на летците. В мотивите си за оправдателната присъда съдът изтъкна, че цената, която ни е била предложена от Полша е била 4 пъти по-ниска и министър Ненчев правилно е приел тази оферта. За ремонт на два двигателя е трябвало да заплатим на руската страна 4,5 млн. евро срещу 1,023 млн. на Полша. Гаранцията на двигателите, дадена ни от полската страна е била 24 месеца, срещу 12 месеца – от руснаците. Това е въпрос и на политическо решение – изтъкна съдия Петър Стоицев – Трябвало е да изберем по-малкото зло от кого да зависим – от руснаците или от страна от Евросъюза и НАТО. По време на произнасянето на присъдата в съдебната зала бяха допуснати телевизионни камери. Какво ми честите, тормоза три години ли, заяви Николай Ненчев, след като чу решението, добавяйки, че го е очаквал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Оправдаха бившия военен министър Николай Ненчев\t"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b4%d0%be-%d0%bf%d1%80%d0%b5%d0%b4%d0%b8-%d0%bc%d0%b5%d1%81%d0%b5%d1%86-%d0%b2%d0%be%d0%b4%d0%b5%d1%89%d0%b8/", "text": "До преди месец водещите кандидати за ЕП имитираха битка, а днес безсрамно се пазарят отново помежду си. Това заявява евродепутатът и заместник-председател на ВМРО в свой   относно избора на нови ръководни роли в ЕС. „Именно този политически пазарлък показва кристално ясно, че няма никаква разлика между различните фракции на еврофедералистите, които в края на краищата винаги спорят и се пазарят не за политически идеи, а за постове, влияние и лично его“, пише Джамбазки. Ето и целия текст: Трети пореден ден продължава заседанието на Европейския съвет, което има за цел да разпредели най-важните ръководни роли в институциите на Европейския съюз. Трети пореден ден лидерите не могат да стигнат до консенсус, а разговорите преминават във все по-безпринципен политически пазарлък. Как се стигна дотук? До тази толкова мила картинка, тип „няма ляво, няма дясно“. Погазването на установените правила и разпоредби е политически спорт на брюкселските демократи. Преследвайки своите политически амбиции, те са готови винаги да пренебрегнат правилата, които те самите са изготвили. Е, тук беше потъпкан процесът по избиране на председател на Европейската комисия. Системата с водещ кандидат, избран от всяка група в Европейския парламент, беше пренебрегната, за да се угоди на френския президент Макрон. Логичният въпрос е защо съществува тогава? А „преговорите“, които продължават маратонски няколко дни са като безпринципен и срамен политически пазарлък, достоен за „Капалъ Чарши“. Именно този политически пазарлък показва кристално ясно, че няма никаква разлика между различните фракции на еврофедералистите, които в края на краищата винаги спорят и се пазарят не за политически идеи, а за постове, влияние и лично его. Само до преди един месец тези партии и техните „водещи кандидати“ имитираха битка помежду си, а днес безсрамно се пазарят отново помежду си, за да намерят по едно брюкселско кресло за всеки един от тези кандидати. Излиза, че няма никакво значение за кого са гласували гражданите на държавите членове на ЕС, дали за партии от Европейската народна партия, от Алианса на социалистите и демократите, от Презареди Европа или от Зелените. Защото накрая ги получават всички накуп. Получават една непочтена политическа колаборация. Опасността за България обаче не идва директно от потъпкването на демократичния процес в ЕС. Това, което ме притеснява, е името, което бива лансирано като следващ председател на Европейската комисия – Франс Тимерманс. Холандският еврокомисар е символ на всичко това, което е сбъркано в днешния Европейски съюз. Политически ултралиберал, който иска Европа на две скорости. От онези нелицеприятни политически типажи, които пропагандират идеята за федерална Европа, в която центърът произвежда, а периферията осигурява евтина работна рака и потребление. Европа, в която много иска да има сближаване по социалните въпроси като миграция, права на транссексуални джендъри и хомосексуалисти, но не и сближаване на икономиките. Европа, в която разликите между богатите и бедните страни остава огромна. Европа, в която едни страни могат да блокират входа на други страни в Шенген въпреки покритието на нормативната база за това. Европа, в която е разрешено на една немска верига да продава български домати в България, но не е разрешено българска фирма да прави превоз на германска стока в Германия. Ужасяващ и покъртителен двоен стандарт. Политиките на Тимерманс могат да бъдат обобщени така – липса на чувство за компромис и мачкане на страните от източна Европа, подкрепа за джендърите и внос на бежанци. Иска да задържи мониторинговия механизъм за България и Румъния. Иска да наказва Унгария на Орбан и Полша на Качински заради това, че те не искат да внасят ислямски радикали, представящи се за бежанци, и да приемат хомосексуализма за норма в обществото. Тимерманс е символ на разпада на ценностите, които някога бяха фундаментални за Европа. И това е по-големият проблем. Защото това, че е некомпетентен да води Европейската комисия, е повече от ясно. Циркът с водещите позиции поне ясно задава тона за следващите 5 години. Ясно е, че Макрон и веселата дружинка около него ще продължават с опитите си да разпаднат ЕС чрез безумните си идеи за европейска супердържава. Прочее, ако сте забравили, Макрон загуби изборите за ЕП. Спечели ги Льо Пен. Ясно е също така, че ние, представителите на консервативната идея от Централна и Източна Европа, няма да се съгласим и ще се борим докрай. Не за себе си, а за Европа. За Европа на Отечествата. Защото не ние сме враговете на Европейския проект. Тези, които искат да променят ценностите ни, да обезсилят гласа на гражданите и правителствата ни, са истинските врагове на идеята за обединена Европа. Безпринципният политически битак, който се разиграва пред очите ни по системата „всички на масата и аз на тебе, ти на мене“, безусловно потвърждава правотата ни.", "date": "2019.07.02", "title": " Ангел Джамбазки: До преди месец водещите кандидати за ЕП имитираха битка, а днес безсрамно се пазарят"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d0%ba%d0%be%d1%81%d1%82/", "text": "Окръжна прокуратура – София е връчила постановление за привличане в качеството на обвиняем на кмета на Костинброд Трайко Младенов. Същият е бил привлечен за извършено от него престъпление по чл. 343, ал. 1, б. „в“, вр. чл. 342, ал. 1 пр. 3 от НК, съобщиха от пресслужбата на държавното обвинение. Около 18:50 ч. на 30.06.2019 г., в гр. Костинброд, на път VIII – I, при управление на лек автомобил „Тойота“, с посока на движение от гр. Монтана към гр. София, обвиняемият Младенов нарушил правилата за движение по пътищата, уредени в Закона за движението по пътищата. В резултат на действията му по непредпазливост била причинена  Спрямо обвиняемия Младенов е взета мярка за неотклонение „гаранция в пари“ в размер на 5000 лева, вносима в 10-деневен срок, както и забрана да напуска пределите на Република България. Временно му е отнето и свидетелство за управление на МПС. Разследването по делото продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Повдигнаха обвинение на кмета на Костинброд Трайко Младенов за катастрофата, отнела живота на моторист"}
{"url": "https://trud.bg/%d1%81%d0%bb%d1%83%d0%b6%d0%b8%d1%82%d0%b5%d0%bb%d0%ba%d0%b0-%d0%b7%d0%b0%d1%80%d0%b0%d0%b7%d0%b8%d0%bb%d0%b0-%d1%81%d1%8a%d1%81-%d1%81%d0%b0%d0%bb%d0%bc%d0%be%d0%bd%d0%b5%d0%bb%d0%b0-%d1%85%d1%80/", "text": "Служител на Детска ясла №9 в Русе е заразоносител на салмонелна бактерия и причинител за   на децата. БАБХ отменя заповедта за временно прекратяване дейността на Детска млечна кухня, а служителката е отстранена от работа, съобщиха от агенцията. След разглеждане на резултатите от лабораторните изпитвания се установи, че се касае за заразоносител на салмонелна бактерия от член на персонала. Комисията констатира, че в резултат на това е възникнало вътреяслено заразяване на шест деца от детското заведение, уточняват от БАБХ. Служителката от яслата, с положителен резултат за салмонелна бактерия, е отстранена. След лечение и изследване с отрицателен резултат за Салмонела, ще бъде възстановена на работа. Резултатите от изпитваните проби на готова храна, работни повърхности, производствена среда и ръце на персонала са получени вчера от Изпитвателно диагностична лаборатория във Варна. Пробите са без отклонения от референтните стойности и отрицателни за наличие на салмонелна бактерия. Отрицателни са и резултатите за салмонелна бактерия на персонала на ДМК – 20 работници, потвърждава лабораторията на РЗИ-Русе. След изясняване на ситуацията – съмнение за взрив от хранително заболяване, от ОДБХ-Русе отменят издадената заповед за временно прекратяване на дейността на Детска млечна кухня. Ще бъде възстановено приготвянето и реализацията на храната в обекта и изхранването на детското заведение.", "date": "2019.07.02", "title": " Служителка заразила със салмонела храната в детската ясла в Русе"}
{"url": "https://trud.bg/14-%d0%bc%d0%be%d1%80%d1%8f%d1%86%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%bd%d0%b0-%d1%80%d1%83%d1%81%d0%ba%d0%b0/", "text": "При пожар на изследователска подводница във водите на Руската федерация са загинали 14 моряци-подводничари на 1 юли. Това се посочва в информация на Министерството на отбраната, разпространено във вторник, цитирано от  „На 1 юли избухна пожар в руски териториални води на изследователски дълбоководeн апарат, предназначен да изследва природното пространство и дъното на Световния океан за целите на руския военно-морски флот по време на биометрични измервания. 14 моряци загинаха в резултат на отравяне с продукти на горенето“ , се отбелязва в съобщението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " 14 моряци са загинали при пожар на руска изследователска подводница"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d0%bc%d0%b5-%d0%bd%d0%be%d0%b2-%d0%b7%d0%b4%d1%80%d0%b0%d0%b2/", "text": "„Правим изнесени заседания на Изпълнителното  бюро на БСП всяка седмица в различна област в страната. Амбицията ни е до края на август да обиколим цялата страна“. Това заяви председателят на НС на БСП Корнелия Нинова по време на пресконференция в Кюстендил, съобщиха от пресцентъра на партията. Тя уточни, че по време на срещите се разговаря с всички общински ръководства и се разглеждат проблемите и решенията за тях  във всяка община.  Нинова засегна тема, която се отнася за Кюстендил, но е и национален въпрос – здравеопазването. „В Дупница закриха отделението по хемодиализа, сега предстои закриването на ортопедията и хирургията, може би и АГ отделението. В Кюстендил миналата година са закрити три отделения, от вчера – още едно, инфекциозното“, посочи Нинова. Тя припомни, че Видин, Враца и Монтана са излезли на протести по същата причина.“Два пъти от БСП викахме министъра на здравеопазването в Народното събрание миналата седмица, за да каже какво се случва в страната, но и двата пъти отказа да дойде. Този въпрос вече не търпи отлагане и днес предлагам на всички колеги, от всички партии, да седнем разумно, с аргументи, и да разговаряме за разрешаването на въпроса със здравеопазването – без лобистки интереси, без интереси на фирми, с един единствен интерес-пациента. Каним всички партии на разумен разговор и слагаме на масата нашето предложение. Нека те да дадат техните и да намерим решение“, каза още Нинова. Тя представи предложенията на БСП по проблемите. По първия проблем с кадрите – лекари и медицински персонал, Нинова изтъкна нуждата от Наредба за формиране на работните заплати в държавните болници с базова заплата, както и стипендия за обучение по медицина от държавата, но с ангажимент – завършилите да работят 5 години в България. Тя посочи като решение и финансиране на специализации в чужбина, но също с ангажимент за работа в България след това. „За пациентите – предлагаме всеки да има лично медицинско досие, което да го следва навсякъде с пълна информация за заболявания, лечения и профилактика. За здравноосигурените – пълен безплатен достъп до здравеопазването. За здравно неосигурените – държавата да гарантира базов пакет за медицински услуги. За лекарствата – намаляване на ДДС,което е добра европейска практика. Ежегодно държавно определяне на цените от реимбурсния списък и контрол върху изпълнението. И четвърто, да се премахне статутът на болниците на търговски дружества. Здравето и здравеопазването не могат да бъдат обект на търговия“, посочи още Нинова. Тя обясни, че от БСП предлагат регионална структура на здравеопазването, в която в един регион да се обединят спешна, доболнична и болнична помощ и да се управляват на регионален признак. Председателят на БСП изтъкна, че решаването на проблема вече не касае само здравния статут на българските граждани. „Заради такова закриване на болници, много хора напускат регионите. Като няма училища, болница, работа – напускат и отиват в големите градове  или в чужбина. Това поставя въпроса за здравеопазването в контекста на демографската катастрофа. Кърпенето на парче повече не може да продължава. Настояваме за изцяло нов модел в здравеопазването със смяна на главното в него – сега това са финансите, нека в центъра да  да бъде пациентът, лекарите и медицинският персонал“, категорична бе Нинова. По думите й е добре разговорът да бъде проведен преди бюджетната процедура.", "date": "2019.07.02", "title": " Корнелия Нинова: Предлагаме нов здравен модел\t"}
{"url": "https://trud.bg/%d1%80%d0%b0%d0%b4%d0%b5%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d0%b1%d0%be%d1%80%d0%b8%d0%bc-%d1%81%d1%82%d1%80%d0%b0%d1%82%d0%b5%d0%b3%d0%b8%d1%87%d0%b5%d1%81%d0%ba/", "text": "Трябва да се борим стратегическото място на България като врата на Азия към Европа да се оползотвори възможно най-бързо и най-добре. Това заяви президентът Румен Радев днес пред представители на българските медии по повод участието си в сесията „Диалог между китайските държавни предприятия и българската власт“ в рамките на Световния икономически форум, който се провежда в китайския град Далиен, съобщиха от пресслужбата на „Дондуков 2“. В изказването си на форума българският държавен глава открои доверието между България и Китай на най-високо ниво и активния политически диалог между институциите на двете държави. Румен Радев призова това доверие да се материализира в интерес на гражданите и бизнеса чрез проектите на инициативата „Един пояс, един път“ и многостранното партньорство в рамките на инициативата „17+1“. През нашата територия трябва да минат железопътни връзки, магистрали, воден транспорт, необходима е модернизация на пристанища и на летища. Надявам се, че с помощта на китайските инвестиции това може да стане по-бързо“, подчерта президентът. По думите на Румен Радев със стратегическото си разположение, квалифицираната работна ръка и благоприятната за инвеститорите данъчна политика България е естествен избор за реализацията на успешни проекти. Държавният глава отново открои добрите примери в българо-китайските икономически отношения и взаимния интерес от тяхното последващо развитие. Най-големият туристически оператор в Китай използва софтуер, произведен от българска компания. Според Румен Радев обаче не можем да говорим за сериозни проекти в инфраструктурата, за инвестиции и мащабно сътрудничество, ако няма пряка авиолиния, която да свързва двете държави. Президентът призова и за изграждането на съвместен българо-китайски научно-изследователски и иновационен център, който да „постави двустранното сътрудничество на пистата на високите технологии, конкурентоспособността и високата добавена стойност“. В сесията „Диалог между китайските държавни предприятия и българската власт“ участваха ръководителите на водещи китайски корпорации в областта на инвестициите и иновациите, информационните технологии и комуникациите, енергетиката, корабоплаването, машиностроенето, химическата промишленост, науката и други, които изразиха своя интерес към осъществяването на съвместни проекти с представители на българския бизнес. По-рано през деня българският президент се срещна със Сю Цин, губернатор на провинция Хъбей. Провинцията е с население от 75 млн. души и с БВП от 500 млрд. долара за 2018 г., като е сред водещите фармацевтични производители в Китай, на машини, стомана, както и на енергия от възобновяеми енергийни източници. По думите на държавния глава със стратегическото си разположение България има потенциал да се утвърди като един от най-перспективните маршрути в рамките на инициативата „Един пояс, един път“. Това създава много възможности за инвеститори в областта на енергетиката и транспортната инфраструктура, а достъпът до българските пристанища на Черно море и река Дунав, както и до всякакъв транспорт, превръща страната ни в естествен логистичен център за пренос на стоки към общия европейски пазар. В Далиен Румен Радев разговаря и с Клаус Шваб, основател и президент на Световния икономически форум в Давос. Държавният глава изрази интереса на България да продължи да бъде активен участник в световния форум, в рамките на който се формират стратегии за бъдещето на икономиката и социалната дейност и се предлагат визии и решения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Радев: Трябва да се борим стратегическото място на България като врата към ЕС да се оползотвори бързо"}
{"url": "https://trud.bg/%d0%bf%d1%80%d0%b0%d0%bd%d0%b4%d0%b8-%d0%bf%d1%80%d0%b0%d0%b2%d0%b8-%d1%87%d0%b8%d1%81%d1%82%d0%ba%d0%b0-%d1%81%d1%80%d0%b5%d0%b4-%d0%bb%d1%8a%d0%b2%d0%be%d0%b2%d0%b5%d1%82%d0%b5/", "text": "Силвано Пранди направи сериозна чистка в мъжкия национален отбор по волейбол преди олимпийската квалификация във Варна. Италианският селекционер освободи шестима души от тима – близнаците Георги и Валентин Братоеви, центърът Николай Николов, диагоналът Николай Учиков и либерото Владислав Иванов.  „Изборът на състава, с който ще започнем подготовка за олимпийската квалификация, е продиктуван изцяло от спортно-технически причини – заяви Професора след края на Лигата на нациите, в която „лъвовете“ заеха 12-о място с 5 победи и 10 загуби. – Моята цел е да изградя един хомогенен отбор с добри взаимодействия и ефективност в различните технически аспекти.”  Така във Варна в началото на август той ще разчита на разпределителите Георги Сеганов, Добромир Димитров, Владимир Станков, диагоналите Цветан Соколов, Радослав Парапунов, Венелин Кадънков, посрещачите Тодор Скримов,  Николай Пенчев, Розалин Пенчев, Мартин Атанасов, Георги Петров, Пламен Шекерджиев, центровете Виктор Йосифов, Теодор Тодоров, Светослав Гоцев, Алекс Грозданов, Красимир Георгиев и Теодор Салпаров, Петър Каракашев и Мартин Иванов на поста либеро.", "date": "2019.07.02", "title": " Пранди прави чистка сред „лъвовете“"}
{"url": "https://trud.bg/%d0%bf%d1%81%d0%b8%d1%85%d0%b8%d0%ba%d0%b0%d1%82%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%b8-%d0%b7%d0%b2%d0%b5%d1%80%d0%b5%d0%b2/", "text": "Григор Димитров не е единствената тенис звезда, напуснаха „Уимбълдън“ зарази проблеми с концентрацията и мотивацията. №5 в света Александър Зверев също отпадна скоропостижно след загуба с 6:4, 3:6, 2:6, 5:7 от участващия с уайлдкард Иржи Весели (Чехия).  „Физически се чувствам добре, мога без проблем да играя десет сета – заяви германецът. – Изобщо не съм уморен, но се чувствам много зле. Няма как да разделиш живота си на тенис и други неща. Всичко, което се случва извън корта, оказва влияние и на него. Няма да влизам в подробности, но трябва първо да реша някои проблеми, за да заиграя по-добре.“  Рано с турнира се раздели и Стефанос Циципас (Гърция), който отстъпи с 4:6, 6:3, 4:6, 7:6 (8), 3:6 на Томас Фабиано (Италия).  Петкратната шампионка при жените Винъс Уилямс (САЩ) пък отпадна от сънародничката си Кори Гоф, която е с 24 години по-млада от нея.  „За първи път плаках след мач – призна 15-годишната сензация. – Нямаше да съм тук, ако не беше Винъс. Тя е огромно вдъхновение за мен и исках да й го кажа, но досега не бяха събрала смелост.“  Анжелик Кербер започна успешно защитата на титлата – 6:4, 6:4 в германския сблъсък с Татяна Мария.", "date": "2019.07.02", "title": " Психиката предаде и Зверев"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%bd%d0%b5%d0%b4%d0%be%d0%b2%d0%be%d0%bb%d0%bd%d0%b8-%d0%be%d1%82-%d0%ba%d0%b0%d0%bd%d0%b4%d0%b8%d0%b4%d0%b0/", "text": "Членовете на ЕП, които се събраха днес в Страсбург за първата си пленарна сесия, изразиха своето недоволство от това, какво договарят лидерите на ЕС в Брюксел, пише Politico. В отговор на информациите за германския министър на отбраната Урсула фон дер Лейен, която се счита за възможен кандидат за председател на Комисията, германският зелен евродепутат Свен Гиголд ги нарече „горчиво“ предложение. Той твърди, че тя не е водещ кандидат, а в Германия има комисия за разследване на дейността й като министър,. „Европа заслужава нещо по-добро“, пише Гиголд. Той публикува обсъжданите в Брюксел имена:  • Урсула фон дер Лейен за председател на Европейската комисия  • Шарл Мишел за председател на Европейския съвет  • Жозеп Борел за върховен представител за външната политика и сигурността  • Кристин Лагард за президент на Европейската централна банка  • Сергей Станишев и Манфред Вебер за председатели на Европейския парламент за по 2.5 години Друг зелен евродепутат каза, че Фон дер Лейен “е слаба и германските консерватори искат да се отърват от нея в Берлин. Това е очевидно. И тя е много близо до Меркел. Зелените трудно ще гласуват за нея.“  А евродепутатът от Нидерландия Бас Ейкхаут написа: „Поздравления за Съвета. Силата на правото е посечена заради Меркел, Макрон и Санчес. Депутатите от ЕНП също не са доволни от развитието в Брюксел. „Половин мандат за Вебер като председател на ЕП?“, написа един член на ЕП от ЕНП, отбелязвайки, че сделката, за която се твърди, че е на масата, „повдига много въпроси“ заради това, колко малко се дава на водещия кандидат на най-многобройната партия. Междувременно бившият президент на Европейския парламент Мартин Шулц също заяви пред Der Spiegel, че Фон дер Лейен е „най-слабият министър в германското правителство“. Той добави: „Очевидно този вид представяне е достатъчно, за да стане шеф на Комисията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Евродепутатите недоволни от кандидатурите, обсъждани в Брюксел"}
{"url": "https://trud.bg/13-%d0%b3%d0%be%d0%b4%d0%b8%d1%88%d0%bd%d0%b0-%d1%81%d0%bf%d0%b0%d1%81%d0%b8-%d0%b1%d0%b0%d0%b1%d0%b0-%d1%81%d0%b8-%d0%be%d1%82-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7/", "text": "13-годишно момиче попречи на телефонни измамници да измамят баба му в благоевградско село. Възрастната жена вече била приготвила златен пръстен и спестени са погребение 4000 лв. Момичето забелязало непознат мъж край дома си, който чакал за парите и съобщило на близките си. Така измамникът бил задържан от полицията. От Районна прокуратура – Благоевград днес внесоха обвинителен акт срещу В.М. (на 27 години) за извършеното от него престъпление. През м. декември 2017 г. обвиняемият М. публикувал обява в интернет сайт, в която посочил, че си търси работа. Уточнил, че притежава автомобил, с който да се предвижва и оставил за контакт телефонния си номер. Не след дълго с него се свързал „Ники от Русе“, който му заявил, че ако започне работа при него, „ще изкарва много пари“. „Работодателят“ му пояснил, че служебните му ангажименти ще бъдат свързани с пътуване до различни градове в страната и вземане на пликове от хора. Обвиняемият приел така отправеното му предложение за работа, като започнал да получава инструкции по телефон от неустановено в хода на разследването лице. Постепенно той разбрал, че възлаганите му задачи касаят участие в телефонни измами. Независимо от това, В.М. изпълнявал уговорките, придвижвал се до различни градове, където бил изпращан от „шефа си“. Пликовете с пари били оставяни от заблудени лица в близост до домовете им, където той бил изпращан, а понякога били изхвърляни и през терасите. Взиманите от него пликове носел в с. Волово, на около 40 км от гр. Русе. Там ги оставял зад контейнер с боклук. В зависимост от намиращата се в тях сума, се определяла и част, която М. задържал за себе си. В началото на м. януари 2018 г., поредният за обвиняемия ангажимент бил свързан с пътуване до с. Изгрев. Той бил инструктиран да отиде до къща в близост до тютюневия склад, където пред сива врата ще бъде оставен плик и да го вземе. Около обяд на 09.01.2018 г., жителка на с. Изгрев Н.П. получила обаждане на стационарен телефон от „инспектор от полицията“. Последвало редуване на такива както от „доктора“, така и от представител на „органите на реда“. Жената била въведена в заблуждение, че участва в разкриване на телефонна измама, като й било заявено, че трябва „да събере всички пари, които има, да ги постави във фризера, защото там измамниците не могли да ги намерят“. Н.П. уточнила, че има един златен пръстен и 4000 лева, които заделила за погребение, за да не бъде в тежест на децата си. Впоследствие пострадалата била инструктирана да остави всичко в близост до сивата входна врата, след което да се върне в къщата, да се заключи и да не излиза навън, защото ще дойдат полицаите, за да хванат измамниците и ще има стрелба. Именно в този момент се прибрала тринадесетгодишната внучка на Н.П., която се обадила на майка си и й казала, че се случва нещо необичайно. Междувременно момичето забелязало в близост до дома им В.М., чакащ да вземе приготвения от Н.П. плик. Близките на пострадалата веднага подали сигнал във 2 РУ на МВР в гр. Благоевград. Пристигналите на място полицаи задържали обвиняемия. Предстои наказателното производство срещу М. да продължи в съда. Понастоящем той изтърпява присъда „лишаване от свобода“ в затвора в гр. Плевен.", "date": "2019.07.02", "title": " 13-годишна спаси баба си от телефонни измамници\t"}
{"url": "https://trud.bg/%d0%b2%d0%b5%d0%b1%d0%b5%d1%80-%d0%be%d1%82%d1%82%d0%b5%d0%b3%d0%bb%d0%b8-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%83%d1%80%d0%b0%d1%82%d0%b0-%d1%81%d0%b8-%d0%b7%d0%b0-%d0%b2%d0%be%d0%b4/", "text": "Манфред Вебер оттегли кандидатурата си за водещ кандидат на ЕНП за председател на ЕК, информира Politico. „Ще продължа да се боря за демократична Европа. За мен беше чест да поема тази задача за ЕНП и Европа“. Това написаха в туитър от официалния профил на Европейската народна партия. „Моето пътуване започна тук миналият септември като основен кандидат, тук свършва“, пише още в пост на групата на ЕНП в социалната мрежа. След като призна, че е загубил, Манфред Вебер заяви на среща на групата си от ЕНП, че „Макрон и Орбан са убили процеса на „водещ кандидат“, според двама участници в срещата в Страсбург. Той обяви, че ще остане лидер на групата на ЕНП. Президентът на ЕНП Джоузеф Даул благодари на Вебер за „добра работа“. Вебер ще даде брифинг за журналистите в 20:00 часа в Страсбург (21:00 часа българско време). Европейският съвет възобнови своята работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Вебер оттегли кандидатурата си за водещ кандидат на ЕНП за председател на ЕК"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%b4%d0%b6%d1%83%d0%b7%d0%b5%d0%bf%d0%b5-%d0%ba%d0%be%d0%bd%d1%82%d0%b5-%d0%bd%d1%83%d0%b6/", "text": "Проведох двустранна среща и с премиера на Италия Джузепе Конте. И пред него заявих позицията си, че е нужен компромис. Това написа премиерът Бойко Борисов в официалния си профил в социалната мрежа „Фейсбук“. „Проточилата се процедура по избор на титуляри на висшите постове в Европейския съюз и трудните разговори рушат авторитета на Европа“, отбелзва в съобщението си още премиерът. Борисов в момента е в Брюксел за извънредно заседание на Европейския съвет, където евролидерите от дни се опитват да решат кой ще е следващият председател на Европейската комисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Премиерът на среща с Джузепе Конте: Нужен е компромис (СНИМКИ)"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0%d0%bf%d1%80%d0%b5%d0%b4%d0%b2%d0%b0-%d0%ba%d1%8a%d0%bc-%d1%81%d1%8a%d0%b3%d0%bb/", "text": "Приближаваме се все повече, съобщи председателят на Европейския съвет Доналд Туск в Туитър по повод преговорите за разпределението на висшите длъжности в ЕС. Европейският съвет заседава от три дни в търсене на необходимите решения. Според неофициална информация засега единствено Германия не е дала подкрепа за последното предложено разпределение. Според неутвърдената договореност германският министър на отбраната Урсула фон дер Лайен (Европейска народна партия, ЕНП) ще бъде предложена за председател на Европейската комисия, а ръководството на Европейския съвет ще бъде поето от служебния премиер на Белгия Шарл Мишел (либерали), предаде БТА. Предвижда се върховен представител на ЕС по външната политика и сигурността да бъде испанският външен министър Жозеп Борел (социалисти), а председателството на Европейския парламент да бъде поделено между председателя на Партията на европейските социалисти Сергей Станишев и неуспелия кандидат за председател на ЕК от ЕНП Манфред Вебер. Източници от ЕС отбелязват основния принцип в Общността, че нищо не е договорено, докато всичко не е договорено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Европейският съвет напредва към съгласие по разпределението на висшите длъжности в ЕС, съобщи Туск"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-434/", "text": "Над 1000 лева пенсия взимат 64 000 българи 26 000 души остават с орязани пари заради тавана от 1200 лева. 18% живеят с минимално възнаграждение за старост.           Златно сечение и космична мяра скрити в основите на Голямата базилика в Плиска Инициативен комитет ще възстанови архитектурния комплекс и храма. Учредителното събрание започна с минута мълчание в памет на Божидар Димитров. Вече има дарения за 150 000 лв.         Мадара и Плиска раждат цивилизационния суверенитет на българите Удивителната планировка доказва, че по времето на Тервел, Крум и Омуртаг българските строители са имали идея за Златното сечение, казва изследователят Христо Смоленов в интервю за „Труд“.         Варна избира “Царица на плажа” Конкурс за морски красавици събуди града през 1934 г. – „Легенди и истини в българската история“ с Росен Тахов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Вижте акцентите в броя на вестник „Труд“ в сряда, 3 юли 2019"}
{"url": "https://trud.bg/%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d1%81%d0%bb%d0%b5%d0%b4%d1%8f%d1%82-%d0%be%d0%b1%d0%be%d1%80%d0%be%d1%82%d0%b0-%d1%81-%d1%82%d0%b5%d0%bb%d0%b5%d1%84%d0%be%d0%bd/", "text": "Бележки от кочан при природни бедствия Собственици на магазини и заведения ще може да следят дистанционно работата на хората си и отчитания оборот. Те ще могат да получават на мобилния си телефон или на компютъра вкъщи същата информация за регистрирания оборот на касовия апарат, каквато получават и в НАП. Като данните ще постъпват на всеки 5 минути. Това гласят промени в Наредбата Н-18 за отчитане на оборотите, които са обнародвани в последния брой на “Държавен вестник” и вече са в сила. За да получава данни от касовия апарат търговецът или собственикът на заведението трябва да заяви желанието си пред производителя или вносителя на фискалното устройство. А достъпът до данните ще става със SIM карта. , гласят още промените в Наредбата. Това ще бъде голямо облекчение за всички търговци. За целта обаче до 30 октомври 2019 г. всеки производител или вносител на касови апарати трябва да промени софтуера им, така че автоматично да бъде генериран и записван в паметта на устройството финансов отчет за всеки ден, през който е имало продажби. Касовите апарати ще позволяват и дистанционно актуализиране на софтуера им, което също ще бъде облекчение за бизнеса. При промяна на софтуера системите на доставчиците на касови апарати ще регистрират кога е направена актуализацията и от кой компютър. Ако касовият апарат не позволява дистанционна актуализация, сервизните фирми ще трябва да качват новата версия на софтуера до 45 дни след като тя бъде регистрирана в НАП. При природни бедствия бензиностанциите ще може да продават гориво дори касовият апарат да няма връзка с НАП повече от 24 часа. През това време ще трябва да издават касови бележки от кочан. Срокът бензиностанциите да подменят касовите си апарати се удължава до 31 юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Собственици следят оборота с телефона си\t"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%b2%d0%b8%d0%b0%d0%b4%d1%83%d0%ba%d1%82%d0%b8%d1%82%d0%b5-%d0%bf%d1%80%d0%b8-13-%d1%82%d0%b8/", "text": "Приключи ремонтът на виадуктите при 13-ти и 15-ти км на АМ „Тракия“ в посока Пловдив, съобщиха от пресслужбата на Агенция „Пътна инфраструктура“. Движението e възстановeно, с което значително се улеснява пътуването в този участък на автомагистралата. Със завършването на строителните работи по двете съоръжения напълно се възстановява нормалното движение по АМ „Тракия“ и през лятото шофьорите ще пътуват без ограничения заради ремонтни дейности. Пътноподдържащото дружество „Автомагистрали“ ЕАД работи изключително мобилизирано, за да може предвидените дейности да завършат колкото се може по-бързо. На виадуктите при 13-ти км, с дължина 254 м, и при 15-ти км – 322 м, са извършени ремонтно-възстановителни дейности по връхната конструкция – пътна плоча и греди. Съоръженията са с нова хидроизолация, асфалтобетонова настилка и тротоарни блокове. Подменени са парапетите и мантинелите. Положена е нова хоризонтална маркировка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Завърши ремонтът на виадуктите при 13-ти и 15-ти км на магистрала „Тракия“"}
{"url": "https://trud.bg/%d0%b9%d0%be%d1%82%d0%be%d0%b2%d0%b0-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8%d1%8f%d1%82-%d0%b5%d0%bb%d0%b8%d1%82-%d0%bd%d0%b0-%d0%b5%d0%b2%d1%80%d0%be%d0%bf%d0%b0-%d0%be/", "text": "„Политическият елит на Европа очевидно не е научил урока, който му дадоха европейските граждани на евроизборите в края на май. А те искат промяна. Три дни европейските лидери заседават, без да намерят консенсус за разпределението на ръководните постове. Пред очите ни се разиграва сериозен пазарлък за постове. Освен имената, които се въртят в рулетка, не знаем нищо за техните визии за промяна на Европейския съюз. Ако искаме да върнем доверието на европейците в европейските институции, трябва да обърнем този процес.“ Това заяви вицепрезидентът Илияна Йотова при откриването в София на Регионална академия „Европейската перспектива за Западните Балкани“, съобщиха от пресслужбата на „Дондуков 2″/ Организатор на академията е Българско училище за политика „Димитър Паница“. Участниците в академията са от училищата по политика в Албания, Босна и Херцеговина, България, Косово, Черна гора, Северна Македония и Сърбия. По-рано пред журналисти вицепрезидентът коментира, че ако начело на Европейския парламент бъде избран председателят на Партията на европейските социалисти Сергей Станишев и постът върховен представител на ЕС за външна политика бъде зает също от социалист, това би създало доста добър екип, който ще доведе до сериозни размествания в европейската ръководна конструкция, в работата на институциите, в правенето на политики. Вицепрезидентът посочи, че е оценка за българската държава фактът, че три български имена се спрягат за ръководни постове. За бъдещия български еврокомисар Илияна Йотова заяви, че България продължава да прави една и съща грешка. Вицепрезидентът е убедена, че страната ни трябва да има няколко варианта за еврокомисар, за да може накрая да посочи най-подготвения човек за най-добрата позиция. „Вчера се понижиха цените на роуминга в страните от Западните Балкани, а от 2021 г. таксите би трябвало да отпаднат напълно. Така се надявам да паднат и стените между държавите в региона, да има свободно движение на хора, сътрудничество и общи проекти“, заяви вицепрезидентът Йотова пред участниците в регионалната академия. Вицепрезидентът е убедена, че мястото на страните от Западните Балкани е в Европейския съюз. Вицепрезидентът Йотова е категорична, че темата за разширяването на Съюза не трябва да слиза от дневния ред на Европа. Илияна Йотова изтъкна водещата роля на България за европейската интеграция на Западните Балкани. Според вицепрезидента не съществува дилема между икономическо партньорство със Западните Балкани и политическо разширяване. Илияна Йотова е убедена, че Берлинският процес не може да замени бъдещето реално членство в ЕС. Вицепрезидентът посочи, че България трябва да бъде постоянен член на Берлинския процес, защото тя има визия за развитието на Западните Балкани, каквито уверения получи Илияна Йотова преди дни на срещите си на високо ниво в черногорската столица Подгорица. Вицепрезидентът Йотова очаква приоритетите, запланувани за срещата на Берлинския процес в Познан след два дни, да получат по-конкретно развитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.02", "title": " Йотова: Политическият елит на Европа очевидно не е научил урока, който му дадоха европейските граждани на изборите"}
