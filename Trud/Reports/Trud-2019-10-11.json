{"url": "https://trud.bg/%d0%b8%d0%b7%d0%bc%d0%b0%d0%bc%d0%b5%d0%bd-%d0%be%d1%82-%d0%b1%d1%80%d0%be%d0%ba%d0%b5%d1%80%d0%ba%d0%b0-%d0%be%d1%82%d0%bc%d1%8a%d1%81%d1%82%d0%b8%d0%bb-%d1%81-%d0%ba%d1%83%d1%80%d1%88%d1%83%d0%bc/", "text": "Марангозова се оплаквала от заплахи и изнудване Разследваната за пране на пари и финансови измами Станка Марангозова е застреляна от излъган от нея с голяма сума. Това е една от основните версии на криминалистите за убийството на 47-годишната жена. Тя бе гръмната в главата в четвъртък вечерта пред блок 18 в столичния кв. “Младост”. Малко преди да паркира автомобила си “Пежо”, към нея се приближил килърът и стрелял право в главата й. По време на огледите край пежото бяха открити три гилзи. Имало и бяла роза – символ на мафиотите по света за предупреждение. Предполага се и, че тя е била използвана от убиеца за прикритие на пистолета. “За момента версията е неуредени финансови отношения, но не може да изключим и версията за лични мотиви. Срещу потърпевшата жена назад във времето е имало доста жалби от доста граждани и фирми заради финансови операции, които водят до големи печалби. Общо казано – пирамида. Това е за периода между 2009 и 2012. Тя е била и изнудвана от хора, които най-вероятно са били потърпевши от нейни действия. Не са едно и две лицата, които са пострадали от нея. Последното досъдебно производство е, че тя е пострадала от лица, които я изнудват, че е взела 150 000 евро, за да ги вложи в борсови операции, които да доведат до по-големи печалби. Търсим мотив, но в последните 10 години мотиви има много”, каза шефът на националната полиция Христо Терзийски. Според него в последно време тя се занимавал със счетоводство за фирми, но то не било легализирано в счетоводна къща. В специализираната прокуратура няма данни Марангозова да е била обвиняема, а пострадала от организирана престъпна група, защото е била изнудвана, каза и говорителят на спецпрокуратура Сийка Милева. През годините срещу Марангозова е имало няколко разследвания. Представяла се финансов брокер, който се занимава с доверително управление на ценни книжа или пари. Обещавала на клиентите си, че ще умножи предоставените от тях суми със сделки на различни борси. За първи път тя е арестувана от ДАНС във Враца през 2011 г. за пране на пари. В различни медии се твърди, че тя е била обект на разработка заради финансова пирамида, през която са превъртени над 65 милиона лева. Има информации и че сумата е 28 милиона лева. Дори се говореше, че нейни жертви са станали Румен Николов-Пашата и Димитър Желязков-Митьо Очите. Това обаче не бе потвърдено от разследващи. Според справки, Софийската градска прокуратура е прекратила разследването си срещу Марангозова преди три години и го е изпратила на районната прокуратура. Обвинението срещу нея е за документни измами за 1,4 млн. лв и е внесено в съда през 2016 г. През 2013 г. тя попадна в медиите, след като се барикадира в мезонет в София в опит да спре съдия изпълнител. Малко след това тя разказа, че била изнудвана от Иво Масларов, син на бившата социална министърка Емилия Масларова. Според Марангозова той й дал 150 000 евро, които тя да управлява, но искал печалба от 15 до 30% върху сумата. Самият Масларов обаче заяви тогава, че дал назаем парите на Марангозова. След като не си ги получил обратно, продал дълга на фирма за събиране на задължения. На името на Марангозова има регистрирани няколко фирми, които са с различен предмет на дейност. Някои от тях вече са собственост на банки. Запознати коментираха, че Марангозова може да е била подставено лице и да е въртяла финансовите операции за мафиотски структури, но е решила да проговори. С куршумите устата й е била запушена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.11", "title": " Измамен от брокерка отмъстил с куршум в главата (обзор)\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%bf%d1%80%d0%b8%d0%b7%d0%be%d0%b2%d0%b0-%d1%82%d1%83%d1%80%d1%86%d0%b8%d1%8f-%d0%b4%d0%b0-%d1%81%d0%bf%d1%80%d0%b5-%d1%81%d0%be%d0%bd/", "text": "Председателят на Европейския съвет Доналд Туск призова Турция да спре незаконното сондиране край бреговете на Кипър, като заяви, че това вреди на усилията за обединяване на етнически разделената островна държава и подкопава добрите отношения с ЕС, пише Kathimerini. Туск заяви, че присъствието му в кипърската столица е демонстрация на „пълната солидарност“ на Европейския съюз с Кипър.  Той каза, че лидерите на ЕС вече „категорично са осъдили“ турските сондажни дейности в изключителната икономическа зона на Кипър и че ЕС „стои обединен“ зад страната в светлината на последните действия на Турция. Миналата седмица Турция засили действията си, като изпрати придружен от военни кораби сондажен кораб във води, където кипърското правителство даде лиценз на италианската енергийна компания „Ени“ и френската „Тотал“ да извършват търсене на нефт и газ.", "date": "2019.10.11", "title": " Доналд Туск призова Турция да спре сондaжите край Кипър"}
{"url": "https://trud.bg/%d0%b1%d0%b0%d0%bd%d0%b8%d1%86%d0%b0%d1%82%d0%b0-%d1%81-%d0%bf%d0%b0%d0%bb%d0%bc%d0%b0-%d0%b8-%d0%b8%d0%b7%d0%b2%d0%b0%d1%80%d0%b0-%d0%b2%d0%bc%d0%b5%d1%81%d1%82%d0%be-%d1%81%d1%8a%d1%81-%d1%81%d0%b8/", "text": "В една проба изобщо не е имало пълнеж От 15 анализирани проби “баници със сирене” в нито една не e открито сирене. Вместо него е вложен имитиращ млечен продукт. Това констатират в своя проверка “Активни потребители” за състава на баниците, които се продават по будките в София. В една не е имало пълнеж, в три вместо сирене имало извара, а в седем сиренето е заместено изцяло с палмов продукт, докато в четири от продуктите дялът на палмовата мазнина варира от 26 до 80%, показва още анализът. “За първи път в нашите тестове не откриваме нито един продукт със задоволително качество.  Досега имитациите се движеха в диапазона 10 – 30%, а сега е 100%”, коментираха от “Активни потребители”. Използваните за производството на банички имитиращи ментета съдържат високи нива на палмово масло, включително наситена палматинова киселина и вероятно частично хидрогенирани мастни киселини, които в много страни са забранени алармират експертите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.11", "title": " Баницата с палма и извара, вместо със сирене"}
{"url": "https://trud.bg/%d0%bd%d0%b0%d1%83%d1%87%d0%b5%d0%bd-%d0%bf%d1%80%d0%be%d0%b5%d0%ba%d1%82-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%83%d1%87%d0%b0%d1%81%d1%82%d0%b8%d0%b5-%d1%81%d0%bf%d0%b5/", "text": "Българският учен доц. д-р Анелия Касабова от Института за етнология и фолклористика с Етнографски музей при Българската академия на науките заедно с още трима свои чуждестранни колеги печели финансиране в рамките на програмата на ЕС за изследвания и иновации Хоризонт 2020. Проектът „Европейският Левиатан“: наследството на следвоенната медицина и общото благо“ ще получи над 9,9 милиона евро безвъзмездна помощ в рамките на 6 години, съобиха от Брюксел. Учените ще се занимават с многопластово изследване на медицината, която разглеждат като социално, политически, икономически, технологично и културно обусловена. Европейският съвет за научни изследвания (ЕСНИ) отпусна финансиране за общо 37 изследователски групи от ЕС на стойност 363 милиона евро. Те ще позволят на върховите изследователи да натрупат допълнителни умения, знания и ресурси в рамките на конкретни изследователски проекти. Получилите финансирането ще имат възможността да се справят с някой от най-сложните изследователски проблеми, често обхващащи няколко научни дисциплини. Проектите включват 126 главни изследователи, които ще работят в 95 университета и изследователски центрове в 20 страни в рамките на и отвъд Европейското изследователско пространство. Осем изследователски групи ще включват един главен изследовател, работещ в Съединените американски щати. Най-разпространените места са Германия (включена в 20 проекта), Обединеното кралство (12) и Франция (11). Жените представляват 24% от получаващите паричната помощ и ще участват в 21 от общо 37 проекта. Финансирането от ЕС ще спомогне за откриването на почти 1000 работни места за притежателите на следдокторски степени, докторанти и други служители в изследователските екипи.", "date": "2019.10.11", "title": " Научен проект с българско участие спечели 10 милиона евро от ЕС"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d0%be%d1%80%d1%8a%d0%b6%d0%b8%d0%b5-%d0%b7/", "text": "Френските власти са иззели служебното оръжие на двама полицейски служители заради опасения от ислямистка радикализация, съобщиха източници в петък, след нападението довело до смъртта през миналата седмица на четирима полицейски служители, предава AFP. Нападателят от 3 октомври е полицейски експерт по информационни технологии, който преди 10 години е приел исляма и според разследващите е възприемал все по-радикални убеждения. Вътрешното министерство е подложено на огромен натиск да обясни как е пропуснало потенциални предупредителни признаци у служител, работил години наред в полицейската префектура в Париж, където уби с кухненски нож и инструмент за стриди четирима свои колеги. Двамата полицейски служители са били обезоръжени заради подозрения, че и те са се радикализирали, заяви източник в парижката полиция, без да посочва имената и чиновете им. Вътрешното министерство създаде специално звено за проследяване на потенциални ислямистки радикали в редиците на силите за сигурност.", "date": "2019.10.11", "title": " Френски полицаи останаха без оръжие заради опасения от радикализация"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81-%d0%bf%d1%80%d0%be%d0%b3%d0%bd%d0%be%d0%b7%d0%b0-%d0%bc%d0%b0/", "text": "Пристигна с хеликоптер за клетвата в НВУ Ако сме така стабилни, при този ръст на икономиката и приходи, в рамките на 3-4 години ще свършим магистралата. Това заяви премиерът Бойко Борисов, който откри новия участък от 9,3 км от АМ “Хемус” между Ябланица и Боаза. Заедно с него на инспекцията бяха вицепремиерите Томислав Дончев и Красимир Каракачанов, министрите Владислав Горанов и Петя Аврамова.  “Най-големият ми грях е, че научих в България да се кара без пари”, коментира Борисов. “Виждате какви двойни мантинели, какви огради за сигурност. Това е едно изключително съоръжение. И продължаваме с нова сила. За мое най-голямо съжаление въобще нямаше проект за “Хемус”. Никога не е мислено да се развива инфраструктура в България”, каза той. Изграждането на откритото днес трасе стартира в края на март 2018 г. и завърши близо 6 месеца предсрочно. Инвестицията е за 66 млн. лв. с ДДС като средствата са от държавния бюджет.  “Като дойдох за първи път тук, беше ливада и планина. Година и половина, шест месеца по-рано, това вече е едно изключително съоръжение, за което българските строители имат много какво да разказват”, изтъкна премиерът. Няма сила, която да спре бежан­ците да навлязат на територията на Европа. Така Борисов коментира изявлението на турския президент Реджеп Тайип Ердоган, че ще отвори “границите към ЕС за сирийските бежанци”. България има перфектни отношения с Турция, посочи той.  По-късно двамата с Каракачанов кацнаха с хеликоптер в двора на Националния военен университет “Васил Левки” във Велико Търново, за да присъстват на клетвата на първокурсниците. “С носталгия си спомням деня, в който аз полагах клетва, след това командвах взвод, рота. Тогава гледах към трибуната и завиждах на тези, които са горе. Трябва да ви кажа, че сега с министъра на отбраната и с колегите се усмихваме, но всички бихме си разменили местата с вас”. С такива думи се обърна премиерът Борисов към курсантите от НВУ и допълни, че за тази година за отбрана се влагат 4 млрд. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.11", "title": " Премиерът Бойко Борисов с прогноза: Магистрала „Хемус” готова до 4 години (обзор)\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d0%be%d0%b4%d0%be%d0%b1%d1%80%d1%8f%d0%b2%d0%b0-%d1%81%d0%b5-%d0%b8%d0%bd%d1%84%d1%80%d0%b0%d1%81%d1%82%d1%80%d1%83%d0%ba%d1%82%d1%83/", "text": "Общините искат да налагат и събира част от глобите на шофьори нарушители  Прави се одит на 9 кръстовища София е 2-милионен град и се нуждае от добра транспортна инфраструктура и подобряване както на контрола над трафика, така и на образованието на всички участници в движение, като се започне още от най-малките – децата. Това заяви кандидатът за столичен кмет Йорданка Фандъкова, която се яви на предизборен дебат с четирима от претендентите за поста – Мая Манолова, Ангел Джамбазки, Борислав Игнатов и Борис Бонев. Дискусията на тема “Транспорт” бе организирана от Института за пътна безопасност и се водеше от шефа му Богдан Милчев, който е бивш началник на КАТ-София. Фандъкова подчерта, че столичната община вече работи по много от идеите, които другите кандидати за кметове предлагат. Възложен е одит на 9 големи кръстовища, от години се изграждат светофари на повдигнати и осветени пешеходни пътеки, купени са камери за скорост, които са дадени на столичната пътна полиция, а отделно са пуснати камери, които снимат за нарушения по BUS лентите. “Подкрепяме напълно предложението на кмета на Стара Загора общините да налагат и събират за своя сметка част от глобите, очакваме това да стане скоро с промяна на закона”, каза още Фандъкова. Нейното мнение е, че за подобряването на пътните условия в града трябва да се търсят и мненията на външни специалисти – нещо, което вече с осъществява със създадения към общината експертен съвет по пътна безопасност. Идеите на другите кандидат-кметове бяха свързани с разбиване на Центъра за градска мобилност и създаване на център за управление на трафика, контрол върху строителството, обособяването на паркинги, пускане на училищни автобуси и др. Избори 2019. Платено съдържание. Купуването и продаването на гласове е престъпление.", "date": "2019.10.11", "title": " Фандъкова: Подобрява се инфраструктурата за безопасно движение\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%be%d0%b3%d1%80%d0%be%d0%bc%d0%bd%d0%b0-%d1%81%d0%ba%d0%b0%d0%bb%d0%b0-%d0%bf%d0%b0%d0%b4%d0%b0-%d0%b2%d1%8a%d1%80%d1%85%d1%83-%d0%b4%d0%b2%d0%b8/", "text": "Огромна скала падна по планински склон върху шосе в Китай и смачка преминаваща в този момент кола. Водачът оцелява като по чудо. Видеокадри от инцидента бяха публикувани в канала на RT в ютюб, без уточнение на коя дата се е случил.", "date": "2019.10.11", "title": " Вижте как огромна скала пада върху движещ се автомобил (ВИДЕО)"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d1%81%d1%8a%d0%be%d0%b1%d1%89%d0%b8-%d0%b7%d0%b0-%d0%bd%d0%b0%d0%b4-340-%d1%83%d0%b1%d0%b8%d1%82%d0%b8-%d0%ba%d1%8e%d1%80%d0%b4%d1%81%d0%ba%d0%b8-%d0%b1%d0%be/", "text": "На третия ден от турската военна операция „Извор на мира“ в Северна Сирия властите в Анкара съобщиха, че над 340 кюрдски бойци са убити при офанзивата. Министърът на отбраната Хулуси Акар заяви, че досега 342 „терористи“ от ОЗН са били убити по време на операцията, съобщава Анадолската агенция. „Операцията върви по план“, каза той. „Ние сме изключително внимателни, за да гарантираме, че няма да бъдат нанесени вреди на цивилни“. В същото време ООН съобщи, че над 70 000 души са напуснали домовете си в Североизточна Сирия, прогонени от артилерийския обстрел и въздушните удари на Турция. Двама цивилни бяха убити в петък при минометна атака на кюрдски бойци на турска територия, съобщи Анадолската агенция. Смъртта е настъпила, когато снаряд е ударил къща в град Суруч, в съседство с Кобане в Сирия, който е под контрола на кюрдските милиции Отреди за защита на населението (ОЗН). Кобане беше мястото на голяма, продължила месеци, битка през 2017 и 2018 г. от кюрдските сили за възобновяване на контрола върху града, контролиран по това време от джихадистите от „Ислямска държава“. Кюрдските сили обстрелваха турските гранични градове през целия ден в четвъртък, при което бяха убити петима цивилни.", "date": "2019.10.11", "title": " Турция съобщи за над 340 убити кюрдски бойци при офанзивата в Сирия"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8-%d0%b8%d1%80%d0%bb%d0%b0%d0%bd%d0%b4%d1%81%d0%ba%d0%b8%d1%8f-%d0%bc%d1%83-%d0%ba%d0%be%d0%bb/", "text": "Възможностите за насърчаване на двустранния икономически обмен и взаимните инвестиции между България и Република Ирландия обсъдиха в Атина президентите Румен Радев и Майкъл Хигинс. Двамата разговаряха в рамките на 15-ата Срещата на върха на държавните глави на парламентарните републики от ЕС, съобщиха от прессекретариата на държавния глава. Президентите бяха единодушни, че годишен стокообмен от 240 млн. евро не отговаря на икономическия потенциал на България и Ирландия. Като особено перспективни сфери на двустранното партньорство бяха откроени информационните и комуникационните технологии, аутсорсингът, биотехнологиите, екологията и други. Ирландският обществен модел, изграден върху висококачествено образование, информационните технологии и иновациите с висока добавена стойност, е пример, който България желае да използва, подчерта на срещата президентът Румен Радев. Българският държавен глава призова за увеличаване на двустранния научен и образователен обмен в информатиката и високите технологии и подчерта възможността за по-активното използване на европейско финансиране в тази област. Активната политика на Република Ирландия за поддържане на връзките с ирландските общности в чужбина и съхраняване на техните културни традиции също беше сред темите на срещата на президентите Румен Радев и Майкъл Хигинс. Българският държавен глава покани своя ирландски колега да посети страната ни в удобно за него време.", "date": "2019.10.11", "title": " Президентът Радев и ирландския му колега обсъдиха насърчаването на двустранния икономически обмен"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%b5%d0%bd%d0%b5%d1%80%d0%b3%d0%b5%d1%82%d0%b8%d0%ba%d0%b0%d1%82%d0%b0-%d0%b6%d0%b5%d1%87%d0%be-%d1%81-2/", "text": "„Нова и по-ниска цена на природния газ може да има, но това може да стане най-рано след Нова година. В момента текат преговори с „Газпром“, но нека да не забравяме, че цената на газа не се определя от държавата“, каза в Димитровград заместник-министърът на енергетиката Жечо Станков днес, предаде  . „Химическата промишленост е важна за държавата и ще направим всичко възможно, за да запазим нейната конкурентоспособност и работните места в отрасъла“, сподели на среща с работниците и синдикатите в завода „Неохим“ в Димитровград зам.-министър Станков. Той посети най-голямото промишлено предприятие в Хасковска област ден след като работници протестираха срещу тежкото финансово състояние на фирмата и предстоящи съкращения. Министерството на енергетиката ще състави работна група с представители на други държавни институции и синдикатите, за да се търси спешно решение на проблема. „Това са много общи приказки, не сме доволни и искаме по-конкретни действия и мерки от страна на държавата“, каза след срещата Хубен Хубенов, който е председател на структурата на синдиката на химическите работници „АХА“ в „Неохим“ АД.", "date": "2019.10.11", "title": " Зам.-министърът на енергетиката Жечо Станков: Нова цена на газа може да има след Нова година"}
{"url": "https://trud.bg/177-%d1%85%d0%b8%d0%bb-%d0%b4%d1%83%d1%88%d0%b8-%d0%b8%d0%b7%d0%ba%d0%b0%d1%80%d0%b2%d0%b0%d1%82-%d0%bd%d0%b0%d0%b4-9000-%d0%bb%d0%b5%d0%b2%d0%b0-%d0%bd%d0%b0-%d0%bc%d0%b5%d1%81%d0%b5%d1%86/", "text": "139 от заможните са на възраст до 26 години Точно 17 763 души имат официални доходи над 108 хил. лв. за 2018 г., което означава, че средно на месец изкарват по над 9000 лв. Това става ясно от писмен отговор на министъра на финансите Владислав Горанов на въпрос на депутата от БСП Димитър Данчев. Сред тях има шефове на банки и на други големи компании. Любопитно е, че точно 139 души от хората с най-високи доходи над 9000 лв. на месец са на възраст до 26 години. Още 152-ма души до 26 години имат доходи между 6000 лв. и 9000 лв. средно на месец. Някои от тях вероятно са футболисти или IT специалисти тъй като са твърде млади, за да заемат ръководни постове в големи компании. 1413 от хората с най-високи доходи пък са на възраст между 26 и 35 години. Конкретно за месец юли 2018 г. доходи от трудови правоотношения в размер над 9000 лв. са имали само 8549 души, като 75 от тях са на възраст до 26 години. Това означава, че високите доходи на останалите, които са изкарали над 108 хил. лв. за година, идват от бонуси, наеми или упражняване на свободни професии, а не от регулярни месечни заплати. 1,68 млн. души, или над половината от общо 3,1 млн. граждани, които са платили данък върху доходите си, са изкарали по-малко от 6720 лв. за цялата 2018 г. Това означава, че средно на месец доходите им са под 560 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.11", "title": " 17,7 хил. души изкарват над 9000 лева на месец"}
{"url": "https://trud.bg/%d0%bf%d0%b0%d0%b4%d0%b0%d1%89-%d0%bc%d0%b5%d1%82%d0%b5%d0%be%d1%80%d0%b8%d1%82-%d0%bf%d1%80%d0%b5%d0%b2%d1%8a%d1%80%d0%bd%d0%b0-%d0%bd%d0%be%d1%89%d1%82%d0%b0-%d0%b2-%d0%b4%d0%b5%d0%bd-%d0%b2%d0%b8/", "text": "Падащ метеорит беше заснет от множество камери в североизточен Китай миналата нощ. Космическата скала прекосява нощното небе само за няколко секунди, но го осветява като посред бял ден, както се вижда от кадрите. Местните власти съобщиха, че мястото на падане на метеора все още не е открито.", "date": "2019.10.11", "title": " Падащ метеорит превърна нощта в ден (ВИДЕО)"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d0%b8-%d0%bc-3/", "text": "Има ли чиновник от военното министерство, за когото Томислав Дончев твърди, че е замесен в истерията с отнемането на деца, какви са амбициите на ВМРО за местните избори, ще напуска ли властта партията на воеводите. На тези въпроси на „Труд“ отговаря вицепремиерът и лидер на ВМРО Красимир Каракачанов. Питаме го и за условията, които правителството ни поставя пред Северна Македония преди началото на преговорите за членството u в ЕС. – Намерихте ли чиновник от военното министерство, за когото Томислав Дончев твърди, че замесен в истерията с отнемането на деца?  – Той не спомена имена, аз поех ангажимент да проверя. Направих проверка по линия както на нашите служби, така и на прокуратурата. Срещу служител на Министерство на отбраната няма нищо, което да се проверява. Няма нито обвинения, нито съмнения. – А как се появи в публичното пространство името на шефа на пресцентъра на военното министерство Александър Урумов?  – Написа го във фейсбук ръководителка на едно от умните и красивите НПО-та – „Правосъдие за всеки“. И оттам най-вероятно вашите колеги започнаха да питат. Въпросният Александър Урумов, който е шеф на пресцентъра на Министерство на отбраната, не е участвал в подобни акции. Ако някой действително е заинтересован да научи кой е в основата на истерията с отнемането на деца, е добре да се позаинтересува дали на местно ниво тези неща не са правят на политическа основа, заради местните избори. Смятам, че който отправя съмнения, би било редно да има и конкретни данни. Защото в противен случай създаваме шум в системата за няма нищо. – А Вие попитахте ли Томислав Дончев откъде има информация за чиновник от министерството Ви, който е замесен с пускането на слухове за отнемане на деца?  – Не съм го питал. Според мен който съобщава такава информация, би следвало да я подкрепя с факти. Това, което аз направих, бе да извикам съответния служител на разговор. В прав текст му зададох въпроса и получих категоричен отговор, че той не е участвал в подобни неща. Ако се окаже, че това не е вярно, служителят ще си понесе отговорността. А тя е освобождаване от работа. Но към момента нямам никакви основания, тъй като вече трети ден никой не е предоставил нещо, което да доказва твърдението. И фактът, че соросоидно-джендърските среди лансират неговото име, ме навежда на съмнението, че това е опит за политическа спекулация. Още повече, че г-н Урумов е известен с това, че беше първият, който сигнализира обществото, включително и мен като вицепремиер по сигурността, за опасностите от Истанбулската конвенция. И беше един от най-активните противници на тази конвенция. – Само местните избори ли са повод за провокацията, която бе направена сред ромите в няколко града?  – Моето мнение е ясно и категорично. Записал съм го и в концепцията за решаване на циганския въпрос. Мястото на учениците е в училище. Те не само, че не трябва да бъдат вадени от училище, но държавата трябва да упражни целия контрол и строгост, за да ги принуди да ходят на училище. По време на всяка предизборна кампания определени политически сили смятат, че с определена кампания могат да нанесат удар на правителството. За съжаление, това е практика от близо 30 години. Не се интересуваш какво става с държавата, това дето го правиш дали не граничи с национално предателство и го правиш, за да се докопаш ти до властта. Това е практиката в България. Покрай евроизборите имаше една истерия, сега друга… Това е практика. Ще видите как ще стане прегрупирането на втория тур в София. И ще разберете за какво става дума. Нещата са нарисувани, а играчите са толкова елементарни и прозрачни, че няма нужда да си Джеймс Бонд, за да разгадаваш комбинациите. Играчите най-често са изпълнители на чужда воля и стремежът им е да се харесат някъде навън. Това е жалко. Много политически играчи са готови да ощетят държавата, да нанесат поражения и негативи, само и само да се докопат до властта. Мисля, че и на тези местни избори няма да им се получи, но те пробват. – Какви са амбициите на ВМРО за местните избори?  – Амбициите ни са да се представим по-добре от миналия път. – Колко кметове на общини и съветници имате сега?  – Имаме трима общински кмета и сто трийсет и няколко съветници. Изборите ще покажат дали доверието към структурите ни се е увеличило. За нас това е важно. Смятам, че ще постигнем по-добри резултати от 2015 г. За пръв път имаме кандидат-кметове в 200 общини. На миналите избори имахме в 156 общини. – В колко общини играете заедно с НФСБ?  – Основните ни партньори са НФСБ и ГЕРБ. В трийсетина общини участваме заедно с НФСБ и ГЕРБ, на други места – само с НФСБ. – В София битката ще е много оспорвана. Какви конкретно са измеренията за успех на ВМРО в тази надпревара?  – Успех е да спечелим изборите в София. – Това е нереалистично.  – Кое е нереалистично? Очакванията на столичани бяха за сериозен дебат по проблемите свързани с кварталите. Защото много се направи за централните райони на София и това е видно. Но София не е само по жълтите павета. В София има и „Овча купел“, и „Младост“ и „Дружба“ и т.н. – Волен Сидеров отправи покана за физически двубой към вашия кандидат Ангел Джамбазки. Да не би тази патриотична кампания да Ви изглежда красиво?  – Ние не водим негативна кампания. Ако някой се опитва да се прави на бабаит, това е за негова сметка. Г-н Джамбазки не може да участва в подобен двубой, той не може да пие толкова. Аз съм го възпитавал, той от 16 г. е при мен, да уважава по-възрастните хора и да не им посяга. Другият вариант е да се състезават по думкане на барабанчета… Казвам го с насмешка, защото това е смешно и жалко. Мисля, че кандидатурата на г-н Джамбазки е сериозна. Той е човек, който се е доказал не само като политик. Джамбазки беше и два мандата общински съветник преди да стане евродепутат. На нещата, за които той говореше през първия си мандат, някои гледаха с пренебрежение. Става въпрос за наркоманиите, за циганската престъпност, за сигурността в периферните райони на София, за необходимостта да не направи нещо и за кварталите на столицата… Защото столицата не е само да показване на чужденци. Да покажеш какъв нов площад си направил и как си ремонтирал шадравана. Не е важно какво ще види един чужденец и дали ще остане възхитен от новите плочки. Важно е какво мисли човек, който живее в „Младост“, „Дружба“, Люлин“, „Надежда“, „Обеля“… Какво се случва с инфраструктурата в кварталите, с детските градини. Коментирахме, че в Пловдив, при мандата на Славчо Атанасов бяха направили безплатна детска градина. Важно е да се стимулират образованите семейства, които имат второ и трето дете. За тях би следвало да има облекчения. Това е политиката, която трябва да се води. Останалото е за пред медиите и за пред чужденците. Жалко е, че битката за София се извращава в битка дали правителството трябва да остане, или не трябва да остане. Това е големият напън на някои от опозиционните кандидати, включително и на такива които наричат себе си десни, а всъщност са ултралиберално и соросоидни. – Ако до балотаж стигнат Йорданка Фандъкова и Мая Манолова ВМРО ще призове ли своите избиратели да гласуват за Фандъкова?  – Към момента нямам такава дилема, защото основната ми грижа и основното нещо, което съм посочил като цел на структурите ни в София е битка докрай за участие в балотажа. Оттук нататък решава негово величество българският избирател. Той решава кой и как ще подреди. И като видим решението на българския избирател, тогава ще можем да коментираме. Но такава дилема и такъв въпрос не стои пред нас. Подчертавам, че не сме поемали и ангажимент – нито към един, нито към друг. В края на краищата подобен подход не е коректен към избирателите. – Преди десетина дни казахте, че нa тoзи eтaп Бългaрия нe трябвa дa дaвa зeлeнa cвeтлинa зa зaпoчвaнe нa прeгoвoри, дoкaтo нe бъдaт изчиcтeни вcички фaлшификaции oт иcтoриятa нa бългaрcкия нaрoд в Мaкeдoния. Заплашихте и че ще напуснете властта. Тръгвате ли си от правителството след като то реши, че ще дадем подкрепа, независимо от неразрешените спорове?  – Правителството се съобрази с всички бележки, които съм правил не само сега, но и преди години. Всички съображения за условия към Македония присъстват в позицията, която правителството прие в сряда. – Тази позиция не е ли твърде пожелателна?  – Няма такова нещо. – Как да няма, след като към 17 октомври, нито един от спорните моменти свързани с историята няма да има решение?  – Нека бъдем наясно с процедурата. Това, че на 17 октомври, държавите членки на ЕС може би ще решат да започнат преговори с Македония, не решава проблема. Проблемът се решава когато се насрочат първите междудържавни конференции и точно тук съм поставил много ясни и категорични условия. Преди първата междудържавна конференция Македония трябва да изпълни тези, тези и други условия. Примерно, да завърши работата на Смесената българо-македонска комисия по историческите въпроси. До насрочването на втората конференция също има условия, които трябва да бъдат изпълнени. Това е максимума, който може да си позволи една държава като позиция. Най-вероятно и Гърция ще излезе със свои бележки. С Македонския въпрос аз все пак се занимавам от 30 години. За пръв път българско правителство застава толкова ясно и категорично с условия към Скопие. Оттук нататък обаче мачът не е свършил. Поставени са за първи път условия за много сериозни неща като реабилитация на репресираните от югославско комунистическата власт в Македония лица, заради българския им произход. Поставен е въпросът за премахване на всички паметници, надписи и други знаци, които квалифицират България като окупатор. Защото на много места в Македония, въпреки големите приказки за приятелство стои надпис „бугарски окупатор“. Македония има два варианта – единият е да избере пътя на Турция, да шикалкави и да стои 50 години в антрето. Другият вариант е като нормална и цивилизована държава да се съобрази и изпълни поставените условия. Взел съм като практика преговорите на Хърватия. Словения и беше поставила подобни условия. Преди насрочването на първата междудържавна конференция Словения настоя за изпълнение на условията, Хърватия се съобрази с тях и са забравили, че са членове на ЕС. Ако Македония иска да продължи да хитрува и да смята, че може да наложи като национална идентичност комунистическата си идеология, нека продължават. И ще стоят в антрето. Като гледам, в Скопие не са много щастливи от решението на Министерския съвет. Те смятаха, че могат да преодолеят ясната и твърда позиция на България. Нека да видим селската хидрост, или българската прагматичност ще надделее. Нашият гост  Красимир Каракачанов е роден е на 29.03.1965 г. в гр. Русе. През 1990 г. се дипломира като магистър по история в СУ “Св. Климент Охридски”. Специализира Нова българска история, политическа история на балканските държави, национално освободителното движение в Македония и Тракия, политически движения в България. От 2014 е доктор по международно право и международни отношения. Член е на Македонския научен институт – гр. София. През 1998 г. завършва първия курс на Училището за политика с обучение в Москва и Страсбург. Председател е на ВМРО – Българско национално движение. Бил е депутат в 38-ото, 40-ото, 43-ото и 44-ото НС. Избран за вицепремиер по обществения ред и сигурността и министър на отбраната на 4 май 2017 г.", "date": "2019.10.11", "title": " Красимир Каракачанов, вицепремиер и министър на отбраната, пред „Труд“: Целта на ВМРО в София е да стигнем до балотаж\t"}
{"url": "https://trud.bg/%d1%82%d0%be%d0%bf%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d1%8a%d1%82-%d1%81%d0%b8%d0%bb%d0%b2%d0%b8%d1%8f-%d1%81%d0%b8%d0%bc%d0%be%d0%b2%d0%b0-%d1%89%d0%b5-%d1%81%d0%b5-%d0%b3%d1%80/", "text": "Известната журналистка Силвия Симова ще се грижи за имиджа на Централната избирателна комисия (ЦИК). Доскорошната пиарка на Българската национална телевизия (БНТ) стана пряк отговорник за връзките с медиите на комисията и неин журналистически глас. Тя е юрист по образование, един от знаковите съдебни репортери през годините на прехода и всичко това със сигурност ще й помага много в новото начинание. Все пак ЦИК е органът, който провежда изборите, и Изборният кодекс е настолната книга на комисията. Близо 20-години Силвия Симова работи в сферата на публичните комуникации. Професионалният й път започва като репортер в Детска редакция на БНТ. Цели 12 години тя е сред най-изявените съдебни репортери на информационните емисии „По света и у нас“ на обществената медия. Всъщност Силвия е първата в тази област и досега е смятана за една от най-добрите. Симова отразява най-големите дела на Прехода. Едни от най-емблематичните са „Белите брези“, делото на бившия министър-председател Георги Атанасов и много други. Младата репортерка е във вихъра на събитията в онези години точно след промените. Днес Силвия още помни живата верига от хора, които не пускат тогава бившия премиер Атанасов да влезе в затвора. Точно тя е и първият репортер, който отива на улица „Латинка“ в столицата след убийството на премиера Андрей Луканов през октомври 1996 г. Още едно убийство белязва репортерската й кариера – на Иво Карамански. Фактически няма убийство, което Силвия да не е отразявала на екрана на БНТ. Професионалната ѝ биография преминава още през военното предаването „Заедно“ по БНТ и след това и в обзорното политическо предаване „Екип 4“ с водещи Милена Милотинова и Евгения Атанасова. В периода 2001-2004 г. оглавява Пресцентъра на 39-ото Народно събрание на България, когато проф. Огнян Герджиков беше председател на парламента. През тези 4 години амбициозната и твърда дама е глас на известния юрист. След това Силвия става директор „Връзки с обществеността и медиите“ на БНР. Настоящият имиджмейкър на ЦИК е известна и с друг интересен факт – тя и колегата й Васил Чобанов са двамата, които възстановяват култовото списание „Общество и право“. След известно време те го преименуват на „Правен свят“ и Симова става негов изпълнителен директор. Когато Вяра Анкова застана начело на БНТ, Симова получава покана от нея да оглави дирекция „Публични комуникации“ в обществената медия. И така 9 години тя беше пиар на БНТ. От няколко дни вече е в ЦИК. Красива и амбициозна, Силвия Симова се надява, че ще мине и през това професионално предизвикателство. А паметливи биха прибавили за нея още един любопитен факт – неин брат е известният криминален репортер на БНТ, друго знаково име на медията – Явор Симов.", "date": "2019.10.11", "title": " Топжурналистът Силвия Симова ще се грижи за имиджа на ЦИК\t"}
{"url": "https://trud.bg/%d0%bf%d1%83%d1%82%d0%b8%d0%bd-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%82%d0%b5-%d0%be%d1%82-%d1%81%d0%b8%d1%80%d0%b8%d1%8f-%d1%81%d1%8a%d0%b7%d0%b4%d0%b0%d0%b2%d0%b0%d1%82-%d0%bd/", "text": "След поражението в Сирия, терористите се стремят да създадат нови крепости – на Балканите, в Югоизточна Азия и по южните граници на страните от Организацията на независимите държави (ОНД). Това предупреди държавният глава на Руската федерация Владимир Путин на срещата на високо равнище в Ашхабад, говорейки за важността на борбата с терористичната заплаха, предаде TACC. „След като бяха победени в Сирия, много бойци се прехвърлиха в други региони, където се стремят да създадат нови крепости – на Балканите, в Югоизточна Азия и, разбира се, за съжаление за нас, по южните граници на ОНД“, заяви руският президент. Путин изрази съмнение, че Турция, след започването на новата си, трета по ред операция в Северна Сирия, ще може да запази контрола над терористичната организация „Ислямска държава“ в района. „В северната част на Сирия има райони, където са концентрирани членове на „Ислямска държава“. Те все още се охраняват от кюрдски военни части. Сега турската армия влиза там, кюрдите отпадат от тези лагери, джихадистите може просто да се разпръснат. Не съм сигурен дали турската армия може и колко бързо – да поеме контрола над ситуацията“, подчерта руският лидер.", "date": "2019.10.11", "title": " Путин: Терористите от Сирия създават нови крепости – на Балканите"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80-%d1%81%d0%b8%d0%b9%d0%ba%d0%b0-%d0%bc%d0%b8%d0%bb%d0%b5%d0%b2%d0%b0-%d1%83%d0%b1%d0%b8%d1%82%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f/", "text": "Жената, която беше о реляна в четвъртък вечерта в столичния квартал „Младост“, била изнудвана от свои жертви в миналото. Това стана ясно по време на брифинг на Националната полиция и Специализираната прокуратура. „Назад във времето е имало сигнали срещу нея от граждани и юридически лица за различни финансови операции. За момента версията е неуредени финансови взаимоотношения, но се разследват и лични мотиви“, каза директорът на ГДНП Христо Терзийски. Говорителят на Специализираната прокуратура Сийка Милева пък посочи, че най-вероятно убитата е жертва на организирана престъпна група. Била е изнудвана от лица, които са потърпевши от нейни действия в миналото, посочи Милева. „ , но в последните години мотиви има много“, добави още Терзийски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.11", "title": " Прокурор Сийка Милева: Убитата в София жена била изнудвана от лица, потърпевши от измамите й"}
{"url": "https://trud.bg/%d0%bb%d0%b8%d1%8a%d0%bc-%d1%85%d0%b5%d0%bc%d1%81%d1%83%d1%8a%d1%80%d1%82-%d0%b8%d0%bc%d0%b0-%d0%bd%d0%be%d0%b2%d0%b0-%d0%bb%d1%8e%d0%b1%d0%be%d0%b2-%d1%81%d0%bd%d0%b8%d0%bc%d0%ba%d0%b0/", "text": "Актьорът Лиъм Хемсуърт бе заснет от TMZ в компанията на мистериозна красива блондинка, която държи за ръка из улиците на Ню Йорк. Малко по-късно двамата са обядвали заедно, без да крият близостта си. Същевременно бившата изгора на Лиъм Майли Сайръс успя бързо да го преодолее –   – моделът Кайтлин Дженър. Папараци ги уловиха да се целуват на яхта в Италия, а след това и да ходят на няколко срещи заедно. Сайръс никога не е крила, че е бисексуална. От известно време насам пък певицата има мъж до себе си – австралийския певец Коди Симпсън. В момента той е плътно до нея, след като й се наложи да влезе в болница по неизвестна причина. „Свиквайте да сменям партньорите си, в такъв период от живота ми съм“, сподели изпълнителката скоро след раздялата й с Лиъм. По тази логика, австралийският й колега явно е временна забежка, а не потенциална сериозна връзка. Колкото до самите Майли и Лиъм, двамата твърдят, че са в добри отношения. Двойката бе заедно в продължение на 10 години и сключи брак миналия декември.", "date": "2019.10.11", "title": " Лиъм Хемсуърт има нова любов (СНИМКА)\t"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b1%d0%b5%d1%80%d0%b1%d0%b0%d1%82%d0%be%d0%b2-%d1%81-%d0%bd%d0%be%d0%b2-%d0%ba%d0%be%d0%bc%d0%b5%d0%bd%d1%82%d0%b0%d1%80-%d0%bc%d0%b5%d1%81%d0%b8-%d0%b8/", "text": "Димитър Бербатов все повече влиза в ролята на спортен анализатор. И след като преди ден каза, че желае да види Гарет Бейл в „Манчестър Юнайтед“, сега коментира Лионел Меси и Кристиано Роналдо. „ Дори и двамата да заиграят веднага на „Олд Трафорд“, ще страдат – смята Бербатов. – „Манчестър Юнайтед“ не се представя като отбор. Когато продадеш двамата си основни нападатели, трябва да купиш най-малко един за всеки случай. Всички виждаме, че „Юнайтед“ се нуждае от заместник на контузения Антони Марсиал. Няма друг доказан голмайстор. В отбора има млади таланти, но му трябва и някой опитен като Марио Манджукич. Хърватинът е много добър футболист, никога не е играл в Англия, но се надявам, че много бързо може да се аклиматизира. Златан Ибрахимович беше на 34 години и нямаше проблем. Манджукич е на същата възраст и ще има подобно влияние, ако подпише. Млади момчета като Маркъс Рашфорд, Марсиал и Мейсън Грийнууд могат да научат много от него и ще падне напрежение от раменете им. На мен ми харесва Неманя Матич, но той не получава достатъчно минути на терена. „Юнайтед“ трябва да подсили и халфовата си линия. С един или двама души – не знам.“ И докато Бербатов нищи проблемите на „Олд Трафорд“, Лионел Меси се врече във вярност на „Барселона“. Аржентинският идол представи свой биографичен филм. „Ако „Барса“ ме иска, моят план е да остана завинаги в отбора – каза Меси. – Никога не е имало проблем да се разберем с ръководството.“", "date": "2019.10.11", "title": " Димитър Бербатов с нов коментар: Меси и Роналдо ще страдат в този „Юнайтед“"}
{"url": "https://trud.bg/%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b1%d0%b8%d0%bb%d1%8f%d0%bd%d0%b0-%d0%bf%d0%b5%d1%82%d1%80%d0%be%d0%b2%d0%b0-%d0%b8-%d0%bf%d0%b5%d1%82%d0%ba%d0%be-%d0%b4%d1%8e%d0%bb%d0%b3%d0%b5/", "text": "Апелативният специализиран наказателен съд не уважи искането на подсъдимите Десислава Иванчева, Биляна Петрова и Петко Дюлгеров да им бъде изменена мярката от „домашен арест“ в по-лека, предаде БГНЕС. Мотивът на апелативните съдии за това решение е, че осъдените за поискан, но неполучен подкуп на първа инстанция, могат да се укрият или да извършат ново престъпление. Решението е окончателно и не подлежи на обжалване. Следващото заседание по делото е на 20 ноември.", "date": "2019.10.11", "title": " Иванчева, Биляна Петрова и Петко Дюлгеров остават под домашен арест"}
{"url": "https://trud.bg/%d0%b1%d0%b5%d0%bb%d0%b3%d0%b8%d1%8f-%d0%bd%d0%b0-%d0%b5%d0%b2%d1%80%d0%be-2020-%d0%bb%d1%83%d0%ba%d0%b0%d0%ba%d1%83-%d1%81-%d1%80%d0%b5%d0%ba%d0%be%d1%80%d0%b4/", "text": "Белгия е първият отбор, който се класира за първото в историята европейско първенство, което ще се играе в 12 държави. Третите в света постигнаха седма поредна победа – 9:0 над Сан Марино. В цялата кампания са допуснали един гол. След 27 минути суша срещу футболното джудже Ромелу Лукаку записа името си в историята. Нападателят на „Интер“ стана първият белгиец с 50 гола в националния отбор. По-късно се разписа и още веднъж. Само чудо може да лиши Русия от второто място в групата след 4:0 над Шотландия. Холандия мина през иглени уши, но оцеля на върха в своята група. С два гола в продължението „лалетата“ обърнаха Северна Ирландия от 0:1 до 3:1. Роберт Левандовски пък направи хеттрик за Полша при 3:0 като гост на Латвия и „дружината“ направи сериозна стъпка към Евро 2020. Селекционер на латвийците е сърбинът Славиша Стоянович, който води „Левски“ до началото на календарната година. Световният вицешампион Хърватия също наближи финали с 3:0 над Унгария у дома. Актуалният кавалер на „Златната топка“ Лука Модрич откри резултата, а после два гола заби нападателят Бруно Петкович.", "date": "2019.10.11", "title": " Белгия на Евро 2020, Лукаку – с рекорд"}
{"url": "https://trud.bg/%d0%b8%d1%80%d0%b0%d0%bd-%d0%bf%d1%83%d1%81%d0%bd%d0%b0-%d0%b6%d0%b5%d0%bd%d0%b8%d1%82%d0%b5-%d0%b1%d0%b8-%d1%81-140/", "text": "За първи път от 1981 година Иран позволи на жените да присъстват на футболен мач под натиска на ФИФА. И персите разгромиха Камбоджа с 14:0. И все пак на мача имаше рестрикции – само 4000 билети бяха отпуснати за дами на стадион „Азади“, чийто капацитет е 80 000 места. Полицаите обаче държаха сектора с жени отделен от този за мъжете. Много дами, които подкрепяха националния отбор при гостувания, сега бяха боядисали лицата си като националния трибагреник. „Толкова сме щастливи, че най-накрая имаме шанса да подкрепяме отбора от трибуните“, каза 29-годишната медицинска сестра Захра Пашаей. Дори националната телевизия, която предаваше директно мача, показа сектора с жените. ФИФА заповяда, че ако половите ограничения продължават, Иран ще бъде дисквалифициран от всички международни турнири. Наскоро и Саудитска Арабия вдигна забраната по същата причина.", "date": "2019.10.11", "title": " Иран пусна жените, би с 14:0"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f-%d0%bf%d0%b0%d1%80%d0%bb%d0%b0/", "text": "Смятам, че досегашните изяви, както и разположението на политическите сили в България, ясно показват, че България няма намерение да попречи на Северна Македония за началото на преговорите за членство в ЕС. Това коментира председателят на парламента на Северна Македония – Талат Джафери, по  . Следващата седмица, на 17 октомври, Европейският съвет трябва да реши дали да започне преговори за членство със Северна Македония и Албания. „Въз основа на договора за добросъседство, който беше подписан между двете държави. В този процес беше пределно ясно казано от страна на България, че няма да се противопостави на това членство. Това и очакваме”, добави Джафери. „Очакваме подкрепа и от Гърция. От последните изяви на гръцкото правителство смятаме, че няма причини да попречат на република Северна Македония за членство в ЕС. Очакваме подкрепа и от Гърция”, допълни Джафери. Той призна, че в двете съседни държави може и да има хора и политически обекти, които да не са доволни от добрите междусъседски отношения, което обаче не влияе на държавните институции. „От значение е само, че институциите и в двете държави са в подкрепа на членството на Северна Македония в ЕС. Няма знаци за пречене”, каза Джафери.", "date": "2019.10.11", "title": " Председателят на македонския парламент: Смятам, че България няма намерение да ни пречи за членството в ЕС"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8-%d0%bf%d0%be%d1%80%d1%8a%d1%87%d0%ba%d0%b8-%d0%be%d0%b1%d1%8f%d0%b2%d0%b8-%d0%be%d0%b1%d1%89%d0%b8/", "text": "Четири обществени поръчки обяви тази седмица Община Търговище. Те са превоз на пътници, осигуряване на репатриращ автомобил, строителен надзор на обекти. Поради отказ на изпълнител, спечелил предходна поръчка за превоз на пътници към села от общината, сега се обявява нова за 5 автобусни линии, уточняват от местната администрация. Те са към селата Здравец, Кралево, Дългач, Буховци, както и по линията Търговище-Ралица-Голямо Соколово. Превозите към селата не са прекъснати, но се изпълняват в условията на спешност. Договорите с новите превозвачи пък ще бъдат сключени от началото на 2020 г., за срок от 2 години. Общината обяви и поръчка за осигуряване на специализиран автомобил с краново устройство, тип „паяк“, за принудително повдигане и преместване на автомобили с тегло над 1 500 кг. Преместването ще се извършва от определения изпълнител, по нареждане, подадено от Общинското предприятие „Социални и охранителни дейности“. Услугата трябва да се осигурява 24 часа в денонощието, 7 дни в седмицата. Предмет на друга от поръчките е упражняване на независим надзор на строителството на два обекта. Първият е свързан с разширението на гробищния парк, с площ от 17 070 кв. м. Втората позиция е за надзор на изграждането на светофарна уредба на кръстовището на булевардите „Трайко Китанчев“ и „Сюрен“. Очаква се дейностите по монтирането на светофара там да започнат в срок от един месец. Средствата за целта са заложени в капиталовата програма и приети с бюджета за 2019 г., уточняват още от местната администрация. Четвъртата поръчка, обявена тази седмица от кметството в Търговище, е за доставка на материали за собствено производство на битумни (асфалтови) смеси за Общинското БКС. Предприятието произвежда асфалт в своя собствена база в село Разбойна. С него се извършват всички кърпежи по уличната и общинската пътни мрежи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.11", "title": " Четири обществени поръчки обяви Община Търговище"}
{"url": "https://trud.bg/%d0%b2%d1%8a%d0%b2-%d0%b2%d0%b8%d0%b4%d0%b8%d0%bd-%d0%b8%d0%bc%d0%b0-%d0%bd%d0%b0%d0%bf%d0%bb%d0%b8%d0%b2-%d0%be%d1%82-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8-%d0%b7%d0%b0-%d1%81/", "text": "Въпреки ниското заплащане на съдебните заседатели в крайдунавския  град, където безработицата е най-висока, а стандартът на живот е най-нисък има не само отлив, но дори наплив за тази позиция. „Пенсионерите буквално ще се изтрепят да заемат тези длъжности”, заяви пред „Труд” председателят на окръжния съд във Видин Васил Василев. По закон се плаща по 10 лв. и 53 ст. на започнат час, обясниха юристи. Няма заплащане по-малко от 20 лева на ден. Тази професия се е превърнала в препитание за голяма част от местното население.  „Един заседател спокойно може да си докара по около 40 лева на ден” изчисли Василев.  По неговите наблюдения няма нито едно забавено дело в окръжния съд в крайдунавския град заради проблеми със съдебните заседатели. Осемдесет на сто от съдебните заседатели са хора в пенсионна възраст, обясни Васил Василев. Мандатът на сегашните заседатели в съдилищата във Видин приключва през февруари, уточниха магистрати.", "date": "2019.10.11", "title": " Във Видин има наплив от пенсионери за съдебни заседатели"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b4%d0%b2%d0%b0-%d1%83%d0%b1%d0%b8%d1%82%d0%b8-%d0%b1%d0%bb%d0%b0%d0%b3%d0%be%d1%80%d0%be%d0%b4%d0%bd%d0%b8-%d0%b5%d0%bb%d0%b5%d0%bd%d0%b0-%d0%ba%d1%80/", "text": "Открити са два убили благородни елена край Севлиево. На 10 октомври в 11:22 часа, чрез телефон 112 в дежурната част на РУ – Севлиево е подаден сигнал за открити два трупа на благородни елени. Извършен е оглед в местността „Пеещи скали“ в землището на Севлиево, където са намерени телата на животните. По случая е образувано досъдебно производство. Процесуално-следствените действия и оперативно-издирвателни мероприятия с цел установяване на извършителя продължават под надзора на прокуратурата", "date": "2019.10.11", "title": " Откриха два убити благородни елена край Севлиево\t"}
{"url": "https://trud.bg/%d1%82%d0%b8%d0%ba%d0%bd%d0%b0%d1%85%d0%b0-%d0%b7%d0%b0-5-%d0%b3-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%b7%d0%b0%d0%b2%d0%bb%d1%8f/", "text": "45-годишен кюстендилец с инициали С.С.А беше вкаран в затвора за общо 5 години и 6 месеца заради измами с телета и крави и документни престъпления, съобщиха от Окръжния съд в Монтана. В последните 5-години „търговецът” на добитък измамил няколко фермери от София, Перник, Благоевград и други градове като ги преметнал, че ще им достави от Холандия и Австрия елитни породи крави, но ги оставил с пръст в устата завличайки ги с различни суми на обща стойност 42 880 лева. За тези престъпления С.С.А. получи 3 г. и 6 м. Съдът приведе в изпълнение и друга присъда на същия мошеник отпреди за прокарване в обръщение на фалшиви облигации и ценни книжа в размер на 2 г. лишаване от свобода.", "date": "2019.10.11", "title": " Тикнаха за 5 г. в затвора измамник завлякъл фермери с 43 000 лв."}
