{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%b0%d0%bb%d0%bf%d0%b8%d0%bd%d0%b8%d1%81%d1%82-%d0%b7%d0%b0%d0%b3%d0%b8%d0%bd%d0%b0-%d0%bd%d0%b0-%d1%81%d0%bb%d0%b8%d0%b7%d0%b0%d0%bd%d0%b5/", "text": "Британският алпинист Робин Фишър почина днес при слизане от връх Еверест (8848 м), съобщиха местни официални лица и в. „Гардиън“, цитирани от Ройтерс и ТАСС. От началото на пролетта на различни върхове в непалските Хималаи са загинали 18 души, в това число 8 на Еверест, отбелязва Ройтерс. Според ТАСС загиналите в този алпинистки сезон са 20, от които 10 на Еверест. 44-годишният Фишър е загинал от изтощение заради твърде дълго изкачване и трудно слизане в т.нар. „зона на смъртта“, известна с ниските нива на кислород, на височина 8600 м. Той бил придружаван от шерпи, които сменили кислородната му бутилка и му предложили вода, но не могли да го спасят. Гарет Мадисън от американска планинарска фирма, която спонсорира алпинисти на Еверест, заяви, че много от тях не са достатъчно подготвени и нямат нужната подкрепа за безопасно изкачване и слизане. В. „Гардиън“ отбеляза, че причина за смъртта на алпинистите в Хималаите са били тежките климатични условия и струпването на хора по пътя към даден връх и обратно, заради които алпинистите прекарват повече време от обичайното на твърде голяма височина, където има сериозен риск от смърт от сърдечна недостатъчност заради изтощение, недостиг на кислород и обезводняване.", "date": "2019.05.25", "title": " Британски алпинист загина на слизане от Еверест"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%be%d0%b1%d0%b5%d1%81%d0%b5%d0%bd-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%b8%d1%8f-%d0%bc%d1%8a%d0%b6-%d0%be%d1%82-%d0%b1%d0%bb%d0%b0%d0%b3/", "text": "Обесен на дърво в местността „Ловен дом“ над Благоевград бе намерен  Случаен минувач видял тяло на мъж да виси на дърво и извикал полиция, информира  Установено е, че това е 48-годишният Амов, който изчезна на 11 май. Излязъл от дома си и повече не се прибрал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Откриха обесен изчезналия мъж от Благоевград"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d1%81%d0%bb%d0%b5%d0%b4/", "text": "Полицията във Франция преследва заподозрян след взрив на пешеходна улица в центъра на Лион, който леко рани 13 души в петък вечерта, предава AFP. Президентът Еманюел Макрон нарече експлозията от петък вечер на пакет, пълен с шрапнели, „атака“ и изпрати вътрешния министър Кристоф Кастанер в Лион. Полицията е отправила апел към очевидци в социалната мрежа „Туитър“, като издирват мъж на около 30 години, който е бил заснет от камери на планински велосипед непосредствено преди експлозията. Появи се изображение на заподозряния, облечен в светли цветни къси панталони и дълга тъмна горна дреха. Той е описан като „опасен“. Министърът на правосъдието Никол Беллубе заяви пред телевизионния канал BFM, че е твърде рано да се каже дали взривът е „терористичен акт“. Въпреки това случаят беше предаден на прокурора от Париж за борба с тероризма, който се занимава с всички терористични случаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Полицията преследва заподозрян след бомбеното нападение в Лион"}
{"url": "https://trud.bg/%d0%bc%d0%be%d0%bc%d1%87%d0%b5%d1%82%d0%be-%d1%80%d0%b0%d0%bd-%d0%bf%d0%be%d0%b6%d0%b5%d0%bb%d0%b0-%d0%b4%d0%b0-%d1%82%d0%b5%d1%87%d0%b5-%d0%b1%d0%be%d0%b7%d0%b0-%d0%be%d1%82-%d0%bf%d0%b0%d0%bc%d0%b5/", "text": "Паметник на големия кинорежисьор Людмил Кирков бе открит на 24 май в родния му град Враца. Кирков е автор на едни от най-обичаните наши филми като „Момчето си отива”, „Оркестър без име”, „Матриархат” и много други. Барелефът бе открит от актьора Филип Трифонов – изпълнил култовата роля на Ран в „Момчето си отива”, и от кмета на града Калин Каменов. Автор на проекта е младият и много талантлив скулптор Милен Каменов. В Деня на българската просвета и култура и на славянската писменост се събраха стотици хора, за да отбележат своя именит съгражданин. На събитието, осветено от Врачанския митрополит Григорий, дойдоха и министърката на регионалното развитие Петя Аврамова, която е от Враца, областната управителка Малина Николова и други. Идеята за паметник на големия режисьор в родния му град е на инициативен комитет с председател Филип Трифонов. Монументът е с модерна визия, в която се вплитат кинолента, барелеф и чешма. Кинолентата всъщност се „развива” към част от пешеходната зона във Враца пред Дома на науката и техниката. Замисълът е всеки, който отпива от вода, да направи своя символичен поклон пред таланта на Людмил Кирков. На паметника са изписани биографични и кинематографични данни за Людмил Кирков. Средствата за изграждането на барелефа са събрани чрез дарения на частни лица, сдружения, фирми, обществени органиазации и от проведените няколко обществени инициативи в града, на които бяха събрани повече от 1800 лева. Актьорът Филип Трифонов каза пред множеството, че няма нищо по-естествено от това паметникът да бъде открит на 24 май. „Първо идеята за чешмата беше да тече боза от нея, но това може да се осъществи по-нататък, а и кметът ме поздрави за идеята и каза, че ще помисли. Сега за откриването ще потече вода, но после може да пием от чешмата и боза. Искам да не забравя да поздравя от името на Людмил Кирков и всички кинематографисти, които го обичаха, а той беше за обичане, скулптора  Милен Каменов, чиято идея да пием вода и да се покланяме пред паметника на режисьора е великолепна, и той сега гледа отгоре и ни се радва. Той заслужава да има такъв паметник”, каза развълнуван актьорът пред врачани. И сподели, че и той се чувства врачанин, защото е живял седем месеца в града по време на снимките на филми, в които е играл. Развълнуван беше и кметът Калин Каменов. В емоционално слово той каза: „Събудих се тази сутрин, знаейки какво ще се случи, и някак странно ми се допи боза. Е, вече няма от 6 стотинки, срещу нас в магазина продават малко по-скъпа, купих си, за да се върна в този прекрасен български филм „Момчето си отива”, сниман тук във Враца. Момчето, което си отиде, но се върна. Момчето, което ние познаваме като Ран. Всъщност Филип Трифонов отново се върна във Враца, за което много му благодаря. Знаете ли колко горд се чувствам в момента като кмет на граждани, които помнят, пазят и съхраняват паметта на великите си съграждани. Така, както Людмил Кирков е увековечил Враца във своите филми, така и ние – днешните врачани, направихме необходимоно, за да увековечим този знаменит наш съгражданин, заради прекрасното му творчество, създал през годините. Убеден съм, че всеки който идва тук в този малък парк, за да пие вода и да се поклони пред Людмил Кирков, ще направи малкия жест, за да помни този голям наш съгражданин. Благодаря на всички, които дариха от два от 2000 лева за изграждането на този паметник, благодаря и на Милен Каменов за прекрасната торба, която заедно с всички дарители успяхме да реализираме,” Врачанският кмет се обърна и към актьора Филип Трихонов с думите: „Убеден съм, че с вашето присъствие, ще успеете да върнете всички нас в своето детство, да си припомнят Враца каквато е била преди години. Но да не забравяме, че от нас зависи каква ще бъде Враца днес и утре, а благодарение на общите ни усилия градът ни става такъв, за какъвто много от нас мечтаем”. Негово Високопреосвещенство Врачанският митрополит Григорий освети паметника и каза: „Нека паметникът да ни намомня за този, който е излязъл от нашия град, който е прославил не само Враца, но и нашата родина. За много и благословени години.” Само преди дни в града под Околчица е подета инициатива и за издигане на паметник на Мистър Сенко – илюзионистът, който получи голямата награда на американските илюзионисти за неговия номер с премахване на глава. Людмил Кирков (1933-1995) е режисьор на повече от 15 филма, а едни от най-обичаните са „Мочето си отива” и продължението му „Не си отивай” – снимани във Враца, „Оркестър без име” – гледан от над 2 милиона зрители, „Матриархат”, „Селянинът с колелото” – сниман също във Враца, „Равновесие”, „Кратко слънце”, „Шведски крале”, „Петък вечер” и много други. Носител е на орден „Кирил и Методий” първа и втора степен. Получава наградата на критиката и на Министерството на образованието за филма „Момчето си отива”. Втора награда и наградата на критиката за филма „Селянинът с колелото”, както и награда на Деветия международен кинофестивал в Москва през 1975 година. Филмът „Оркестър без име” получава наградата за режисура на Съюза на българските филмови дейци и Голямата награда на международния фестивал на комедийните филми в Габрово през 1983 година. А „Оркестър без име” е един от 10-те най-любими филми в зрителската анкета на БНТ, направена по повод 100-годишнината на българското кино през 2015 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Момчето Ран пожела да тече боза от паметник-чешма на Людмил Кирков (СНИМКИ)"}
{"url": "https://trud.bg/%d1%82%d1%80%d0%b8%d0%bc%d0%b0-%d0%be%d1%82-%d1%80%d0%b0%d0%bd%d0%b5%d0%bd%d0%b8%d1%82%d0%b5-%d0%bf%d1%80%d0%b8-%d0%b2%d1%87%d0%b5%d1%80%d0%b0%d1%88%d0%bd%d0%be%d1%82%d0%be-%d0%bd%d0%b0%d0%bf%d0%b0/", "text": "Трима от 13-те ранени при вчерашното нападение в центъра на френския град Лион са все още на лечение в болница, предаде ДПА, като цитира кмета на Лион. Жерар Колон каза пред телевизия Бе Еф Ем, че само един от тримата, оставащи в болница, е в сериозно състояние и че е можело „нещата да са по-зле“. Специалисти по борба с тероризма разследват експлозията, станала около 17.30 ч. местно врече вчера до пекарна на ул. „Виктор Юго“, в пешеходна зона на Лион. Полицията публикува в Туитър снощи призив към свидетели и снимка от охранителни камери на заподозрян, когото нарече опасен. Причината за експлозията още не е ясна. Според медии заподозреният избягал с велосипед, след като оставил взривното устройство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Трима от ранените при вчерашното нападение в Лион са все още в болница"}
{"url": "https://trud.bg/%d1%81%d0%b8%d0%bb%d0%b5%d0%bd-%d1%82%d1%80%d1%83%d1%81-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-51-%d0%b1%d0%bb%d0%b8%d0%b7%d0%be-%d0%b4%d0%be-%d1%82%d0%be%d0%ba%d0%b8%d0%be/", "text": "Силно земетресение с магнитуд 5,1 разтърси централната японска префектура Чиба, източно от Токио, съобщават световните агенции. Няма заплаха от цунами, според главната метеорологична агенция на страната. Това се случи часове преди американският президент Доналд Тръмп и съпругата му Мелания да пристигнат за четиридневно посещение в страната. Земетресението е на дълбочина 40 километра. По-късно вторични трусове са се появили в южната част на полуостров Босо. Няма данни за пострадали или разрушения. Япония се намира в сеизмично активна зона, известна като Огнен пръстен и редовно страда от мощни земетресения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Силен трус с магнитуд 5,1 близо до Токио"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89%d0%b8-%d0%be%d1%82-%d1%81%d1%83%d1%85%d0%be%d0%bf%d1%8a%d1%82%d0%bd%d0%b8%d1%82%d0%b5-%d0%b2%d0%be%d0%b9%d1%81%d0%ba%d0%b8-5/", "text": "Военнослужещи от Сухопътните войски унищожиха невзривен боеприпас, открит в частен имот в село Лелинци. Това съобщиха от пресцентъра на Министерство на отбраната. Формированието за овладяване и преодоляване на последствията от бедствия (ФОППБ) от състава на Бригадното командване – Благоевград с ръководител капитан Димитър Димитров е разузнало на 24 май един брой силно корозирала ръчна граната. Тя е била без видима маркировка и е открита при почистване на мазе в частен имот в село Лелинци, област Кюстендил. Откритият боеприпас е надлежно транспортиран и унищожен. В продължение на 5 часа от 15.00 до 20.00 часа формированието е водило разузнаване, транспортиране и унищожаване на открития невзривен боеприпас. Военнослужещите са действали на основание отправено искане на главния секретар на МВР и по заповед на командира на Сухопътните войски генерал-майор Михаил Попов. До пристигането на модулното формирование мястото, на което е открит боеприпасът, е било охранявано от органите на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Военнослужещи от Сухопътните войски унищожиха невзривен боеприпас, открит в частен имот в село Лелинци"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d0%bc%d1%8f%d1%81%d1%82%d0%be%d1%82%d0%be-%d0%bd%d0%b0-%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b2/", "text": "Петима са вече кандидатите за мястото на британския премиер Тереза Мей, която обяви, че   Министърът на здравеопазването Мат Хенкок е последният, който съобщи за включването си в надпреварата нов лидер на Консервативната партия, предава „Ройтерс“. Ханкок е петият кандидат за приемник на Тереза Мей. Останалите претенденти за поста на партиен лидер на консерваторите са министърът на външните работи Джереми Хънт, на международното развитие Рори Стюърд, бившият министър на труда и пенсиите Естър Маквей и бившият външен министър Борис Джонсън. Очаква се и други да се кандидатират. Миналата седмица лондонският в-к „Таймс“ обяви проучване, според което Борис Джонсън има сериозна преднина пред другите потенциални кандидати. Според данните 39% от членовете на Консервативната партия биха гласували за бившия външен министър, който беше и основна фигура в кампанията за Брекзит, информира  Мей ще се оттегли като партиен лидер, но ще остане на поста министър-председател, докато торите изберат неин наследник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Кандидатите за мястото на Тереза Мей вече са петима"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-50-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%b2%d0%b7%d1%80%d0%b8/", "text": "Най-малко 50 души са пострадали при взрив на тайландското пристанище Лаем Чабанг, след като голям кораб избухна в пламъци след силен взрив от един от контейнерите , пише тайландското англоезично издание Bangkok Post. Пожар е избухнал на товарен кораб на хонгконгски оператор, закотвен на терминал А2 в събота, според началника на пристанището. Тайландските медии съобщиха, че броят на пострадалите, закарани в четири болници, е достигнал почти 50 души. Няма съобщения за починали. На мястото на инцидента е бил разкрит временен медицински пункт. Повечето от пострадалите имат повърхностни изгаряния, интоксикация от дима и раздразнение на очите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Най-малко 50 души са пострадали при взрив на тайландско пристанище"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b4%d0%b5%d1%82%d1%81%d0%ba%d0%b8-%d1%83%d1%81%d0%bc%d0%b8%d0%b2%d0%ba%d0%b8-%d0%b2-%d0%bf%d1%8a%d1%80%d0%b2%d0%b8%d1%8f-%d0%b4%d0%b5%d0%bd-%d0%bd%d0%b0-%d0%b4/", "text": "Деца и родители заедно се забавляват в първия ден на Детски панаир в Благоевград. Инициативата се организира от Община Благоевград и Фондация „Easy Art“, с председател Станка Желева. В тазгодишното издание са включени над 40 културно-образователни инициативи. Малчуганите могат да създават глинени съдове, да свирят на барабани, да рисуват, да правят опити, да шият, да изработват бижута, фигури от пластилин. Освен работилниците по стъклопис, архитектура, пясъчни рисунки и грънчарство, на площадното пространство бе направена и демонстрация от младите пожарникари от СУ „Св.Климент Охридски“. Най-малките с желание и интерес слушаха и гледаха пожарникарите от Благоевград, които им обясняват и разказват за своята професия, а след това, желаещите могат да се качат в истински пожарен автомобил. Заниманията в Детски панаир 2019 продължават през целия ден и утре, отново на площад „Македония” от 10.30часа. Богатата програма е насочена към социалната интеграция и личностната реализация, развитие и утвърждаване на културата, науката, образованието, духовните ценности и физическата култура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Хиляди детски усмивки в първия ден на Детски панаир – Благоевград"}
{"url": "https://trud.bg/%d0%b7%d0%b0%d1%89%d0%be-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8%d1%82%d0%b5-%d0%ba%d0%b8%d1%82%d0%b0%d0%b9%d1%86%d0%b8-%d0%bd%d1%8f%d0%bc%d0%b0%d1%82-%d1%81%d1%82%d0%b0%d0%b2%d0%bd/", "text": "Предложената домашна рецепта укрепва структурата на костната тъкан и прави чудеса за тези, които имат болки в шията, гърба, ставите и краката. В нея няма нищо скъпо или екзотично – необходими са 150 г желатин. Вечер, преди да си легнете, разбъркайте 2 с.л. желатин (5 г) в четвърт чаша хладка вода. Нека сместа, която ще се превърне в желе, престои през нощта, без да я слагате в хладилника. Сутринта добавете от нея към това, което обичате – пресен сок, мляко или чай. Ще усетите резултат след 7 дни. Правете процедурата в продължение на месец, после я повторете след половин година. Така ще „смазвате” ставите си. Желатинът е висококачествено домашно средство и влияе чудесно върху здравето: укрепва ставите и сърдечния мускул; стимулира обмяната на веществата; подобрява цвета на лицето; укрепва сухожилията; подпомага профилактиката на остеопорозата и остеоартрита; укрепва структурата на косата и кожата; помага при лечението на дисплазия.", "date": "2019.05.25", "title": " Защо възрастните китайци нямат ставни болки"}
{"url": "https://trud.bg/%d0%bc%d1%8a%d0%b6-%d0%b5-%d0%bd%d0%b0%d0%bc%d1%83%d1%88%d0%ba%d0%b0%d0%bd-%d1%81-%d0%bd%d0%be%d0%b6-%d0%b2-%d0%b1%d0%be%d1%82%d0%b5%d0%b2%d0%b3%d1%80%d0%b0%d0%b4/", "text": "Мъж е бил намушкан с нож в Ботевград, състоянието му все още не е ясно. Инцидентът е регистриран на 24 май в 15.30 часа. Мъжът е откаран в болница, съобщават от МВР, цитирани от „Фокус“. По случая е образувано досъдебно производство. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Мъж е намушкан с нож в Ботевград"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%80%d0%b8%d0%ba%d0%b0%d0%bd%d0%b8-%d1%8f%d0%bf%d0%be%d0%bd%d1%81%d0%ba%d0%b8-%d0%b1%d0%b8%d0%b7%d0%bd%d0%b5%d1%81-%d0%bb%d0%b8%d0%b4%d0%b5%d1%80%d0%b8-%d0%b4/", "text": "Президентът Доналд Тръмп днес прикани японски бизнес лидери да увеличат инвестициите си в САЩ, в началото на държавното си посещение в Япония, предаде Ройтерс, цитирана от БТА. Визитата цели да изтъкне силните връзки между двете страни в обстановка на напрежения заради търговската война между САЩ и Китай. Токийският небостъргач „Скай Трий“ бе осветен в червено, бяло и синьо в чест на Тръмп.  Скоро след пристигането си Тръмп присъства на прием в резиденцията на посланика на САЩ Уилям Хагърти, на който според Белия дом са присъствали водещи ръководители на Тойота, Нисан, Хонда, СофтБанк и Ракутен.  Тръмп е казал на тези бизнес лидери, че никога не е имало по-подходящо време да се инвестира в САЩ и отново се оплака, че политиката на Управлението на федералния резерв пречи на американската икономика да осъществи потенциала си в пълна степен. В момент, когато се водят преговори по двустранно търговско споразумение между Вашингтон и Токио, Тръмп заяви, че иска в него да се обърне внимание на търговския дисбаланс между двете страни и да се гарантира честност и реципрочност.  „Япония от дълги години има преимущество, но това е окей, може би затова толкова ни харесвате“, каза шеговито Тръмп. Вашингтон обмисля да наложи мита на японския автомобилен износ, който според администрацията на Тръмп е потенциална заплаха за националната сигурност.  САЩ водят скъпоструваща търговска война с Китай, която поражда напрежения с Япония и ЕС, отбелязва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Тръмп прикани японски бизнес лидери да увеличат инвестициите си в САЩ"}
{"url": "https://trud.bg/%d0%be%d1%82%d1%80%d0%b0%d0%b2%d1%8f%d1%82-%d1%80%d0%b5%d1%84%d0%be%d1%80%d0%bc%d0%b0%d1%82%d0%be%d1%80%d0%b0-%d0%bc%d0%b8%d0%b4%d1%85%d0%b0%d1%82-%d0%bf%d0%b0%d1%88%d0%b0-%d0%b2-%d1%82%d1%8a%d0%bc/", "text": "Години наред един от най-интересните турски управници, бащата на първата османска конституция Ахмед Шефик Мидхат паша е на върха, а действията му са аплодирани, оспорвани, отричани, заклеймявани.  Така или иначе, през 1854 г. враговете успяват да свалят реформатора масон от поста втори секретар на Високата Порта. Възложена му е почти невъможната мисия да усмири бунтовете и анархията в Румелия. Драстичните му мерки довеждат до изненадващ успех. През 1864 г. земите от Варна и Тулча до Видин и Ниш са обединени в т.нар. Дунавски вилает, чийто управител става Мидхат паша. Той избира за административен център Русе, където набързо разгонва потъналите в леност и корупция местни държавни служители. Най-напред новият валия кани пред конака всички русенци, за да им се представи и да сподели с тях своите планове. Като средство за културно-просветна работа сред населението той доставя печатница, която освен книги и учебници печата и правителствения вестник „Дунав“.  Мидхат паша се заема – най-първо по отношение на данъците. Като стабилизира финансите, той насочва най-голямата част от средствата към модернизиране на вилаета. Изгражда водоснабдяване и модерна улична мрежа, въвежда именуването и номерацията на улиците и особено набляга на тези, които водят към пристанището и жп гарата. По негово нареждане започва монтирането на фенери по улиците и чаршиите, оформяне на зелени площи и паркове, строеж на две болници с аптеки към тях. Домакинствата са задължени да положат пред домовете си каменна настилка – само на най-бедните от тях разходите се поемат от общината. По времето на инициативния управник е открита първата у нас жп линия Русе-Варна, строят се мостове. За да стимулира местната икономика, Мидхат паша нарежда всички чиновници във вилаета да носят дрехи само от местен шаяк. Той създава първото модерно земеделско стопанство Образцов чифлик, земеделски спестовни каси и още ред нововъведения, които му спечелват прозвището „Гяур паша“, защото подобрил живота на българите. От особен интерес за нас е едно признание на Мидхат паша в статията „Турция в своето минало, настояще и бъдеще“, публикувана във френско научно списание през 1878 г. Имаме всички основания да му вярваме – той е управлявал нашите земи и като велик везир и е имал достъп до най-достоверна информация. „Между българите има повече от един милион мюсюлмани. В това число не влизат нито татарите, нито черкезите. Тези мохамедани не са дошли от Азия, за да се установят в България, както обикновено се мисли. Това са потомци на същите тези българи, преобърнати в Исляма през епохата на завоеванията и следващите години. Това са чеда на същата тази страна, на същата тази раса и от същото това коляно. А между тях има една част, които не говорят друг език, освен български.“ Впрочем съществува мнение, че и авторът на тия редове е с български корен от Ябланица, Ловешко.  Освен всичко друго, русенският валия насърчава проституцията и „За да се разврати по възможност нашата младеж, Мидхат паша отваряше нарочно хотели по нашите градове и паланки, особено покрай река Дунав, с разните келнерици, арфянки и шумадли“, пише ломчанинът Петър Берковски. Тези хотели служат повече за еротични удоволствия, отколкото за подслон на пътници, пояснява той. „На турските младежи беше строго запретено да посещават тия отомански хотели, които служат за разсадници на криворазбраната цивилизация и на разврата. Тая реформаторска привилегия за свободното посещение на тия турски „културни“ заведения се простираше само върху покорната рая.“ През февруари 1867 г. 11 души от най-интелигентните русенци протестират с искането на въпросните „заведения“ да се окачат червени фенери, та отдалече да се знае какво представляват те. Къщите за удоволствие в Русе били главно по тясната и крива улица, отиваща до пристанището, както и към сарая. Мидхат паша ги облага с данък и лично следи той да се внася редовно от собствениците им.  В Русе 42-годишният управник Това е Калиопа, красивата съпруга на пруския консул Калиш. Тайната им интимна връзка има и един явен знак – разкошна двуетажна къща, от която се разкрива великолепна гледка към Дунава. Тъкмо нея някога областният управител е подарил на любовницата си по особено оригинален начин. Без предлог подобен подарък би бил повече от скандален. Изобретателният паша го намира. В един слънчев ден той организира ново развлечение между първите градски дами – стрелба по гълъби. Онази от тях, която се отличи с най-точен мерник, ще стане стопанка на импозантния дом. В неделния ден целият град излиза да наблюдава състезанието. Въпреки старанието на участничките, повечето от които и преди са боравили с пушка, никоя не улучва. Освен една – прекрасната Калиопа. Тя, разбира се, не подозира, че за да гарантира победата й, Мидхат паша е наредил оръжията на съперничките й да се заредят с халосни патрони. Отделно пък е заповядал на един стрелец от гарнизона, скрит в храстите, да улучи гълъбите вместо Калиопа. Нищо чудно, че красивата сграда става символ на любовта. Тя обаче не донася щастие на легендарната хубавица. Новият валия, сменил Мидхат паша, смята за съвсем нормално заедно с поста да наследи и любовницата му. Калиопа не мисли така и един ден е намерена удушена. Трагично завършва и животът на дръзкия реформатор. На два пъти той става велик везир на Османската империя. През 1879 г. е осъден на смърт за убийството на султан Абдул Азис, но след намесата на британското правителство присъдата е заменена с изгнание. Умира самотен в затвора на крепостта Таиф, Арабия, най-вероятно отровен от своите.", "date": "2019.05.25", "title": " Отравят реформатора Мидхат паша в тъмницата\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%b7%d0%b0-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d1%87%d0%be%d0%b2%d0%b5%d1%88%d0%ba%d0%b8-%d0%be/", "text": "В село Чаглавица близо до столицата на Косово вчера полицията арестува двама чуждeстранни граждани и един косовски албанец. Косовската полиция съобщи, че арестуваните са заподозрени за организация и трафик на човешки органи, информира македонската информационна агенция МИА, цитирана от БГНЕС. „Полицейското звено и здравната инспекция извършиха контрол в частна болница и иззеха копия от медицински досиета и други документи като доказателство“, се казва в полицейското изявление. Със заповед на прокуратурата трите лица са задържани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Задържаха трима за трафик на човешки органи в Косово"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d0%b5%d0%ba%d0%b8%d0%bf-%d0%b5-%d0%bd%d0%b0%d0%bf%d0%b0%d0%b4%d0%bd%d0%b0%d1%82-%d0%b2-%d0%b3%d0%be%d1%86%d0%b5-%d0%b4%d0%b5%d0%bb%d1%87/", "text": "Медицински екип е нападнат в град Гоце Делчев при обслужване на адрес, сигналът е подаден към 11:00 ч. от центъра на града, съобщи Канал 3. Информацията е, че пациентът не е психично болен. Към момента не се знае за травмите на медиците, които са в шок. Има нанесени щети на линейката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.25", "title": " Медицински екип е нападнат в Гоце Делчев при обслужване на адрес"}
