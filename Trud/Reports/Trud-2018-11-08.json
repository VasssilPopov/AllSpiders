{"url": "https://trud.bg/%d0%b2%d0%b8%d0%b6%d1%82%d0%b5-%d0%b4%d0%be%d0%ba%d1%8a%d0%b4%d0%b5-%d0%b5-%d1%81%d1%82%d0%b8%d0%b3%d0%bd%d0%b0%d0%bb%d0%be-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be/", "text": "Кадри от птичи поглед над строителството на третия метродиаметър в столичния квартал „Овча Купел“ показват докъде е стигнала работата по новия лъч на метрото в София. Видеото е заснето от „Дрон Репортер“. Новата линия 3 на столичното метро е с дължина 16 метра и 16 метростанции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Вижте докъде е стигнало изграждането на третия лъч на метрото в квартал „Овча Купел“ в София (ВИДЕО)"}
{"url": "https://trud.bg/%d0%b1%d1%83%d0%b4%d0%b0%d0%bf%d0%b5%d1%89%d0%b0-%d0%bd%d0%b5-%d0%be%d1%82%d1%81%d1%82%d1%8a%d0%bf%d0%b2%d0%b0-%d0%bf%d1%80%d0%b5%d0%b4-%d1%81%d0%be%d1%80%d0%be%d1%81/", "text": "Унгарското правителство няма да прави никакви отстъпки пред Централноевропейския университет (ЦЕУ), спонсориран от US финансиста Джордж Сорос, чийто правен статут от над две години е нерегламентиран заради промени в закона за висшето образование, предаде Ройтерс. “В Унгария законът се прилага за всички, включително за университета на Сорос”, каза правителственият говорител Золтан Ковач, и допълни, че щом други чужди ВУЗ-ове могат да изпълнят условията, то и ЦЕУ трябва да последва примера им. Въпросният закон изисква чуждите университети да имат кампуси и в страната на произход, каквито ЦЕУ няма.    ", "date": "2018.11.08", "title": " Будапеща не отстъпва пред Сорос"}
{"url": "https://trud.bg/%d0%bd%d0%b0%d1%82%d1%80%d0%be%d0%b2%d0%b5%d0%bd-%d1%81-%d1%82%d0%b0%d1%82%d1%83%d0%bb-%d0%b1%d1%8f%d1%85%d0%bc%d0%b5-%d0%b2-%d0%b4%d0%be%d1%81%d1%82%d0%b0-%d1%82%d0%b5%d0%b6%d0%ba%d0%be-%d1%81/", "text": "„Жена ми се свлече на дивана и каза – нещо ми стана, в тоя момент и аз започнах да чувствам нарушение в зрението и веднага потърсихме спешна помощ в Попово… Бяхме в доста тежко състояние, особено жена ми  халюцинираше, имам чувството че в линейката изпадаше в безсъзнание”. Това разказа пред   Галин Иванов от Попово, който заедно със съпругата му са се почувствали зле, минути след като яли от спанака с листа татул, попаднал в търговската мрежа. Купили го от верига хранителни магазини. Айлин Садък от Търговище също пазарувала в хипермаркет: „В момента в който тръгвам да го готвя, намирам някакви стръкчета които са по различни от това на спанака и добре, че ги мих листенцата едно по едно и не попаднаха в храната на детето”. Четирима души са били приети в „Пирогов” след консумация на спанак в последните седмици, уточниха от спешната болница. Симптомите при отравяне с татул се появяват до няколко часа след консумация. Лечението се провежда с медикаменти, а зеленото растение е най-опасно за децата и възрастните над 70 години, предупреждават токсиколози. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Натровен с татул: Бяхме в доста тежко състояние, особено жена ми халюцинираше\t\t\t"}
{"url": "https://trud.bg/%d0%b2-%d1%81%d0%bb%d0%b8%d0%b2%d0%b5%d0%bd-%d0%b7%d0%b0%d0%bf%d0%be%d1%87%d0%bd%d0%b0-%d0%bd%d0%b0%d1%83%d1%87%d0%bd%d0%b0-%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f-%d0%bc/", "text": "„Местни култури и музейни стратегии“ е темата на двудневна научна конференция, която бе открита на 8 ноември в Сливен. Домакин на форума е Регионалният исторически музей „Д-р Симеон Табаков“. Целта е да бъдат разгледани тенденциите в презентирането на местните наследства и превръщането им в ресурс за местно развитие. Събитието е посветено на патрона на музея – д-р Симеон Табаков, автор на тритомния „Опит за история на Сливен“, съобщи директорът Николай Сираков. В Табаковите научни четения, какъвто е надсловът на конференцията, участват проф.Иван Маразов, доц. Ирена Бокова, археолози от Сливенска област и страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " В Сливен започна научна конференция „Местни култури и музейни стратегии“"}
{"url": "https://trud.bg/39-%d1%89%d0%b0%d1%82%d0%b0-%d0%b2-%d0%bd%d0%be%d0%b2%d0%b0-%d0%b0%d0%b3%d0%b5%d0%bd%d1%86%d0%b8%d1%8f-%d0%b7%d0%b0-%d0%bf%d1%8a%d1%82%d0%bd%d0%b0-%d0%b1%d0%b5%d0%b7%d0%be%d0%bf%d0%b0%d1%81%d0%bd/", "text": "39 щатни бройки, които включват председател, негов заместник, главен секретар, шеф на „Връзки с обществеността”, специализирана и обща администрация, ще бъдат разкрити със създаването на Държавна агенция по пътна безопасност (ДАПБ). Това предвижда проект на постановление на Министерския съвет, публикуван за обществено обсъждане. За новата структура няма да се отварят работни места за чиновници, а бройките се вземат от регионалното министерство и МВР. ДАПБ ще бъде изградена на два етапа. Вторият ще започне след приемането на нов Закон за движение по пътищата, в който да са записани функциите й и тогава служителите да станат около 80-100, като се вземат щатове и от Министерството на транспорта. Съществуващата сега държавно-обществена комисия по безопасност на движението, която има същите функции, ще продължи да работи, но заседанията й ще се ръководят не от министъра на вътрешните работи, а от бъдещия председател на ДАПБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " 39 щата в нова агенция за пътна безопасност (обзор)\t\t\t"}
{"url": "https://trud.bg/%d0%bd%d0%be%d0%b2%d0%b0-%d0%b7%d0%b0%d0%b3%d0%be%d1%80%d0%b0-%d0%b8%d0%bc%d0%b0-%d0%b3%d0%be%d1%82%d0%be%d0%b2%d0%bd%d0%be%d1%81%d1%82-%d0%b4%d0%b0-%d1%81%d0%b0%d0%bd%d0%b8%d1%80%d0%b0-%d0%be%d1%89/", "text": "Общината в Нова Загора има готовност при отварянето на Националната програма за енергийна ефективност и осигуряването на финансов ресурс да санира още многофамилни жилищни сгради. Това заяви кметът Николай Грозев на среща с хората от третата възраст в пенсионерски клуб „Загоре“, съобщиха от местната администрация. В града 25 сгради повишиха енергийната си ефективност, като три от тях са обществени – на началния етап в СУ „Иван Вазов“, на полицията и на пожарната. „За сравнение, в цяла България санираните досега сгради към вътрешното министерство са общо девет, две от тях са в Нова Загора“, допълни кметът. На срещата Николай Грозев представи проектите за развитие и облагородяване на квартал „Загоре“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Нова Загора има готовност да санира още блокове"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%ba%d1%83%d0%bb%d0%b8%d0%bd%d0%b0%d1%80%d0%bd%d0%b0-%d1%80%d0%b0%d0%b1%d0%be%d1%82%d0%b8%d0%bb%d0%bd%d0%b8%d1%86%d0%b0-%d0%b7/", "text": "Община Елена, Център за подкрепа за личностно развитие и Школа по изкуствата организират вечер, посветена на Деня на християнското семейство. Поканата е за 20 ноември от 17 часа в Общностен център в град Елена. Събитието ще започне с празнично слово на учителката Рени Симеонова за Въведение Богородично. В българския народен календар празникът е отреден за Ден на християнското семейство – поредното доказателство за единство на православния канон и народните традиции. Акцент в програмата на вечерта е кулинарната работилница под зоркото око на шеф Мартин Трухчев. В нея могат да се включат деца от 6 до 14-годишни и заедно с по-възрастен член на семейството ще се надпреварват в приготвянето и аранжирането на вкусотии. Консумативите за тях се осигуряват от организаторите на вечерта. Срокът за записване е до 16 ноември на тел. 0879 101 420 или в стая 316 на общинската администрация. За доброто настроение на деца и възрастни ще се погрижат възпитаници на Школа по изкуствата в Елена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Организират кулинарна работилница за Деня на християнското семейство в Елена"}
{"url": "https://trud.bg/%d1%81%d0%b8-%d0%b4%d0%b7%d0%b8%d0%bd%d0%bf%d0%b8%d0%bd-%d0%ba%d1%8a%d0%bc-%d1%85%d0%b5%d0%bd%d1%80%d0%b8-%d0%ba%d0%b8%d1%81%d0%b8%d0%bd%d0%b4%d0%b6%d1%8a%d1%80-%d0%ba%d0%b8%d1%82%d0%b0%d0%b9-%d0%b8/", "text": "Президентът на Китай Си Дзинпин проведе среща с Пекин с ветерана на американската дипломация Хенри Кисинджър, който пристигна в азиатската страна с последния пакет предложения на Вашингтон за отслабване на напрежението между двете страни, съобщава англоезичното китайско издание The South China Morning Post. В рамките на разговора в китайската столица, Си Дзинпин подчерта, че двете страни трябва много „точно да дефинират“ стратегическите си намерения с оглед изострянето на двустранните търговски отношения. Посланието му вероятно е последното, което отправя преди срещата му с държавния глава на САЩ Доналд Тръмп по-късно този месец. Китайският президент увери бившия американски държавен секретар, че Пекин би искал да разреши проблемите си със САЩ чрез диалог, но същевременно подчерта, че Вашингтон трябва да уважи интересите и избрания път на развитие на Пекин. „От известно време в САЩ има отрицателни коментари срещу Китай, което е достойно за внимание“, заяви Си Дзинпин пред 95-годишния гуру на външната политика. „Китай се ангажира да работи със САЩ за избягване на конфронтацията и за постигане на взаимно уважително сътрудничество, от което двете страни ще спечелят“, допълни китайският президент. Кисинджър, който беше на посещение в Пекин след икономически форум в Сингапур по-рано тази седмица, заяви на свой ред, че Китай и САЩ трябва да проявят стратегическо мислене и да открият перспектива за по-добро разбиране, разширяване на взаимните интереси и управление на различията им. На отделна среща външният министър Ван И също подчерта пред Кисинджър, че търговската конфронтация може да бъде решена чрез диалог. В отговор американският дипломат подчерта, че Пекин не бива да бъде разглеждан като съперник на Вашингтон. Посещението на Кисинджър – известен с посредничеството си за срещата между Ричард Никсън и Мао Цзедун през 1972 г., проправила пътя за установяването на официални дипломатически връзки между Китай и САЩ, се разглежда като част от подготовката за срещата на върха между Си Дзинпин и Доналд Тръмп в кулоарите на форума на Г-20 в Аржентина. Надеждите се, че преговорите между двамата ще доведат до своеобразно примирие в търговската война между САЩ и Китай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Си Дзинпин към Хенри Кисинджър: Китай и САЩ трябва да дефинират точно стратегическите си намерения"}
{"url": "https://trud.bg/%d0%b1%d1%83%d0%bc-%d0%b2-%d0%bf%d1%80%d0%be%d0%b4%d0%b0%d0%b6%d0%b1%d0%b8%d1%82%d0%b5-%d0%bd%d0%b0-%d0%ba%d0%be%d0%bb%d0%b8-%d0%bd%d0%b0-%d1%82%d0%be%d0%ba/", "text": "Продажбите на коли, задвижвани с ток и газ, както и на хибриди нарастват с много бързи темпове, показват данни на Асоциацията на европейските производители на автомобили. През третото тримесечие на годината продажбите на автомобили с алтернативно задвижване в ЕС се увеличават с 29,7%. Това се дължи основно на сериозното нарастване на изцяло електрическите коли (+37,4%) и на хибридните (+37,1%). Търсенето на коли, задвижвани с втечнен нефтен газ и природен газ, също нараства – с 11,8%. Покупките на бензинови коли в ЕС се увеличават с 15,2%, а при дизеловите има спад от 18,2%. В България продажбите на коли с алтернативно задвижване също бележи сериозен ръст от 218,4% като през третото тримесечие са продадени 691 такива автомобила. България обаче е сред четирите страни от ЕС, в които и продажбите на дизели се увеличават. У нас ръстът е със 7,4%, а другите страни с ръст на дизелите са Дания (+24,9%), Румъния (+24,2%) и Полша (+4,3%). У над продажбите на дизели (5327 броя за тримесечието) са повече, отколкото на бензинови коли (5031). Подобна е ситуацията само в още две страни – Италия и Португалия.", "date": "2018.11.08", "title": " Бум в продажбите на коли на ток\t\t\t"}
{"url": "https://trud.bg/300-%d0%bc%d0%bb%d0%bd-%d0%bb%d0%b2-%d0%bd%d0%b5-%d0%b4%d0%be%d1%81%d1%82%d0%b8%d0%b3%d0%b0%d1%82-%d0%bd%d0%b0-%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82%d0%b5%d0%bb%d0%b8/", "text": "Ценоразписът за сумите да не се определя от депутатите, а от съда 300 млн. лв. не достигат на застрахователите за щетите на пътя. Тези сметки представи зам.-председателят на КФН Владимир Савов по време на обсъждане в Комисията за бюджет и финанси дали да сложат таван от 20 хиляди лв. за неимуществени обезщетения при смърт на пътя. „Заделяните резерви от застрахователите по „Гражданска отговорност“ не са достатъчни да покрият обезщетенията, особено при автобусите и камионите, където щетите са най-високи, а премиите твърде ниски“, коментира той. Според представител на Гаранционния фонд предявените при тях претенции само за три месеца са 49, в които 101 лица претендират за обезщетения между 100 и 200 хил. лв. Един от случаите е за предявена претенция от дете, което се е родило след смъртта на своя дядо. Депутатите се обединиха около тезата, че липсват точни разчети за новите промени в Кодекса за застраховане. А предложения имаше сумите да не се определят от депутатите, а от съда. След решението на ВКС да разшири кръга на роднините, които да могат да предявяват претенции застрахователите цитираха данни, според които само първите три месеца след решението исковете от новия кръг лица наброяват 318, в които още 828 наследника искат 100 млн. лв. обезщетения за болки и страдания. Очаква се нов дебат, в който да се реши съдбата на роднините, предявяващи претенции и на застрахователните дружества, които вече говорят за фалити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.08", "title": " 300 млн. лв. не достигат на застрахователите за щетите на пътя\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%bf%d0%b0%d1%80%d0%b8%d0%b6%d0%ba%d0%b8%d1%8f-%d1%84%d0%be/", "text": "Президентът на САЩ Доналд Тръмп, който ще посети Париж за възпоменанията за 100-годишнината от края на Първата световна война, няма да участва във форума за мира в неделя, организиран по инициатива на френския му колега Еманюел Макрон. Това предаде Франс прес, като цитира историка Жюстен Вес, един от организаторите. Очаква се десетки държавни глави да посетят тази седмица френската столица, за да участват в церемониите за стогодишнината от примирието, сложило край на Първата световна война. В неделя сутринта ще има церемония пред Триумфалната арка в Париж. Много от лидерите ще участват и във форума за мира, който започва следобед и ще продължи до вторник. „Парижкият форум за мира“ ще продължи до вторник в голямата зала в парка „Ла Вилет“. На него ще се обсъжда международното сътрудничество и глобалното управление. Участниците ще подкрепят запазването на мултилатерализма в международните отношения, който е подложен на изпитание от възхода на лидери като Доналд Тръмп, смятащи, че интересите на тяхната страна се защитават по-добре с двустранен и транзакционен подход, отбелязва АФП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Тръмп няма да присъства на парижкия форум за мир"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%b2-%d0%bf%d0%bb%d0%b8%d0%ba-%d1%82%d0%be%d0%bf%d1%8f%d1%82-%d0%b1%d1%8e%d0%b4%d0%b6%d0%b5%d1%82%d0%b0-%d1%81-400-%d0%bc%d0%bb%d0%bd-%d0%bb/", "text": "Отказваме се от 60 хил. лв. при недеклариран труд Държавата губи 400 млн. лв. годишно от заплати в плик. Това пресметнаха от НАП по време на кръгла маса по темата. Най-уязвими са служителите в малки фирми в сферите търговия, туризъм, транспорт, инженерни услуги и реклама. А рисковите работодатели заемат голям дял от 60%. От недекларирания доход губи най-много служителят, заради своите осигурителни права, като всеки може да пресметне сумите на www.zaplatavplik.bg. Калкулаторът е разработен съвместно между НАП и Инспекцията по труда, за да изчислят кой колко губи от скритите осигуровки. „Ако, например, човек получава 1000 лв. в действителност, но работодателят му плаща осигуровки на сумата от 500 лв., дългосрочната загуба с калкулатора, който сме разработили, показва загуба в размер над 60 хил. лв.“, каза шефът на дирекция Комуникации в НАП Росен Бъчваров. Загубите идват от по-малки суми, които ще получат работниците при майчинство, болнични, обезщетения за безработица и пенсии. Една от мерките срещу заплатите в плик, която приходната агенция планира да предприеме, е да изпраща имейл с декларираната заплата на всеки новоназначен служител. На въпрос защо работодателите плащат заплати в плик, Росен Бъчваров обясни, че най-вероятно ги тласка това, че осигурителната тежест за работниците е тройно по-висока от плащането на корпоративния данък. Той допълни, че над 97% от данъчните приходи се формират от доброволно внасяне на сумите. „Докато служителите се притесняват, че ще изгубят работата си, ако подадат сигнал, припомняме, че всеки може да го направи анонимно в Инспекцията по труда”, каза Дина Христова от институцията. „Най-често сигналите се подават за работното време и заплащането на труда, а не толкова за условията на труд”, допълни тя. От началото на годината до октомври в Инспекцията са подадени общо 5000 сигнала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Заплатите в плик топят бюджета с 400 млн. лв.\t\t\t"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%ba%d0%be%d0%bb%d0%b0-%d0%b8-%d0%ba%d0%b0%d0%bc%d0%b8%d0%be%d0%bd-%d0%b2/", "text": "Двама души загинаха при тежка катастрофа тази вечер в околностите на Пловдив по пътя за Пещера, съобщи  Ударили са се лек автомобил и камион, като двете жертви са в колата. На мястото има пожарни, като огнеборците се наложи да разрежат смачкания автомобил, за да извадят телата на загиналите. Колите се пренасочват по обходен маршрут.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Тежка катастрофа между кола и камион взе две жертви край Пловдив"}
{"url": "https://trud.bg/%d0%b0%d1%82%d0%b0%d0%ba%d0%b0-%d1%81-%d0%ba%d0%be%d0%bb%d0%b0-%d0%b1%d0%be%d0%bc%d0%b1%d0%b0-%d0%b2-%d0%bc%d0%be%d1%81%d1%83%d0%bb/", "text": "Заминиран автомобил е бил взривен в близост до ресторант във втория по големина град в Ирак – Мосул, предава АФП, като се позовава на местните сили за сигурност. Това е първата подобна атака, извършена в града, след като преди около година Ирак обяви победа над близкоизточната радикална групировка „Ислямска държава“. Джихадистите загубиха всичките си позиции в градовете в страната, но продължават да извършват партизански атаки срещу цивилни и правителствени цели.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Атака с кола-бомба в Мосул"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d0%bf%d1%80%d0%be%d0%b5%d0%ba%d1%82%d0%b0-%d0%b7/", "text": "През 9 етапа ще мине процедурата по избор на стратегически инвеститор за АЕЦ „Белене”, като името му трябва да стане ясно след малко повече от година. Това обяви пред   енергийният министър Теменужка Петкова. Тя подчерта, че българската държава ще участва само с апортна вноска, т.е. с площадката, оборудването, инфраструктурата и лицензите. Именно заради това и анализи на БАН и HSBC са дали максимална обща стойност на проекта до 10 млрд. евро, като това е задължително условие пред потенциалните инвеститори. Друго такова е централата да заработи до 10 години след сключването на договора. Не толкова ключово е изискването избраната компания да имат опит в строителството и експлоатацията на АЕЦ: „За нас е важно да имат опит в ядрената енергетика, но не е задължително – става дума за стратегически инвеститор, а не за строител”. Петкова отбеляза, че например т.нар ядрен остров може да бъде изграден само от конструктора на реактора – „Росатом”. Именно руснаците ще бъдат поканени да участват в проекта, като към момента заявен интерес има от френски, китайски и корейски енергийни компании. Тези, които стигнат до преговори, ще трябва да представят и финансов модел на проекта с крайна цена на електроенергията. Петкова сподели, че е оптимист за реализацията на Втора атомна. По думите й през последните 6 г. сериозно се е променила енергийната политика на целия ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Теменужка Петкова: Цената на проекта за АЕЦ „Белене“ трябва да е до 10 млрд. евро"}
{"url": "https://trud.bg/%d1%81%d0%bb%d0%be%d0%b2%d0%b0%d1%86%d0%b8%d1%82%d0%b5-%d1%81%d0%b8-%d0%bd%d0%b0%d0%bf%d0%b8%d1%81%d0%b0%d1%85%d0%b0-%d1%83%d1%81%d0%bf%d0%b5%d1%88%d0%bd%d0%b0-%d0%b8%d1%81%d1%82%d0%be%d1%80%d0%b8/", "text": "Братислава – юли 2008 г. в Съединените щати ипотечната криза набира скорост, която през следващите месеци се превръща във финансова и нейната сянка постепенно се разпрострира из целия свят. Икономическият балон все още се надува, валутите на посткомунистическите страни от Централна Европа, включително словашката крона, държат рекордни стойности. Точно в този момент се стига до повратна точка, която ще засегне живота на всички словаци. Валутният курс на словашката валута, който над 2,5 години е в европейския валутен механизъм ERM II, се определя на исторически най-силното ниво от 30,126 крони за 1 евро. На практика това означава, че от януари 2009 г. по този валутен курс ще се обменя кроната в нашите банкови сметки за евро. За словашките домакинства това бе изключително щастлив момент. Два месеца след фиксирането на курса през юли, американската банка Lehman Brothers се срина. Огромният балон се спука и предизвика рязък спад на световните финансови пазари. Стойностите на чешката корона, унгарския форинт и полската злота паднаха бързо. Финасовите експерти изчислиха, че ако бяхме закъснели няколко месеца с фиксирането на курса, щяхме да обменяме кроната в съотношение около 40:1. Естествено, силният курс на кроната не бе изгоден за всички. По-конкретно, на нашите износители, чиито стоки, предназначени за еврозоната, изведнъж поскъпнаха. Хората обаче прецениха, че след обмяната ще имат значително повече евро в портфейла си. Точно такова, с каквото плащат германците, австрийците, финландците или холандците. Но не всичко беше идеално. Преди 1 януари 2009 г. част от населението не криеше своето притеснение – от нарастването на цените, проблемите при преизчисляването, до това, как ще свикват с новите пари. Все пак, едно е да дадеш в къщи на жена си заплата от 15 000 крони, друго – само 500 евро. И съвсем различно е да заплатиш в бирарията 27 крони за една бира, отколкото 90 цента. Да, преминаването към еврото наистина не беше лесно. Кроните ни съпровождаха от 1918 г., когато възникна самостоятелната държава Чехословакия. В началото много хора носеха със себе си калкулатори в магазина, за да преизчислят покупките си до последния цент, но те дори не бяха необходими, тъй като през цялата 2009 г. всички търговци бяха задължени да изписват цените на стоките както в крони, така и в евро. Много от тях продължиха с тази практика и през следващите години. Фактически не се стигна до значително оскъпяване, от което много хора се страхуваха. Светът се опомняше от финансовата криза, инфлацията постепенно падна до минимум, а цените нарастваха много бавно. Ползите от въвеждането на еврото бяха много повече. Вече не трябваше да обменяме пари, когато отивахме на пазар в австрийския Хайнбург, на няколко километра от Братислава. Чуждестранните туристи не бяха принуждавани да обменят пари в банките или бюрата, често при изключително неблагоприятни условия. Броят на туристите в Братислава и Татрите значително нарасна, което се отрази на туристическия бизнес. Не на последно място, увеличи се и броят на инвеститорите в Словакия, тъй като голяма част от финансовата бюрокрация отпадна. Много бързо страната ни се превърна във фактор за растежа на европейската икономика. Ясно е, че освен реформите на правителството на Микулаш Дзуринда, основната причина бе еврото. Именно благодарение на него се присъединихме към ексклузивния Клуб на еврозоната, който оказва голямо влияние при икономическите решения на Европейския съюз. Необосновано се оказа и притеснението, че Западът ще гледа на нас като на бедни роднини и в еврозоната ще свирим само втора цигулка. Обратното е вярно. Нито една от западноевропейските страни никога не ни показа, че сме по-малоценни членове на еврозоната. Винаги сме били равноправни партньори. И това важи не само за Словакия, а и за другите страни от бившия комунистически блок като Естония и Словения, по-късно Литва и Латвия. Всички страни изпълняват договорените критерии и са двигатели на европейския растеж, привличайки инвеститори. Ако някой има проблеми, това са предимно стари членове на ЕС, като Италия, Гърция или Испания. В началото на следващата година словаците ще отбележат десетата годишнина от присъединяването си към еврозоната. Днес почти всеки възприема стойността на стоките в евро. Например, когато сме в Чехия, където цените са в крони, ние механично си ги преизчисляваме в евро. Едва тогава преценяваме какво си струва да се купи.   Българите също биха могли да го направят С европейската валута България също има шанс да си напише подобна успешна история като Словакия. Не бива българите да се притесняват при вземането на решение дали да се откажат от лева. Особено сега, когато става все по-ясно, че всеки друг път, различен от европейската интеграция, би бил грешка. Просто присъединяването към общия валутен съюз, е в основата на целия този процес.   *Павел Новотни е редактор в авторитетния словашки всекидневник „Хосподарске новини” в Братислава, Словакия. Материалът е предоставен ексклузивно на вестник „Труд“ от автора, със съдействието на българския посланик в Словакия Йорданка Чобанова.    ", "date": "2018.11.08", "title": " Словаците си написаха успешна история с еврото\t\t\t"}
{"url": "https://trud.bg/%d0%be%d0%b1%d1%81%d1%8a%d0%b6%d0%b4%d0%b0%d1%82-%d0%b4%d0%b0-%d1%81%d0%b5-%d1%81%d0%bb%d0%be%d0%b6%d0%b8-%d0%bb%d0%b8-%d0%bb%d0%b8%d0%bc%d0%b8%d1%82-%d0%bd%d0%b0-%d0%be%d0%b1%d0%b5%d0%b7%d1%89%d0%b5/", "text": "Пред пълна зала в Народното събрание депутатите обсъждат да се сложи ли лимит на обезщетенията при смърт на пътя. На заседанието присъстват представители на Комисията за финансов надзор (КФН), Гаранционен фонд, министерството на финансите, застрахователите, адвокатската колегия и дори омбудсманът Мая Манолова. Обсъждането породи широк обществен дебат, заради наложения лимит на неимуществените обезщетения при смърт в катастрофа в размер на 20 хиляди лв. Ако не се приемат промените, застрахователите ще вдигнат цената на „Гражданска отговорност“ в пъти, тъй като те не печелили от продажбата на този вид застраховка, а дори били на загуба, заяви шефът на бюджетната комисия Менда Стоянова. „Заделяните резерви от застрахователите по „Гражданска отговорност“ не са достатъчни да покрият обезщетенията, особено при автобусите и камионите, където щетите са най-високи, а премиите твърде ниски“, коментира Владимир Савов от КФН. Но сметките на застрахователите са други. Според Асоциацията на застрахователите за 2017 г. премийният приход от застраховките на компаниите е бил 650 млн. лв., от тях са изплатени по щети 450 млн. лв. А заделеният им резерв достига 1,2 млрд. лв. За дебат извън Народното събрание призова Богдан Милчев от Института за пътна безопасност. Менда Стоянова му отговори, че решение днес няма да се вземе, а ще има друг хладнокръвен дебат по темата. След решението на Върховния касационен съд (ВКС) да разшири кръгът на роднините, които да могат да предявяват претенции, застрахователите цитираха данни, според които само през първите три месеца след решението исковете от новия кръг лица наброяват 318, в които още 828 наследника искат 100 млн. лв. обезщетения за болки и страдания. Според представител на Гаранционния фонд предявените при тях претенции само за три месеца са 49, в които 101 лица претендират за обезщетения между 100 и 200 хил. лв. Един от случаите е за предявена претенция от дете, което се е родило след смъртта на своя дядо. Ценоразписът, който Менда Стоянова внесе между първо и четене в Кодекса за застраховане, бе заклеймен от хора, загубили близки в катастрофи. Според тях сумите не трябва да се определят от депутатите, а от съда. „Надявахме се този разширен кръг да не мине 2,5 пъти, но го минава, а колкото по-публичен е дебатът, толкова повече хора започват да предявяват претенции по стари дела“, коментира Светла Нестерова, председател на Асоциация на застрахователите. Върховният касационен съд (ВКС) е свършил работата на законодателите, като е разширил кръга на роднините, които могат да предявяват претенции за обезщетения, коментираха адвокати. Според тях Европейската директива, която призовава за тези реформи, е трябвало да се транспонира в нашето законодателство още през 2015 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Обсъждат да се сложи ли лимит на обезщетенията при смърт"}
{"url": "https://trud.bg/%d0%be%d0%ba%d1%80%d0%b8%d1%85%d0%b0-%d0%b4%d0%b2%d0%b5-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%b4%d0%b5%d1%81%d1%82%d0%b8%d0%bb%d0%b5%d1%80%d0%b8%d0%b8-%d0%b8-%d0%bd%d0%b0%d0%b4-20/", "text": "Митнически служители от отдел „Митническо разузнаване и разследване“ в Митница Бургас откриха две работещи нерегистрирани дестилерии за етилов алкохол и иззеха от друг регистриран „казан“ 221,5 литра етилов алкохол без обезпечен или платен акциз, при три отделни проверки през последните дни, съобщиха от Агенция „Митници“. На 6 ноември 2018 г., митническите служители извършват проверка в частен имот на територията на селище в община Нова Загора по оперативна информация за нерегламенитрано производство на акцизни стоки. При проверката в обекта са открити в работен режим две съоръжения за изваряване на етилов алкохол с обем от 150 и 250 литра -заредени с ферментирал материал и със запалени огнища. Установено е, че обектът няма валидно удостоверение за регистрация на специализиран малък обект за дестилиране /СМОД/ от Митница Бургас в съответствие с изискванията на Закона за акцизите и данъчните складове /ЗАДС/. Дестилационните съоръжения са иззети, на собственика ще бъде съставен акт за установено административно нарушение. Още един нелегален „казан“ с две изградени съоръжения за изваряване на етилов алкохол в работещ режим е открит от митническите служители при проверка в стопанска постройка на територията на община Нова Загора на 1 ноември 2018 г. Обектът не е регистриран по ЗАДС. Процесът на дестилиране е прекратен и съоръженията с вместимост също от 150 и 250 литра са иззети с опис. При друга проверка на 1 ноември 2018 г. в регистриран и работещ СМОД, в промишлена зона край селище на територията на община Айтос, митническите служители откриват два бидона съдържащи общо 221,5 литра етилов алкохол с характеристики на ракия, за които собственикът на „казана“ не е представил никакви документи за платен или обезпечен акциз по ЗАДС. Алкохолът е задържан. Взети са проби за лабораторен анализ. Предстои да бъде образувано административнонаказателно производство по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Окриха две нелегални дестилерии и над 200 литра алкохол без платен акциз на Митница Бургас"}
{"url": "https://trud.bg/%d0%b5%d0%b4%d0%bc%d0%be%d0%bd-%d0%b4%d0%b0%d0%bd%d1%82%d0%b5%d1%81-%d0%be%d1%82-%d1%81%d0%ba%d0%be%d0%bf%d0%b8%d0%b5/", "text": "Президентът Георги Иванов има право да помилва Груевски Нали си спомняте кой е Едмон Дантес? Емблематичната фигура на марсилския моряк, набеден от своите приятели, излежава дълги години несправедливо в затвора на остров Иф, за да избяга с хитрост и да се превърне в несметно богатия граф Монте Кристо. Който, разбира се, си разчиства сметките със своите врагове, запазвайки обаче чувството си на справедливост и човечност. Цялата история на Едмон Дантес, съчинена от Александър Дюма-баща, има своя романтичен ореол. Затова историята се чете и толкова хора, знам го, искат да се припознаят като някакви модерни Граф Монте Кристов-ци. Не е такъв случаят обаче с бившия лидер на ВМРО-ДПМНЕ и доскорошен премиер Никола Груевски. На него му предстои да влезе в затвора, за да излежи първата си, вече произнесена от Основния съд в Скопие и потвърдена от апелационните инстанции, присъда от две години. Заради покупката на висококласен блиндиран автомобил, марка „Мерцедес”, който той имал намерение да ползва като личен. Срокът Груевски да потропа на вратите на следствения затвор в ромския квартал на Скопие Шуто Оризари, тече от 9 ноември, петък. Всички опити на бившия премиер да обжалва изпълнението на това постановление за влизане в килията бяха отхвърлени. Очевидно, съдебните власти, които Груевски контролираше цялостно, когато беше премиер, вече са „взели завоя” и нямат никакво намерение да направят компромис с него. Разбира се, че Груевски помоли излежаването на присъдата да бъде отложено, като използва за аргументи вече известни и популярни прецеденти в съдебната практика. Ето един, който ми е познат отблизо – бившият министър на отбраната и бивш премиер от Социалдемократическия съюз до 2006 година, сега професор в Скопския университет и преподавател по римско право и реторика Владо Бучковски беше гост на лекторията за Македония, която моята скромност води в Македонския научен институт. Бучковски изнесе блестящ анализ на ситуацията преди референдума на 30 септември, към него имаше много въпроси, но никой не посмя или коректно не поиска да го попита как така като има присъда от няколко години затвор, той е на свобода и си върши преподавателската работа съвсем свободно. След дълго съдебно дирене професорът бе осъден по времето на Груевски заради вменена вина, че незаконно е доставил части за ремонт на подарените от България на Македония през 1999 г. танкове. Или поне за тези, които останаха след рязането им за скрап или препродажбата им. Помните този случай… Бучковски, в крайна сметка получи своята присъда, но помоли съдът да отложи нейното излежаване с аргумента, че професорът има студенти, които го чакат в залата да им говори за същността на римското право, основа на всички права след това… И ето, дойде в София и се държа като истински академичен учен и политик. Никола Груевски пък се аргументира, че е депутат и че иска да си върши депутатската работа в парламента. На всичко отгоре правел тежък научен труд, за който му трябвало време и спокойствие. Това пък послужи скопските шегобийци да го репликират, че, о-о-о, в затвора спокойствие и време колкото искаш. И сега въпросът стои така: дали Груевски ще седне в килията като депутат, или като обикновен гражданин. Когато този текст види бял свят, вече ще се знае решението на специализираната парламентарна комисия по мандатните въпроси, която ще е решила дали да внесе в пленарната зала предложение за отнемане на мандата на Груевски. Ако го приеме и го внесе, ситуацията става крайно интересна и бих казал, симптоматична. Защо? Ами, защото евентуалното предложение за отнемане на мандата на Груевски трябва да бъде прието с мнозинство от две трети от гласовете. Толкова, колкото бяха необходими на премиера Зоран Заев за да започне парламентарната процедура за конституционните промени, без които няма да има членство в НАТО и в Европейския съюз. На Заев му бяха нужни осем гласа от опозицията, плюс неговите 72, за да прокара това важно решение. Осмината вече формираха своя отделна парламентарна група, но няма никаква сигурност, че ще подкрепят предложението за отнемането на мандата на Груевски. По-скоро очакванията са тъкмо обратните. Осмината публично заявиха, че няма да го направят, така че, вносителите да си правят сметката. Дали това е някакъв знак за отрезвяване, дали е – все пак, жест към Груевски, който им беше партиен лидер, а на някои от тях и премиер – например, бившата министърка на културата Елисавета Канчевска-Милевска. Или пък просто искат да дадат знак, че „онази” подкрепа за конституционните промени си е заслужавала заради големия залог за бъдещето на страната им. Има някаква логика, но в крайна сметка почти сигурно е, че Груевски ще си остане депутат. Друг е въпросът, че ако наистина отиде в затвора за две години, това ще означава, че ще влезе в друг казус, според който мандат на пратеник се отнема, ако той не се явява на работа в парламента в продължение на шест месеца. Две години са четири пъти повече от шест месеца, нали? Тогава всички други аргументи отпадат… Е, добре де, дали е пратеник или не, щом като това няма особено значение в момента, ще влезе ли все пак Груевски в Шутка? А-а-а, още не сме разкрили най-сериозния му коз, мисля си аз. А той се нарича Георге Иванов и все още е президент на Република Македония. Той има право като държавен глава да помилва Груевски, както вече го направи преди две години, когато подписа указ за аболицията на 56 човека, между които и Груевски. Спомняте си, това бе искрата, която подпали гнева на македонците и те излязоха на улиците и площадите и не се върнаха у дома, докато не падна властта на Груевски. Иванов дължи подкрепа на бившия премиер, най-малкото заради това, че на два пъти Груевски го предложи, и на практика, че изборната машина на ВМРО-ДПМНЕ, ръководена от съветника му Мартин Протугер, го направи държавен глава за два петгодишни мандата. И сега – внимание! За какво мислите Специалната прокуратура, която разследва случаите на корупция във властта и на злоупотреба със служебното положение на режима на Груевски, обяви, че започва предварително производство за наказателно преследване на президента Иванов. Мотив – нарушение на конституцията заради отказа му да подпише и да пусне в изпълнение два закона: единият – за употреба на езиците, и вторият, за Договора от Преспа между Македония и Гърция. И двата документа бяха ратифицирани, и двата Иванов ги върна, те отново бяха гласувани в парламента със законното обикновено мнозинство, но държавният глава и досега не иска да ги подпише. Това противоречало на съвестта му и на предизборната му програма за втория му мандат, в която пишело, че няма да подкрепя каквато и да е промяна на конституционното име на държавата – Република Македония. Специалната прокуратура демонстрира публично, че събира документи, с които да се обоснове и започне наказателно производство срещу Иванов, противниците на президента, а те хич не са малко, доволно потриват ръце и хвърлят по едно око в Наказателния кодекс, където пише, че за подобно престъпление се полагат пет години затвор. Глупости, разбира се, сигурен съм, че Иванов ще остане на поста си до април следващата година, когато са изборите за нов държавен глава. Но тази шумотевица очевидно я има, за да го предупреди да внимава при използването на пълномощията си като президент, в това число и най-вече по отношение на Груевски. Нещо да кажете за използването на правосъдната система от властите като политическо оръжие?  А защо в заглавието сравних Груевски с Едмон Дантес? Ами, защото двете години от първата присъда на бившия премиер са само началото. Има още четири, засега, дела срещу него, които могат да го превърнат в затворник толкова дълго, колкото марсилският моряк лежа на остров Иф.  ", "date": "2018.11.08", "title": " Едмон Дантес от Скопие\t\t\t"}
{"url": "https://trud.bg/%d0%b8%d1%80%d0%b5%d0%bd%d0%b0-%d0%bf%d0%b5%d1%80%d1%84%d0%b0%d0%bd%d0%be%d0%b2%d0%b0-%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bd%d0%b0/", "text": "Какво се случва на пазара за жилища в страната? Накъде се движат цените? Какво да очакваме от строителите, банките и брокерите при покупката на едно жилище и реално какви имоти търсят купувачите и на каква цена, на тези и други въпроси отговаря  експертът Ирена Перфанова. – Г-жо Перфанова, какво става на пазара за жилища в страната? – В края на 2018 г. пазарът в страната е доста по-спокоен, отколкото отчетохме за същия период през миналата година. Отбелязваме и известен спад на броя на сделките и забавяне на ръста на цените. На наемния пазар се забелязва продължително задържане на оферти и голямо предлагане. Новото строителство в големите градове продължава да се търси и продава успешно в незавършен етап, но вече е въпрос на цена, за да се реализират по-бързи сделки. Пренасищането с ново строителство в един квартал оказва влияние на цените на предлагане и създава конкуренция между предприемачите. И ако преди само предупреждавахме, че ще се стигне до подобна ситуация, то това вече е факт. Съотношението цена-качество-гъвкава схема на плащане ще определят оттук нататък конкуренцията между тези имоти. – Има ли ръст на сделките, предвид ниските лихви по ипотечните заеми? –  Нивата на лихвените проценти по кредитите са ниски, имайки предвид историята им за страната и не достатъчно ниски, ако направим сравнение с други европейски държави.За съжаление клиентите често извън ипотечния кредит взимат и потребителски кредит, което дава 100% кредитиране на сделка, а по някога и повече. А банките в момента допускат тази процедура. През юли тази година излезе статистика на НСИ, която показа най-висок процент на инфлация в страната за последните 5 години. Седи сериозно въпросът дали кредитоискателите ще могат да си позволяват в бъдеще да изплащат два кредита – един ипотечен и един потребителски с по-висок лихвен процент. – Какво да очакваме по-нататък? – Периодът, в който на европейско ниво лихвените проценти ще тръгнат нагоре наближава и банките трябва да са подготвени за контролиране на сумите, които да отпускат за ипотечен кредит. За тях отпускането на кредит е инвестиционен процес и те освен, че оценяват моментната цена на един имот, оценяват и риска на тази инвестиция и от гледна точна на кредитоискател, и от гледна точка на пазар. Прогнозите за покачване на лихвените проценти в средата на 2019 г. е част от този риск анализ и той няма как да не повлияе на имотния пазар и на бъдещото кредитиране. Важно е процесите да са плавни без рязък скок в една или друга посока, за да не обърнат критично пазара. В този аспект независимо, че БНБ отчете през август 9,6% годишен ръст на размера на отпуснатите кредити за закупуване на жилищни имоти, това все пак не оказва влияние на пазара такова, че да има ръст на броя на сделките. Това е сериозен индикатор за намеренията на дребния инвеститор. Купувачите не купуват на всяка цена, а на цената, която могат да си позволят или да им бъде финансирана и са склонни да я плащат за имоти, които отговарят на техните критерии. – Има ли накъде още да поскъпват жилищата в София? – Цените в София са стигнали нива, които през последните месеци на годината се задържат сравнително стабилни. Забелязва се и лек спад на броя на сделките, както и увеличаване на процента, с който се водят преговори между офертна и продажна цена. Все още обаче по-маломерните апартаменти представляват интерес за много купувачи и при тях преговорите за сваляне от офертната цена са минимални. Същите поддържат и по-високи нива за цена на кв.м.  Опасно е да говорим за поскъпване на цените в столицата, като се има предвид големият им ръст през последните години. В момента е важно да се търсят инструменти за контролиране на нивата, за да намерим баланс за пазара. Не е в ничий интерес манипулирането му с информация, която работи в полза на частни интереси. За да бъде стабилен пазарът, за да не се обърне рязко надолу, трябва да се създават политики, които да контролират неговия ръст – изключително сложен процес, изискващ много регулативни мерки и стабилна икономика в дългосрочен аспект. Българският пазар е малък и е концентриран основно в няколко града и най-силно в София. Когато говорим за политики, регулация, цени трябва да отчитаме и демографския фактор, който оказва влияние на търсенето. При растящ поток на миграция към столицата логично и нуждата от жилища да расте и това да оказва влияние на темпото и посоката на движение на цените. Но трябва да се замислим какво ще се случи в районите, които се обезлюдяват и какви политики трябва да се предприемат, за да не се окаже че строим град-държава. – С бранша на 15 и 16 ноември в НДК ще обсъдите национална жилищна стратегия. Кои са най-реалистичните предложения за нея? – Най-важното  е, че на форума  ще отчетем световните тенденции и къде се намираме ние в тях. Ще погледнем пазара през погледа на международните експерти, ще споделим опита на други държави – и добрия, и лошия. Ще се запознаем с политики, приложени от други правителства и общини, насоките на ООН за национални жилищни стратегии, за да може да създадем наистина полезна жилищна стратегия за България. Това е документ, който засяга всеки българин, всяко лице живеещо и инвестиращо в България, всички бизнеси, свързани с недвижими имоти, всяка община. Затова едно подобно обединение на браншови организации, министерства и ООН, каквото е този форум преди финализиране на стратегически документи е деклариране и на бизнеса и на държавата, че не ни е безразлично как планираме бъдещето си. Този форум е сериозен пример за публично-частното партниране и изпълнение на Sustainable Development Goal 17 на ООН. Националната жилищна стратегия е рамков документ, не е закон. Но на базата на него ще се планират следващи стъпки, програми, законови промени. Затова е важно да бъде максимално прецизиран. Трудно е да формулираме кое е най-приложимо или реалистично. Целта на стратегията е нещата да се случват, т.е. всички те да бъдат приложими и реалистични. За да се случват процесите от една страна трябва да има норми и контрол на тяхното спазване, от друга – хората трябва да бъдат стимулирани да прилагат промените и да осъзнават ползите от тях. От трета страна седи финансовият въпрос за изпълнение на мерки.  Иска ми се да огранича отговора дотук и да дадем възможност на форума да отговори на множеството възникващи въпроси. Неговият диалог е изключително важен за много  бъдещи действия и сътрудничеството между държавата, бизнеса и гражданските инициативи за една по-добра България, в която всички искаме да живеем. – Успяват ли строителните предприемачи да запълнят липсите на пазара? – Преди да кажем дали успяват, трябва да знаем колко са те. Коя е статистиката, която дава ясна индикация от колко имаме строителни предприемачи имаме нужда? Кога е направена тази статистика? От момента, когато е направена досега дали се е променила демографската среда? Как се е променила бизнессредата? Как отчитаме бъдещите очаквани процеси за развитие на населените места? Какво планираме да се случва във всеки град, община?  Няма еднозначен отговор на вашия въпрос преди да получим отговор за това.  Но можем едно да кажем със сигурност – не сме покрили липсата на социални жилища, за изграждането на които тепърва ще се създават нови политики в страната, към които имат отношение и строителите на най-луксозните сгради имат отношение. Предстои  ясно формулиране на това понятие „социално жилище“ и как новите политики ще стимулират хората да работят, за да се възползват от социални привилегии. –  Какъв имот търси днешният купувач? Купуват  се и апартаменти в панелки. Но какво ще се случи с тях като изтече експлоатационният им срок? –  Жилищата в тухлени сгради са предпочитани пред всички останали. Но когато парите за тях не стигат или предлагането им не отговаря на изискванията на клиента, той е склонен да закупи и панелен апартамент. Профилът на този купувач е или търсещ имот от битова необходимост, или със спекулативна цел. В днешно време технологиите и материалите дават възможност да удължаваме експлоатационния срок на сградите, когато техническото им овехтяване не е сериозно. Но е въпрос на организация на етажната собственост да поддържа сградата в добро състояние. Добрата поддръжка на сградата е важна както за съхраняване на направената инвестиция, така и за сигурността и здравето на хората, живеещи в нея. Покупката на панелен апартамент е по-трудно ликвидна инвестиция, имайки предвид тромавия процес в страната по саниране на сгради. –  Колко процента от сделките се сключват на зелено? –  Предишните години за сгради  на добри места се отчиташе висок процент на сделките на зелено, дори над 60%. Но този процент е доста по-нисък в момента. До 20%. Той зависи както от мястото на проекта, така и от историята на неговия инвеститор. Доверието към инвеститора, за да се включиш на такъв етап на строителство, трябва да е много високо, защото инвестицията „на зелено“ крие и рискове. Ако клиентът има няколко алтернативи в различен етап на строителство, той ще избере тази, която е най-приложима към неговата схема на финансиране. Банките не отпускат кредити за закупуване на имот „на зелено“. А докато сградата достигне етап „груб строеж“, който банката е склонна да финансира, клиентът трябва да разполага с лични средства, за да покрие изискуемите вноски от инвеститора и често те са 50% от цената на имота. Затова голяма част от хората, които се включват „на зелено“ всъщност разчитат повече на своето самоучастие и възможността да изплащат разсрочено цената. – Какъв процент от сделките с имоти в столицата имат инвестиционна цел? – Не смятам, че някой може да даде точна статистика за целия столичен пазар. Личните ми наблюдения показват, че през последните 4-5 г. с инвестиционна цел, т.е. с цел получаване на регулярна доходност инвестират около 25-30% от купувачите. Не всички купувачи, които не ползват закупените от тях имоти търсят доходност. Има такива, които разглеждат имота като инвестиционен инструмент, за да увеличат стойността на парите си или да ги съхранят във времето. – Наемите в столицата също поскъпват. Дали пазарът ще се успокои в идните години? – Наемният пазар в столицата се насити и от към цени и от към предлагане. Не очакваме ръст на наемите, а по-скоро балансиране спрямо продажните цени. Наемният пазар има други проблеми и те са свързани с хаоса в предлагането на подобни имоти и навлизането на нерегламентирани търговци. Колкото и странно да звучи, този хаос оказва влияние на наемните цени и то не в правилната посока на развитие на пазара. Стабилният и добре управляван наемен пазар държи добре и инвестиционния имотен пазар. Тук трябва да добавим и доверието, и сигурността. – Говори се за балон на имотния пазар. Какви са вашите прогнози за 2019 г.? – Балонът плаши спекулантите, кредиторите, строителните предприемачи, тези които бързат да продават, за да вземат висока цена, плаши хората, чийто бизнеси са свързани с операции с недвижими имоти. Балонът няма да изплаши онези, които инвестират в дългосрочен план, нито онези, които продават, за да купят друг имот, нито тези, които чакат да „гръмне балона“, за да купуват на по-ниски цени. Т.е. този процес има за едни предимства, за други недостатъци. Важно е всеки да знае ясно какви цели има, когато иска да инвестира в недвижими имоти.  Имотният балон в България, надут през първото десетилетие на 21-ви век, се влияеше от съвсем различни фактори от тези, които движат в момента пазара нагоре . Кривата на растежа на цените беше стръмна и почти симетрично се обърна надолу. И въпреки всичко, ако сравним този процес  в България и в други европейски държави, бих казала, че ние успяхме да опазим пазара си от много по-голям крах.  Факторите за сегашния възход на пазара са свързани с по-трайни и дългосрочни процеси в страната, благоприятни лихвени проценти, европейско финансиране, засилване на икономиката и това, което наблюдавахме е 3,5-4  годишен период на наваксване на цените от предходния възход и едва 1- 1,5 г. покачване над тези нива. Много по-плавна крива, движеща пазара нагоре. – А оттук нататък? –  Факторите, които ще оказват влияние на пазара ни, ще бъдат свързани с много други глобални процеси, технологични промени, политическо влияние, блокчейн, финансово реструктуриране. И те ще засегнат не просто България, а и много други места по света, включително Европа.  Прогнозите ми: 2019 г. –  година на на нови пазарни трансформации и процеси, които за едни населени места ще бъдат благоприятни, но за други не. Не трябва да ни изненадва бъдеще, в което няма да можем да слагаме под един знаменател средностатистически цялата държава, защото различията между градовете ще бъдат големи. Имаме честта да сме част от промени в човешката история и трябва да се адаптираме към нея. Не балонът е опасният, а отговорът доколко сме готови да срещнем предизвикателствата на времето, свързани с нашата активна позиция и способност да влияем на процесите вътре в страната. Нашият гост  Ирена Перфанова е доскорошен председател, а в момента зам.- председател на Национално Сдружение Недвижими имоти (НСНИ). Член на борда на Европейската асоциация на професионалистите на недвижими имоти CEPI и на REM Advisory Group към UNECE на ООН. Има две магистърски степени – като инженер по вътрешна архитектура и икономист по Бизнес с недвижими имоти.", "date": "2018.11.08", "title": " Ирена Перфанова, зам.-председател на Национално Сдружение Недвижими имоти, пред „Труд“: Най-скъпи са малките софийски апартаменти\t\t\t"}
{"url": "https://trud.bg/%d0%b6%d0%b5%d0%bd%d0%b0-%d0%b5-%d0%bf%d0%be%d1%87%d0%b8%d0%bd%d0%b0%d0%bb%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80/", "text": "Жена е починала в болница след катастрофа в Ямболско. Това съобщиха от Областна дирекция на МВР – Ямбол. Около 08.45 часа, на тел. 112 е постъпил сигнал за пътнотранспортно произшествие с пострадала жена на път II- 53, км 158, преди разклона за село Козарево. На място е установено, че лек автомобил „Хюндай“, управляван от 62-годишен мъж, е напуснал пътното платно вдясно по посока на движението си и се е ударил в крайпътно дърво. При инцидента е пострадала пътничката, седяща до водача. Жената е транспортирана за оказване на медицинска помощ в МБАЛ – Ямбол, където няколко часа по-късно е починала. Причините за настъпване на произшествието са в процес на изясняване. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Жена е починала в болница след катастрофа край Ямбол"}
{"url": "https://trud.bg/%d1%81-%d0%b4%d1%8a%d0%b6%d0%b4-%d0%b2-%d1%80%d0%b0%d1%8f-%d1%85%d1%83%d0%b4%d0%be%d0%b6%d0%bd%d0%b8%d0%ba%d1%8a%d1%82-%d0%b8%d0%b2%d0%b0%d0%bd-%d0%be%d0%b1%d1%80%d0%b5%d1%82%d0%b5%d0%bd%d0%be/", "text": "Варненският художник и поет Иван Обретенов отбелязва 70-годишен юбилей с изложбата“Дъжд в рая“, която се открива в петък в Градската галерия. В нея са представени над 20 картини, бронзови пластики и портрети на известни личности. Преживяната естетика е отразена в стиха му:  „Платното-  бяло съвършенство,  реалност и видение,  за сълза ли е предчувствие,  или за спасение?“ Иван Обретенов е роден във Варна. Първата му сериозна изява на творец е в Берлин (1983г.), след която следват редица участия в международни изложби. В последните години показва изкуството си предимно в България. Работи основно в областта на живописта и по-рядко на малката пластика. Има участие в колективни международни изложби в Москва, Гданск, Прага, Торонто, Дом „Витгенщайн“. Включен в холандската колекция „1001 Reasons to Love the Earth”. Автор е на две поетични книги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " С „Дъжд в рая“ художникът Иван Обретенов посреща юбилей"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2%d0%b8%d0%bb%d0%bd%d1%8f-%d0%b2-%d0%ba%d0%b0%d0%b7%d0%b0%d0%bd-%d0%b7%d0%b0-%d1%80%d0%b0%d0%ba%d0%b8%d1%8f-%d0%b2-%d1%80%d0%b0%d0%b7%d0%b3%d1%80%d0%b0%d0%b4%d1%81/", "text": "Помещение, в което е разположен казан за ракия, се е запалило в сряда в разградското село Подайва, съобщиха от районната противопожарна служба. Сигналът е получен към 14,55 часа. Стихията е унищожила 96 кв. м покривна конструкция на селската частна спиртоварна. Огнеборците са спасили две сгради. Към момента причината за пожара не е ясна, но вероятно огънят е бил причинен по непредпазливост или е имало технически проблем. В село Лъвино пък към 16,20 часа е горяла къща на жена. На практика огънят унищожил домашното имущество. Изгорели са техника и вещи. Двата пожара са се разминали без пострадали хора. От полицията в Разград обаче припомнят, че през миналия отоплителен сезон, от началото на ноември 2017 г. до края на март тази година, са станали 68 пожара. Загинали са 2 души, а един е пострадал. 37 от огнените инциденти са нанесли и щети на имуществото на хората. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Пожар вилня в казан за ракия в Разградско\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d1%83%d1%81%d0%b8%d0%bb%d0%b8%d1%8f%d1%82%d0%b0-%d0%b2%d0%b8-%d0%b4%d0%be%d0%bf%d1%80%d0%b8%d0%bd%d0%b0%d1%81%d1%8f/", "text": "Вашите усилия ежедневно допринасят България да е една стабилна страна, която не изнася престъпност, а поддържа сигурността, както в региона, така и в Европейския съюз. Това каза в словото си по повод професионалния празник на българската полиция, 8 ноември, министърът на МВР Младен Маринов. Официалната церемония се състоя в двора на ГДНП. На нея присъства политическото и професионалното ръководство на МВР, директори на главни и областни дирекции, ръководители на структури, свързани със сигурността, дипломати и аташета, акредитирани у нас. Вие допринасяте за това българските граждани да чувстват подкрепа и сигурност, каза още министърът. „Професията полицай е от изключителна важност за държавността – няма държавност там, където няма добър обществен ред и ефективна борба с престъпността“, добави той и пожела на полицейските служители да бъдат уверени, че това, което правят наистина е важно и в погледа на обществото да получават необходимото уважение, което заслужават. Работа на полицая е трудна, а отговорността е огромна, каза в словото си символичният домакин на тържеството, директорът на ГДНП, главен комисар Христо Терзийски. „Ние трябва да се справим с тежки предизвикателства, които изискват висок професионализъм, смелост, морал и знания. Необходимо е безрезервно и безкомпромисно да изпълняваме своя дълг към обществото, за да издигнем на по-високо ниво престижа на полицията“, каза още главният комисар. Преди церемонията политическото и професионалното ръководство на министерство, заедно с представители на Асоциацията на полицейските началници се поклониха и поднесоха венци пред Паметника на загиналите при изпълнение на служебния им дълг полицаи. Мемориалът в градинката на църквата „Св. Седмочисленици”, е изграден по инициатива на Асоциацията на полицейските началници. Паметникът символизира мъжеството, високия морал и себеотдаването в служба на обществото на поколения полицейски служители. Открит на 29 ноември 2016 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Младен Маринов: Усилията ви допринасят България да е една стабилна страна, която не изнася престъпност"}
{"url": "https://trud.bg/%d0%b4%d0%b2%d0%b0-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5-%d0%bd%d0%b0%d0%b4-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8/", "text": "Два случая на нападение над възрастни хора след взимане на пенсия са регистрирани в Пазарджишко, информира БТВ. Снощи въоръжен с нож мъж е нахлул през незаключена врата в дома на 77-годишен мъж от Огняново. Заплашил да го заколи и настоявал възрастният човек да му даде наличните си пари. Междувременно неканеният гост преровил най-различни места в стаите, но като не открил наскоро взетата пенсия на стопанина, взел радиоприемника му и избягал. Мъжът е заловен по-късно от полицията. Установено е, че е на 29 години, от същото село, криминално проявен. В обитаван от него имот е открита откраднатата вещ, иззети са и биологични следи уличаващи го като извършител. Днес 85-годишна жена също е била нападната село Алеко Константиново. След като взела пенсията си и излязла от пощенския клон, на съседна улица била пресрещната от млад мъж. Той успял да измъкне чантата от ръцете ѝ, в която имало документи и току що теглените пари. По случая е задържан 18-годишен извършител от същото село и 19-годишния му съучастник. Работата и по двата случая продължава в рамките на образуваните полицейски производства и под наблюдението на прокуратурата. Двама мъже ѝ задигнали чантата с пенсията. Полицията в Пазарджик е заловила крадците час по-късно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Два случая на нападение над възрастни хора след взимане на пенсия в Пазарджишко"}
{"url": "https://trud.bg/%d0%bf%d1%80%d0%b0%d0%b2%d0%be%d1%81%d1%8a%d0%b4%d0%bd%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bf%d0%be%d0%b4%d0%ba%d1%80%d0%b5%d0%bf%d1%8f/", "text": "Правосъдното министерство подкрепя промените в Наказателния кодекс – те са насочени към по-ефективна превенция и борба с различните форми на насилието. Това каза министърът на правосъдието Цецка Цачева по време заседанието на Правна комисия, където бяха представени мотивите на промените в Наказателния кодекс, свързани с предоставяне на всеобхватна и широка защита на жените и децата – жертви на домашно насилие и всички форми на агресия срещу тях. „Началото на тези текстове е положено още през 2016 г., когато екип на Министерството на правосъдието с широко участие на НПО, вероятно много от вас, които присъствате тук, сте били преки и активни участници в прегледа на действащия ни Наказателен кодекс с оглед необходимостта и потребността редица текстове да бъдат ревизирани“, заяви още Цачева. „Още през лятото групата на ГЕРБ се присъедини към текстовете, които не бяха готови към този момент. След което те вече добиха окончателен вариант на законодателна инициатива с внесения от г-жа Караянчева законопроект за изменение и допълнение на Наказателния кодекс“, допълни още министърът. По думите й на 5 ноември Министерство на правосъдието е изпратило становище по повод подготвените текстове. „Много бих искала да бъде емоционална, но когато се работи с правна материя, с понятия и с престъпни състави, трябва да бъдем максимално точни и прецизни. Искам да споделя пред членовете на Правна комисия, че такова искане за становище е отправено и от останалите комисии, на които е разпределен този законопроект. Целта на вносителите с предложените изменения и допълнения безспорно е подобряване на законовата рамка, за да се гарантира адекватна и всеобхватна наказателно-правна защита от актове на насилие над жени, включително на домашно насилие, с каквито за съжаление изобилстват новините ни към този момент“, обясни още министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Правосъдното министерство подкрепя промените в НК, заяви Цецка Цачева"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0-%d0%bd%d0%b0-%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d0%bb%d0%b5%d0%b2%d1%81%d0%ba%d0%b8-%d0%b5-%d1%81%d0%b2%d0%b8%d0%ba%d0%bd/", "text": "Легендата на „Черно море“ Иван Василев коментира предстоящия мач на „моряците“ с „Левски“ тази събота във Варна. Бившият десен защитник и наставник на един от най-големите отбори в историята на варненския клуб се изказа остро срещу нападките от страна на Левски след мача за Купата на страната. Василев коментира и назначението на Антон Генов като съдийски наблюдател в срещата от 16-ия кръг на Първа лига. „Срещите между „Черно море“ и „Левски“ са със специален заряд. Мачовете между двата отбора винаги са били със статут на дерби, най-вече във Варна. Затова стадион „Тича“ винаги се пълни до краен предел за тези двубои и те са истински празник за феновете. От 60 години „сините“, обаче са свикнали да разчитат на съдийски комфорт. И в момента, в който не получат такъв, започват да се оплакват. Това за пореден път се видя в мача за Купата във Варна. Съдийската бригада ръководи двубоя абсолютно безпристрастно, а оправданията със съдийството и терена бяха смешни. Имаха претенции за неотсъдена дузпа, а защо не коментират първия гол, когато техният футболист си поема топката с ръка. Отделно в продълженията след удар на Панайотов към вратата, топката срещна ръката на техен играч. В „Левски“ вместо да коментират мача за Купата на „Тича”, да си спомнят как изравниха за 2:2 на „Черно море“ в мача от втория кръг за първенство в София? Със съдийския гол те взеха една точка, а на нас ни отнеха две. Не мога да си обясня и каква е причината за назначението на Антон Генов за съдийски наблюдател на мача в събота. Та този човек е персона нон грата не само за „Черно море“, а и за Варна. Преди 7 години Генов ощети брутално „Черно море“ срещу „Локо“ в София и ни лиши от участие в евротурнирите. Не мисля, че идването му във Варна ще е добре за него и за самия мач. Ще нажежи обстановката допълнително, а очакванията на всички са стадион „Тича“ да е пълен…”", "date": "2018.11.08", "title": " Легенда на „Черно море“: „Левски“ е свикнал на съдийски комфорт във Варна"}
{"url": "https://trud.bg/%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%b7%d0%b0-%d1%81%d0%bd%d0%b5%d0%bc%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b5%d0%bf%d1%83%d1%82%d0%b0%d1%82%d1%81%d0%ba%d0%b8/", "text": "Тази процедура по   е регламентирана в Конституцията на Република България. За да се предприемат такива действия е необходимо Народното събрание да даде разрешение за старт на наказателно производство или наказателно преследване срещу лицата. Това каза на извънреден брифинг говорителят на главния прокурор Румяна Арнаудова. „По отношение на н атериалите срещу него са извършени от СДВР проверка, която е стартирала след сигнал, за това, че докато той е бил изп. директор на Специализираната болница за хематологични заболявания са натрупани задължения за болничното заведение към 24 млн. лв. Към тези материали има приложен класьор от договори, които са сключени само от него в качеството му на длъжностно лице. Тези договори са оценени, като сключени, явно, неизгодни сделки, оценени по чл. 220. Данните сочат и извършена безстопанственост и то умишлена от страна на народния представител в изпълнение на функциите си, които не защитават законните интереси на болничното заведение. За да се извършат действия по разследване е необходимо снемане на имунитет“, каза Арнаудова. „По отношение на   „Воля“ – Марешки, Таскова и Христов. Редно е да кажем, че това е едно и също досъдебно производство, за това, което миналата година по искане на Сотир Цацаров тримата народни представители дадоха самостоятелно своето съгласие срещу тях да се провежда наказателно производство. Края на месец юни 2018 са извършени още процесуални действия и са разпитани още свидетели, които потвърдиха и пърованачлните доказателства за упражнена спрямо тях принуда. В настоящия случай се касае за ново престъпление. Главният прокурор внесе искане за снемане на имунитета на народните представители за така нар. престъпление „престъпен сговор“за извършване на престъпления, за които се предвижда повече от три години лишаване от свобода, с цел да се набави облага за други. В случая дружеството „Фармнет“, собственост на Веселин Марешки.  Ако НС даде разрешение за възбуждане на наказателно производство ще бъдат повдигнати по още едно обвинение на всеки от тримата, без да се прекратява обвинението срещу тях за изнудване“, посочи говорителят на главния прокурор. „По отношение на  в е извършена проверка от Окръжна прокуратура Стара Загора от сигнали на неправителствена организация и граждани с твърдения, че е осъществявал престъпни схеми, които са довели до ощетяване в иска на РБългария. Данните срещу него са установили достатъчно такива, че да обосноват разследване за две данъчни престъпления. Чрез използване на документи с невярно съдържание е успял да не плати данъчни задължения с особено големи размери и се касае за ДДС в размер на 320 хил. лв.“, каза още Арнаудова. Спецпрокуратурата е завела досъдебно производство на 31 август тази година по сигнали срещу народния  . Извършена е проверка и в ДАНС и в публичните регистри за пране на пари в особено големи размери, заяви на брифинга Румяна Арнаудова. „През 2012 година е взето решение за създаване на съвместно дружество, което е една офшорна компания, регистрирана през 2011 година на Вирджинските острови. То се казва „Офроуд“ ООД. Една от компаниите участва с 320 000 лева“, каза тя.   Установили сме, че новообразуваното дружество е открило банкова сметка в КТБ имало е и разплащателна сметка. Елена Йончева е била управител на новото дружество и тя е могла да разполага със сумите“, каза Арнаудова. „Сумата от 320 000 е постъпила по сметката на „Офроуд“. Как са изразходвани тези средства след това, с които е имала възможност да оперира само Елена Йончева, разследването не може да установи, докато не бъде снет имунитета на народния представител”, каза Арнаудова. „Предстои разкриване на данъчна-осигурителна тайна, на банкова тайна и всичко, което ще засегне пряко правата на народните представители, чиито имунитет бе поискано да бъде отнет. Искаме да стигнем до верни и правилни изводи”, каза тя и добави, че предстои много работа. „Нямаме право да предприемем никакви действия преди решението на Народното събрание за снемане на имунитета на шестимата депутати. Необходимо е да имаме правомощия да събираме доказателства, за да стигнем до заключения. Това са средства, присвоени от длъжностни лица от КТБ. Това са средства на български граждани, които са имали влогове там. Но, за да го докажем са необходими надлежни процесуални следствени действия. Прокуратурата не би си позволила да извършва действия, преди да има законно право за това. В началото на разследването сме. Самоличността на разследваните няма да бъде обявена. Нека съберем доказателствата и тогава ще говорим повече. От политиците можем да очакваме само политически изказвания. Прокуратурата действа съобразно закона и доказателствата, които е събрала“, каза още Арнаудова.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Арнаудова за снемането на депутатски имунитети: Искаме да стигнем до верни и правилни изводи\t\t\t"}
{"url": "https://trud.bg/%d1%82%d0%be%d0%b9-%d0%bf%d0%b0%d0%ba-%d0%b5-%d1%82%d1%83%d0%ba/", "text": "Той пак е тук! Не, не става въпрос за прозата на немския автор Тимур Вермеш с това заглавие, в която Адолф Хитлер се завръща от нищото по-жив от всякога. Става въпрос за… Жозе Моуриньо. Култовият специалист на „Манчестър Юнайтед“ отново напомни за себе си, след като в последните месеци резултатите на тима не му позволяваха да надигне глава в типичния си стил. Общото между най-продаваната книга в Германия за последните години и Специалния е сатирата. Жозе осмя 90-минутните дюдюкания по негов адрес от 41 470 зрители на „Алианц Стейдиъм“ в Торино. „Юнайтед“ показа дух и спечели с обрат в последните 5 минути на мача – 2:1. Това пък наелектризира Моу, който започна да обикаля терена с пръст на ухото и ехидна усмивка, като показа на феновете, че не ги чува. „Не съм обидил никого – каза треньорът. – Просто исках да ги чуя по-силно, а те замлъкнаха. Сигурно не бих направил този жест на хладна глава, но цял мач ме псуваха, мен и семейството ми „Интер“.“ Моуриньо е трън в очите на „Ювентус“. Португалецът води „нерадзурите“ в периода 2008-2010, като за това време налага диктатурата си в Италия. „Интер“ спечели 2 титли, купа и супер купа на страната, както и трофея в Шампионската лига. „Въпреки всичко, уважавам „Ювентус“ и класата, която имат“, каза Специалния. Той бе атакуван от играчи на домакините след отправените към трибуната жестове. „Аз се прибрах в тунела веднага, защото не исках да участвам в провокациите му“, каза пък Максимилиано Алегри, треньор на „Ювентус“. „Моуриньо има големи уши“, подигра се италианския вестник „Кориеде дело Спорт“. Не е изключено Дисциплинарната комисия на УЕФА да разследва случая. Никой обаче не може да отнеме трите точки на „Юнайтед“. Въпреки че бяха наказани от бившата си звезда Кристиано Роналдо, вкарал красив гол, „червените дяволи“ спечелиха за първи път мач в Шампионската лига с два гола в последните 5 минути от паметния финал в турнира през 1999 г. срещу „Байерн“ (2:1). „Щастлив съм от красивия гол, който вкарах, но съм разочарован, защото трябваше да победим с три-четири попадения – каза Роналдо. – „Юнайтед“ не направи нищо. Те вкараха от две статични положения. В момента сме първи в групата и имаме добър отбор, но пътят до финала е дълъг.“ „Червените дяволи“ едва ли мислят за последния мач в надпреварата, но със сигурност не обръщат гръб на Висшата лига. Тимът изостава на 9 точки от лидера „Манчестър Сити“, с който има сблъсък в неделя. Но отборът на Моуриньо не може да бъде отписван, защо Специалния има жест и по този въпрос – онзи с трите пръста. Толкова титли има в Англия. Снимка: Twitter", "date": "2018.11.08", "title": " Той пак е тук!"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%bd%d0%ba-%d1%81%d1%80%d0%b5%d1%89%d1%83/", "text": "Промените в Наказателния кодекс срещу домашното насилие трябва да бъдат обсъдени възможно най-бързо и да влязат в зала. Това каза председателят на Народното събрание Цвета Караянчева по време заседанието на Правна комисия, където представи мотивите на промените в Наказателния кодекс, свързани с предоставяне на всеобхватна и широка защита на жените и децата – жертви на домашно насилие и всички форми на агресия срещу тях . Караянчева припомни, че на 25 октомври тя и група народни представители от ПГ на ГЕРБ са внесли в деловодството на Народното събрание проект на закон за изменение и допълнение на Наказателния кодекс, който дава възможност за далеч по-силна защита над жертвите. По думите й с промените в Наказателния кодекс ще се даде всеобхватна защита на жени и деца от домашно насилие и всички други форми на агресия срещу тях. Тя уточни, че промяната в първите параграфи касаят престъпления срещу личността и засягат физическата неприкосновеност в домашни условия. Цвета Караянчева обърна внимание, че досега домашното насилие не е включено в Наказателния кодекс. „Сега към всички квалифицирани състави на убийство, склоняване към самоубийство, телесна повреда, отвличане, противозаконно лишаване от свобода, принуда, закана, се добавя следният текст: извършени в условия на домашно насилие. Параграф 7 обхваща закана, направена в домашни условия и предизвикала основателен страх. Параграф 8 се дава определение на психическо насилие. В нашето законодателство няма квалификация то да бъде инкриминирано. В много случаи след психическо насилие се случва тежка телесна повреда или смърт. Това става в интимните отношения, в домашни условия, където не могат да надникнат много хора. Това става в семейството и за това може да бъде упражнено с различни средства – вербално насилие, крещене, сплашване, лишаване на жертвата от средства за препитание“, допълни още Караянчева. Тя отчете, че психичното и домашното насилие са трудно доказауеми. „Ако в съда се направи психологична експертиза, тя почти винаги доказва някакъв тип тормоз“, допълни Караянчева. Според нея няма ли правна норма, няма как да се работи за предотвратяването. „Даваме възможност на правоохранителните органи, когато има данни и факти за такова деяние, те да бъдат установявани и лицето да бъде подведено под отговорност и да бъде спряно. Сега няма как да бъде наказано“, обясни Караянчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Цвета Караянчева: Промените в НК срещу домашното насилие трябва да бъдат обсъдени възможно най-бързо"}
{"url": "https://trud.bg/%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%ba%d1%80%d0%b8%d1%82%d0%b8%d0%ba%d0%b8%d1%82%d0%b5-%d0%ba%d1%8a%d0%bc-%d1%86%d1%81%d0%ba%d0%b0-%d1%81%d0%b0-%d0%bd%d0%b5%d0%be%d1%81%d0%bd%d0%be/", "text": "Кирил Десподов, един от най-добрите в редиците на ЦСКА този сезон, определи критиките към тима за неоснователни. „Играем по-директен футбол, отбелязваме голове и не допускаме много – каза националът на България. – Не знам защо е това недоволство. Вярно е, че не успяхме да вземем някои дербита, но и мачовете с по-малките отбори не трябва да се подценяват, защото и те са много важни. Може и това, че имам голямо желание, да ми пречи.“ Десподов, който донесе победата над „Локомотив“ (Пд) с 1:0 с перфектен свободен удар, призна колко важен е бил успехът на „Лаута“. „Много се зарадвахме, защото знаехме, че ще е тежко и го видяхме по време на мача – добави той. – За всички беше емоционално, заради това заедно с останалите се прегърнахме. Един вид ни олекна. Доста напрежение от страна на феновете се внесе в отбора, че не можем да побеждаваме в тези мачове.“ Играчът бе на официалното представяне на „Историята“ – биографията на Христо Стоичков преди дни. Десподов призна, че Камата му дал автограф с пожелание да тренира здраво, да стане най-добрия, но и да помага на по-младите. Снимка СПОРТАЛ", "date": "2018.11.08", "title": " Десподов: Критиките към ЦСКА са неоснователни"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%83%d0%b1%d0%b8%d0%b5%d1%86-%d0%bd%d0%b0-12-%d0%b3-%d0%b7%d0%b0%d1%82%d0%b2%d0%be%d1%80/", "text": "По внесен обвинителен акт на Окръжна прокуратура – Бургас, съдът наложи наказание от 12 години „лишаване от свобода“ на Петър Л., подсъдим за извършено убийство. По внесен обвинителен акт на Окръжна прокуратура – Бургас, съдът наложи наказание от 12 г. „лишаване от свобода“ на Петър Л. Той е обвинен за това, че на 08.10.2017г. на място, отстоящо на около 58 м., в ляво от републикански път в посока с. Череша, общ. Руен, обл. Бургас, като мястото е част от поляна, намираща се в ромската махала на с. Вресово, умишлено умъртвил Станчо Ж. – нанасяйки му удар в главата с твърд предмет – дървен кол, в резултата на който на пострадалия е била причинена тежка черепно-мозъчна травма, довела до несъвместими с живота увреждания на мозъка и неговите структури, и непосредствено предизвикала смъртта му – престъпление по чл.115 от НК. Наказанието трябва да бъде изтърпяно при първоначален „строг“ режим в затвор. Присъдата на Окръжен съд – Бургас може да бъде обжалвана пред Апелативния съд в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Осъдиха убиец на 12 г. затвор"}
{"url": "https://trud.bg/%d0%bc%d0%b0%d1%80%d0%b3%d0%b0%d1%80%d0%b8%d1%82%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b2%d0%b8%d0%bd%d0%b0%d0%b3%d0%b8-%d0%b2%d0%bb%d1%8e%d0%b1%d0%b5%d0%bd%d0%b0/", "text": "Още преди да се е появила като книга, „Тъй рече Виктор” на Маргарита Петкова стана хит в социалните мрежи. Хиляди последователи на голямата поетеса попиваха поетичното й слово и тръпнеха в очакване на всяко следващо стихотворение за Виктор. На 7 ноември дългоочакваното томче със стихове, в издание на „Персей”, бе представено пред верните й читатели и приятели. Огнената и дръзка Маргарита Петкова отново изненада и подари на читателите си поредната доза шамарена поезия, но този път с ръка в кадифена ръкавица. Никой и не подлага на съмнение, факта, че тя е сред най-обичаните и ярки български поетеси днес, а новата й книга, събрала 62 стихотворения, пак ще бъде в топ класацията на най-продаваните на книжния пазар. Както е било винаги през последните години. Пъзелът „Виктор” вече е сглобен парче по парче, и любителите на поезията най-накрая ще могат да разберат много неща за този Виктор. Е, неизбежният въпрос, разбира се, е – кой е той. Ох, да – кой е Виктор, по дяволите?! Както е възкликнал Гюстав Флобер: „Мадам Бовари – това съм аз!”, тъй рече и Виктор…” – признава авторката. Много български жени се припознават в нейната поезия. Наистина няма да сбъркаме ако кажем, че всяка една от тях, докоснала се до написаното, вижда нещо от себе си в мерената реч на Маргарита. Любовта – във всичките й терзания, грехове, мъка, красота и емоция е възпята от нея така, както тя я усеща с всяка фибра на тялото, до костите. И тук при „Виктор” я има. Но в новата книга тя показва как се разширява диапазонът на темите, които я вълнуват – освен любовта, вътре са и животът и смъртта, доброто и злото, грозното и красивото – така казват критиците. Иначе Маргарита цял живот е бохемствала – на белия лист също, и то със замах. Всички са чували, о-о-о, не просто са чували, а знаят наизуст думите й, облечени в музика и изпети от любими български изпълнители. И във всички тях е пълно с любови, драми, възторзи и разочарования. Лично преживени от нея. Както самата тя е споделяла – всичко в стиховете й е преживяно. От зеленооката, непокорна, дива и женствена, истинска във всеки момент Маргарита. Наричат я скандална, но тя не се определя като такава. Макар и свръхоригинална, в началото на кариерата си през 80-те е рядко публикувана. Но пък е тотално обичана в арт-средите. Съдбата й се преобръща, когато преди доста години се появява един акростих (първите букви на всеки следващ ред – б.а.), с който е изписано „Долу Тодор Живков“. Тогава го приписват на нея и спират да я публикуват. Но тя не спира да пише. Все по-силно и все по-ярко. Затова, когато клеймото е изтрито от името й, заваляват стихосбирки… Сигурно вече са над 15. А иначе приказката за Маргарита започва от бул. „Христо Ботев” в София, от един стар апартамент над култовата кръчма „Странджата“. Родена е на 21 февруари и е от така наречените гранични зодии. Тя обаче смята, че няма такива. Убедена е, че освен Риба, в нея има и нещо водолейско – живота й е все празник и купон. Георги Джагаров – известният поет и един от най-приближените на Тато й „прерязва лентичката” по думите й. Двамата се запознават със скандал, след това отиват на бар, а после й става кум. Маргарита е щастлива жена. Смята се за целуната от съдбата. Хубавото в живота й е повече от лошото. А битовизмът не е успява да я смаже, здравословните проблеми също. Умее да бъде щастлива от най-малкото, а дори и големи неприятности не я правят нещастна. Всяка една злонамереност й дава повече хъс и сила да я надделее. Петкова е бащиното й име. Защото „фамилията на една жена може да се смени, но единственият мъж, чието име мога да нося, беше и си остава баща ми”, казва Маргарита. Един от бившите й съпрузи – трима на брой, изпадал в умопомрачение, когато се обръщали към него с „г-н Петков”, или пък ги търсели като „семейство Петкови”. Три деца, родени през четири години, внуците – всички те са голямото й семейство. И приятелите и колегите й, които я обожават. Нея скандално младата, винаги младата Маргарита Петкова. Казва, че откакто се помни, все пее фалшиво. Оказва се обаче, че стихотворенията й са толкова ритмични, че едва ли не плачат да бъдат облечени в подходяща мелодия. И чудото става. От години те са се превърнали в класика. Първо Богдана Карадочева изпя „Иване, Иване” и „Бермудски триъгълник” (е, и още много други), Васил Найденов изпя „Болката отляво”, Тони Димитрова – „Балкански синдром”, Кичка Бодурова, Михаил Белчев и Йорданка Христова направо изтръгват сърцата ни с нейни стихове. Култовата поетеса Маргарита Петкова продължава да пише още и още за любовта. И да се влюбва до полуда. Жена с всичките є странности и обикновености, майка с всичките й радости и страхове, пишеща стихове (събрани между кориците на над 15 книги и изпети в над 200 песни), публицистика…. Тя е като всички останали жени в този свят. И същевременно единствена.   Надежда за Надежда Само преди няколко месеца хората разбраха за проблем в семейството й с нейната красива дъщеря Надежда – оказа се, че от години младата жена страда от онкологично заболяване. Време, през което отчаянието и болката се редуват с кураж и надежда. Във фейсбук Маргарита написа: „Вие ме познавате като поетеса, като обществена личност, но призивът ми е на майка – каквито са всички майки по света” – и кампанията за събиране на средства за животоспасяваща операция трогна хиляди.   Тя е любимата ми приятелка Имам привилегията да бъда близка с Маргарита. Тя е моята любима поетеса, любима приятелка и любима кръщелница. Преди много-много години прочетох в сп. „Септември” няколко стихотворения от младата поетеса Маргарита Петкова. Аз се захласнах и си казах: „Боже, колко е талантлива тази жена и колко е близка по душевност на мен! Тя е невероятна!” Маргарита е страхотна, тя е талантлива, интелигентна, градска, зеленоока и винаги влюбена. В стиховете си е горда, непокорна, доминираща, мъжко момиче – „мъжки момичета сме, а не жени”, „ех, момичета, и на двайсет, и на трийсет по две, даже до смърт да обичаме, пак не падаме на колене”…   Диалозите ни започнаха спонтанно За Маргарита Петкова аз знаех още от ученическите си години, чел съм нейни стихотворения като гимназист. Поетичните диалози между нас започнаха спонтанно. Отговорих в рими на стих, написан от нея и публикуван в социалната мрежа, така започна всичко. Закачката” между нас тръгна спонтанно като истински диалог между лирическите герои „Той” и „Тя”. Стиховете в „Абсурдни времена” съвсем естествено изследват и следват любовта във всичките й аспекти. А любовта е неизменна част от самия живот. Мирогледът на всеки е специфичен, но като цяло мисля, че има само две универсални състояния за хората: или си влюбен, или не си.   Автоиронията е задължителна Тази жена е научила много хора (сред щастливците съм и аз), че драматичната поезия не е сълзливата поезия, че автоиронията е задължителна, когато най-много те боли и че болката може да се трансформира в красота, послание, философия. И ако от живота не винаги произтича поезия – от поезията й непременно произтича живот.", "date": "2018.11.08", "title": " Маргарита Петкова – Винаги влюбена"}
{"url": "https://trud.bg/%d0%bc%d0%b0%d0%bd%d0%b4%d1%80%d0%b0-%d0%b1%d1%8a%d0%bb%d0%b2%d0%b0-%d1%84%d0%b0%d0%bb%d1%88%d0%b8%d0%b2%d0%be-%d1%81%d0%b8%d1%80%d0%b5%d0%bd%d0%b5/", "text": "Фалшиво сирене в опаковки за истинско е било открито в мандра край Поморие. Това съобщи д-р Георги Митев, директор на Агенцията по храните в Бургас. Засеченото сирене е 432 килограма. Бялото саламурено сирене било разпределено в тенекии, с надпис на английски език. Така подвеждат потребителя, каза д-р Митев. Сиренето било за износ, но било фалшиво, направено като истинско, подчерта той. Собственикът на мандрата е получил акт за 1000 лева. Проверката е извършена в четвъртък, мандрата е запечатана до 16-и ноември, като дотогава трябва да бъдат премахнати всички подвеждащи етикети и опаковки. Обектът има разрешение единствено за производство на имитиращи продукти, обясни още д-р Митев. Преди месец мандрите трябвало да определят какво ще произвеждат – истинско сирене или имитиращ продукт. Тази мандра е обявила имитиращ продукт, но при проверката лъснало нарушението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.08", "title": " Мандра бълва фалшиво сирене"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b0%d0%bd%d1%82%d0%b0%d1%80%d0%ba%d1%82%d0%b8%d1%87%d0%b5%d1%81%d0%ba%d0%b0-%d0%b5%d0%ba%d1%81%d0%bf%d0%b5%d0%b4%d0%b8%d1%86%d0%b8/", "text": "На 9 ноември 2018 г. към Южния полюс потегля 27-та Българска антарктическа експедиция. Българската антарктическа база „Св. Климент Охридски“ е част от Националната пътна карта за научноизследователска инфраструктура (НПКНИ). За пълноценното функциониране на инфраструктурата е предоставено финансиране от Министерството на образованието и науката  в размер на 300 хиляди лв. за построяването на нова модерно обзаведена и оборудвана научна лаборатория на Антарктида. Като национален координатор на Националната програма за полярни изследвания 2017-2021 (НППИ), приета с Решение № 718 от 29.08.2016 г. на Министерския съвет,  Министерството на образованието и науката  финансира и дейностите по опериране и логистика на Българската антарктическа база през сезон 2018-2019 г. със сумата от 500 хиляди лв. За остров Ливингстън първи  потеглят логистичният екип от 8 души заедно с двама биолози. Те са ръководители на два от осемте финансирани проекта от първия конкурс за полярни изследвания. Научният конкурс за проекти е финансиран от Министерството на образованието и науката със сумата от 200 хиляди лв. И двата проекта са свързани с изследването на морската акватория около Българската антарктическа база. Проектът на д-р Ралица Зидарова  ще изследва колонизационните процеси на морските кремъчни водорасли от Южния залив на остров Ливингстън (Антарктика), в условия на климатични промени. Той е разработен в сътрудничество с Института по океанология „Фритьоф Нансен” и Института по биоразнообразие и екосистемни изследвания – БАН. Вторият проект е свързан с хидробиологичния мониторинг на крайбрежните морски води пред българската полярна база на о-в Ливингстън и  негов ръководител е доц. д-р Любен Кендеров от Биологическия факултет на СУ “Св. Климент Охридски“. През декември и януари ще заминат останалите три групи участници в 27-та Българска антарктическа експедиция. В техния състав са и учените, които ще работят по другите финансирани проекти. От тази година започва и подготовката на домакинството на съвещанието на Съвета на мениджърите на антарктически програми (COMNAP). Световната организация координира дейностите по логистиката между отделните полярни държави в Антарктика и Българският антарктически институт е неин член от 1994 г. България ще бъде домакин на поредната среща през 2019 г. Съвещанието е планирано да се проведе в периода от 29 юли до 2 август 2019 г. в град Пловдив, като ръководител на Организационния комитет е заместник-министърът на образованието и науката Карина Ангелиева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Българската антарктическа експедиция потегля към Южния полюс"}
{"url": "https://trud.bg/%d0%bc%d0%b5%d0%bd%d0%b4%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%b0%d0%ba%d0%be-%d0%bd%d0%b5-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b8-%d0%b3%d1%80%d0%b0%d0%b6/", "text": "Ако не се увеличи „Гражданска отговорност“, неминуемо ще се стигне до фалити на застрахователи. Това заяви председателят на бюджетната комисия в НС Менда Стоянова по време на заседание на две парламентарни комисии – по бюджет и финанси и по правни въпроси. Обсъдени бяха постъпили предложения за промени в Кодекса за застраховането. „През последните дни много се изписа и изговори по отношение на промените и поскъпването на „Гражданска отговорност“. Предложенията не са написани от мен, а от работна група. Трябва да се отбележат и няколко цифри. Българската премия за „Гражданска отговорност“ в сравнение с ЕС е една от най-ниските – 200 лева при средна за Европа 227 евро. Освен това и броят на загиналите при пътни инциденти е близо два пъти повече в сравнение със статистиката в Общността. У нас се изплащат предимно застраховки за неимуществени вреди. В ЕС повече се плащат за имуществени“, посочи Стоянова и цитира данни на КФН, според които за миналата година са изплатени застраховки за неимуществени вреди в размер на 118 000 лева. На този фон през юли се появи тълкувателното решение на ВКС, което разшири кръга от роднините, които могат да предявят претенции за обезщетение. За периода от юли до момента са заведени над 300 нови дела за претенции по стари инциденти, посочи Стоянова. „Простата сметка показва, че е необходим сериозен ресурс, който трябва да разполагат застрахователите. И тази сума ще става с всяка изминала година все по-голяма. Това решение на ВКС ще засегне над 3млн. шофьори. Има и вариант да не се увеличи „Гражданска отговорност“, но фалитите са неизбежни. Фалитите по веригата ще се отрази и на Гаранционния фонд,който не е ясно дали ще може да поеме тази лавина от искове. По предварителни данни ще са необходими нови 200-300 млн. лева в бюджета на Фонда“, предупреди Менда Стоянова.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2018.11.08", "title": " Менда Стоянова: Ако не се увеличи „Гражданска отговорност“, ще се стигне до фалити на застрахователите"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b0-%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%ba%d0%be%d1%81%d1%82%d0%be%d0%b2-%d0%b5-%e2%84%961/", "text": "Голямо признание получи Станислав Костов от „Левски“. Голмайсторът на „сините“ спечели приза за Футболист №1 на месец октомври според индекса на световната компания ИНСТАТ. Наградата бе учредена през настоящия сезон от Асоциацията на българските играчи, в сътрудничество с една от най-големите фирми за футболни анализи и статистика. За победител се обявява състезателят с най-висок индекс. Той се определя чрез компютърни изчисления на голове, асистенции, точни подавания, единоборства и други обективни показатели в играта на всички футболисти от Първа професионална лига за съответния месец, съобщават от асоциацията. Бившият играч на „Пирин“, който получи и повиквателна в националния отбор за мачовете с Кипър и Словения, заслужи приза Футболист №1 за октомври с индекс 333. Той вкара 5 гола в 3 мача за този период. Авторът на 13 попадения с екипа на „Левски“ изпревари Вандерсон (325) и Клаудиу Кешеру (317) от „Лудогорец“. Нападателят е третият победител в класацията. Преди него Кирил Десподов от ЦСКА заслужи приза за август, а наградата за септември спечели Марселиньо от „Лудогорец“. А играч №1 за октомври ще води атаката на столичния гранд тази събота във Варна при гостуването на „Черно море“. Рефер на сблъсъка е Николай Йорданов, обявиха от БФС. Съдията е ръководил по един мач на двата тима през сезона. Под неговото рефериране „Черно море“ падна с 1:5 у дома от „Септември“, а „Левски“ победи „Берое“ с 1:0. Снимка БУЛФОТО", "date": "2018.11.08", "title": " Световна компания: Костов е №1"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b0-%d1%87%d0%b5%d1%80%d0%bd%d0%b0/", "text": "Министърът на енергетиката Теменужка Петкова обсъди енергийното сътрудничество между България и Черна гора с посланик Снежана Радович. Разговорът е в продължение на проведените през месец септември разговори между министър-председателя на Република България Бойко Борисов и колегата му Душко Маркович. Енергийният министър информира посланик Радович за приетия на вчерашното заседание на Министерския съвет доклад, свързан с процедурата за избор на инвеститор за реализацията на проекта АЕЦ „Белене“. По думите на Петкова изготвеният документ за избор на стратегически инвеститор за изграждането на АЕЦ „Белене“ съдържа и възможност за включването с миноритарно участие на големи индустриални и други консуматори на електрическа енергия от България и съседни страни. Това би могло да се реализира чрез тяхно включване в капитала на проектната компания или чрез договори за изкупуване на електрическа енергия. Посланик Радович заяви, че Черна гора проявява интерес към участие в проекта с миноритарен дял. Петкова и Радович се обединиха около създаването на съвместна работна група, която да разгледа възможността за износ на електроенергия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Министър Петкова и посланика на Черна гора обсъдиха АЕЦ „Белене“"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%87%d0%b5-%d0%b3%d1%83%d0%b0%d1%80%d0%b4%d0%b8%d0%be%d0%bb%d0%b0-%d0%bf%d0%be%d0%b4%d0%bf%d0%b8%d1%81%d0%b0%d0%bb-%d1%82%d0%b0%d0%b9%d0%bd%d0%be/", "text": "Нашумялият сайт Football Leaks продължава със скандалните разкрития от европейския футбол. След като порталът обяви, че колосите готвят бягство от Шампионска лига и създаването на Суперлига, а и любопитни факти около съмнителните многомилионни трансфери на ПСЖ и „Манчестър Сити“, сега медията писа за тайна сделка между „гражданите“ и Пеп Гуардиола. Двете страни се разбрали за договор по времето, когато испанецът бе начело на „Байерн“. По съмнителното е, че според публикацията, контрактът е бил финализиран на 10-ти октомври 2015 година, а част от споразумението било да не се дава гласност на сделката. Самият Гуардиала по това време е имал действащ договор с баварците за още 8 месеца, което е можело да създаде предпоставки за съдебен иск на германския шампион, както към „гражданите“, така и към специалиста.  Тези разкрития обаче не стреснаха испанеца, а неговият тим продъли по график в Шампионската лига. „Сити“ разгроми с 6:0 „Шахтьор“ и вече мисли за 1/8-финалите. Успехът обаче бе помрачен от симулация на Рахим Стърлинг, довела до дузпа за домакините.  „Опитах се да играя с топката, но в следващия момент се озовах на тревата – обясни конфузната ситуация Стърлинг. – Не мисля, че имаше контакт, грешката е моя. Искам да се извиня на рефера и на „Шахтьор“.  Самият Гуардиола също упрекна своя футболист: „Още в първия момент знаех, че няма нарушение. Рахим можеше да си признае, не обичаме да бележим от подобни ситуации.“  Въпреки тежкото поражение обаче, „Шахтьор“ остава с шансове за елиминациите, след като в другия мач „Лион“ и „Хофенхайм“ направиха зрелищно 2:2.", "date": "2018.11.08", "title": " Разкриха, че Гуардиола подписал тайно със „Сити“"}
{"url": "https://trud.bg/%d0%b1%d0%be%d0%b9%d0%ba%d0%be-%d0%bf%d0%b5%d0%bd%d0%ba%d0%be%d0%b2-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b1%d1%8a%d0%bb%d0%b3%d0%b0/", "text": "До края на годината България трябва да има програма за стимулиране на донорството и пътна карта, в която ще бъдат разписани всички стъпки по организацията на дейността. Това съобщи зам.-министър Бойко Пенков и подчерта, за необходимостта от осигуряване на нужното финансиране, предаде БНР. За да започне подготовката за извършване на трансплантации у нас, трябва да се осигури нужното дооборудване на клиниките и да се обучат мултидисциплинарните екипи, които ще поемат грижата за пациентите преди и след трансплантациите, обясни Бойко Пенков: „Трябва да бъдат подготвени белодробни лекари, патоанатоми, бронхолози, рехабилитатори, реаниматори, това е един много широк екип, който полага грижи ежедневно за пациентите след трансплантация. Това сме го стартирали“. За подготовката е необходима поне година, но от здравното министерство са амбицирани да съкратят срока наполовина: „Бихме могли да се справим, гледайки високото ниво на квалификация на лекарите, които ще участват в процеса. Мисля, че самите те са ангажирани сами по себе си, водили са си тяхно обучение, има колеги, които инцидентно или по-систематично са били на подобен тип обучение в чужбина. Искаме да използваме всички тези хора просто да надградим необходимото познание, за да може да бъдат максимално полезни. Мисля, че може да се вместим в рамките на 6 месеца и да стартираме програмата“. Български лекари ще се обучават в чуждестранни клиники в Европа. Продължават преговорите и с турския университет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Бойко Пенков: До края на годината България трябва да има програма за стимулиране на донорството"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b5-%d0%be%d1%81%d1%83%d0%b5%d1%82%d0%b8%d0%bb%d0%b0-%d0%bf%d0%bb%d0%b0%d0%bd-%d0%b7%d0%b0/", "text": "Испанската полиция е осуетила планирано нападение срещу министър-председателя Педро Санчес, предаде ДПА, като се позова на властите. Полицията в автономната област Каталуния заяви в Туитър, че е арестувала мъж, който „искал да убие“ Санчес, и е открила голямо количество оръжия в дома му. Мъжът е бил арестуван преди три седмици в каталунския град Тераса по подозрение в планиране на нападение, каза полицията в отделно изявление в Барселона. Твърди се, че 63-годишният мъж е искал да отмъсти за плановете на испанското правителство да ексхумира и премести тленните останки на някогашния диктатор Франсиско Франко, който от смъртта си през 1975 г. е погребан във внушителен мавзолей в мемориален комплекс на северозапад от Мадрид. Мъжът имал разрешително за намерените в дома му оръжия. Той работел в частна охранителна компания. Полицията открила 16 огнестрелни оръжия, включително снайперистки пушки и автомат. Според медийни информации мъжът обявил в социалните мрежи, че планира да убие Санчес. Каталунските власти заявиха, че той вече е бил изправен пред съдия и в момента се намира в затвор в Тераса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Испанската полиция е осуетила план за убийството на премиера Педро Санчес"}
{"url": "https://trud.bg/69-%d0%b3%d0%be%d0%b4%d0%b8%d1%88%d0%b5%d0%bd-%d1%85%d0%be%d0%bb%d0%b0%d0%bd%d0%b4%d0%b5%d1%86-%d0%bf%d0%be%d0%b8%d1%81%d0%ba%d0%b0-%d0%b4%d0%b0-%d1%81%d0%bc%d0%b5%d0%bd%d0%b8-%d0%b4%d0%b0%d1%82%d0%b0/", "text": "Мъж заведе дело с искане да смени датата си на раждане. В мотивите си 69-годишният холандец Емил Ратълбанд посочва, че това ще му отвори повече възможности за работа, както и че ще подобри рейтинга му в мобилното приложение за запознанства „Тиндър”. По думите на Ратълбанд, щом живеем във времена, в които човек може да смени пола си, би трябвало и той да може да промени възрастта си. Той е роден на 11 март 1949 година, а иска в документите му да пише, че се е появил на бял свят 20 години по-късно – на 11 март 1969 година. Ратълбанд твърди, че се чувства дискриминиран заради възрастта си. „На 69 години възможностите ми се ограничени. Ако съм на 49, мога да си купя нова къща, да карам различна кола. Мога да се наема с повече работа… Когато в „Тиндър” пише, че съм на 69 години, не получавам обратен отговор. Ако пише, че съм по-млад, с лицето, което имам, ще бъда в блестяща позиция”, обясни Ратълбанд, цитиран от Би Би Си. Холандецът разказа още, че според лекарите тялото му е като на 45-годишен мъж, а самият той се описва като „млад Бог”. Във Фейсбук мъжът написал, че е взел решението да промени датата си на раждане не защото се чувства стар, а защото иска да награби с пълни шепи от живота. Ротълбанд е медийна личност и мотивационно гуру. По-рано тази година той смени вярата си и стана будист. Според експерти искането му обаче няма да бъде уважено от съда, поради липсата на юридически механизъм, който да позволява промяна на рождената дата. Един от съдиите дори го попитал как смята да гледа на първите 20 години от живота си, които иска да изтрие. „За кого са се грижели родителите ви тогава? Кое е било онова малко момче?”, попитал съдията. Очаква се съдът в Арнем да се произнесе в рамките на четири седмици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " 69-годишен холандец поиска да смени датата си на раждане\t\t\t"}
{"url": "https://trud.bg/%d1%81%d0%be%d0%bb%d0%b0%d1%80%d0%b8-%d0%b7%d0%b0%d0%b4%d0%bc%d0%b8%d0%bd%d0%b0-%d0%b7%d0%b8%d0%b4%d0%b0%d0%bd/", "text": "По всичко изглежда, че „Реал“ (Мадрид) вече има постоянен треньор. След неуспешния период на Хулен Лопетеги, временният наставник Сантиаго Солари се възползва от шанса, записвайки три поредни победи. Младият специалист взе по един успех в три различни турнира само за седмица – 4:0 над „Мелия“ за Купата на Краля, 2:0 срещу „Валядолид“ в Ла Лига, а сега и в Шампионската лига – 5:0 като гост на „Виктория“ (Пилзен). А историята показва, че стартът на Солари като треньор на „Сантяго Бернабеу“ е най-добият от 1957 година насам. Аржентинецът дори изпревари по този показател и Зинедин Зидан, последният успешен наставник на „белия балет“.  Според пресата в Испания пред Солари има само още един тест – „Селта“. В неделя „кралете“ гостуват във Виго в най-трудния двубой след уволнението на Лопетеги. Евентуална победа ще означава, че „Реал“ официално има нов наставник. „Мога единствено да мисля за следващия мач – лаконично обясни 41-годишният треньор. – Знам, че е клише, но така стоят нещата. Трябва да бъдем фокусирани и да се възстановим, за да се съсредоточим върху двубоя през уикенда.“  А в Чехия точни за испанския колос бяха Карим Бензема на два пъти, Каземиро, Тони Кроос и Гарет Бейл.  Дебют за тима в турнира пък направи Хави Санчес, капитан на втория тима на „Реал“, където доскоро бе треньор Солари.  Цял мач за домакините пък игра Роман Прохазка, бивш играч на „Левски“. Той обаче бе безсилен срещу преродения „балет“.", "date": "2018.11.08", "title": " Солари задмина Зидан"}
{"url": "https://trud.bg/%d0%b1%d1%83%d1%81-%d1%81%d0%b5-%d0%b7%d0%b0%d0%b1%d0%b8-%d0%b2%d1%8a%d0%b2-%d0%b2%d0%b5%d1%82%d0%b5%d1%80%d0%b8%d0%bd%d0%b0%d1%80%d0%bd%d0%b0-%d0%b0%d0%bf%d1%82%d0%b5%d0%ba%d0%b0-%d0%b2-%d0%b3%d0%be/", "text": "Товарен бус се е забил в ветеринарна аптека в четвъртък в Горна Оряховица. Инцидентът е станал в близост до Районното полицейско управление, като по непотвърдена информация в автомобила е имало натоварено гориво. Вероятна причина за катастрофата е проблеми в спирачната система на буса, като леко пострадал е шофьорът му. За щастие, други пострадали няма, въпреки че по това време на тротоара е имало дори майки с деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Бус се заби във ветеринарна аптека в Горна Оряховица (СНИМКИ)"}
{"url": "https://trud.bg/%d1%80%d0%be%d1%81%d0%b5%d0%bd-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%bb%d0%be%d1%88%d0%b0-%d0%ba%d0%be%d0%bc%d1%83%d0%bd%d0%b8%d0%ba%d0%b0%d1%86%d0%b8%d1%8f-%d0%bc%d0%b5%d0%b6%d0%b4/", "text": "Тримата членове на съвета на директорите  . Това съобщи министърът на транспорта Росен Желязков. Той даде извънреден брифинг в министерството по повод новината за оставките в БДЖ. Основният мотив за искането на оставките на тримата директори на БДЖ е лошата комуникация между тях. Това стана ясно от думите на министъра. Той уточни, че оставките са подадени по негово искане, но отрече към момента да има имена за екипа, който ще поеме управлението на холдинга. По думите му решението дали ще приеме оставките на всеки от ръководството на БДЖ ще бъде взето другата седмица. Той отрече да е разговарял с представители на ДАНС по темата и уточни, че ще запознае подробно парламентарната комисия по транспорт със ситуацията в сряда. „Холдинг БДЖ е еднолично акционерно дружество със 100% държавно участие, като правата на едноличен собственик на капитала се управляват и осъществяват от министъра на транспорта. Холдинг БДЖ от своя страна е едноличен собственик на капитала на двете си дъщерни дружества – БДЖ-„Пътнически превози“ БДЖ-„Товарни превози“. Министърът на транспорта назначава, тоест сключва договорите и прекратява договорите за управление с членовете на холдинга, които от своя страна избират управителите на дъщерните дружества. Тоест министърът няма пряко отношение към договорите за управление на едноличните дружества с ограничена отговорност“, уточни министърът. „На 24 октомври със своя заповед назначих одитен ангажимент в дъщерните дружества. Неясно за мен се появи в медийното пространство информация за доклад, който е свързан с проблеми в Холдинга, депозиран от изпълнителния директор в борда на директорите. И до настоящия момент не разполагам с такъв доклад. Също от публикации разбрах, че такъв е изпратен до мен, което не е така. И разбрах, че е изпратен до ДАНС, което днес беше опровергано, заяви министърът. За мен разглеждането на мениджмънта на ходлинг БДЖ е предпоставка да преценя достоверността или недостоверността на изразеното за изпълнението на годишната задача, с графика на изпълнение на влаковете и точен прочит на текущото състояние на дружествата, каза още той. Както знаете процедурата за закупуване на новите мотрисни влакове е спряна. Очаквам Комисия за защита на конкуренцията да се произнесе по процедурата, както и възложената одитна от мен задача да хвърли светлина върху състоянието. В никакъв случай заявленията за предсрочно прекратяване на членовете на борда на директорите не е оценка за тяхната работа, по-скоро това е моето разбиране за отговорността на целия борд на директорите, която впоследствие в колективен аспект ще преценя дали да уважа заедно или поотделно всяко едно от заявленията, заяви на брифинга Желязков.           АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Росен Желязков: Лоша комуникация между тримата директори на БДЖ е основният мотив за оставките"}
{"url": "https://trud.bg/%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5%d0%bb-%d0%bd%d0%b0-%d0%b7%d0%b5%d0%bb%d0%b5%d0%bd%d1%87%d1%83%d0%ba-%d0%b8-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0/", "text": "Арестуваният за две оранжерии с канабис Венелин Вълчанов-Венко Кашата/49г./ от Шумен остава в ареста с постоянна мярка задържане под стража след като Окръжният съд в града уважи искането на прокуратурата в четвъртък. Срещу него се води досъдебно производство за засяване и отглеждане на 551 растения от рода на конопа и държане с цел разпространение на 27 кг. марихуана. , наркооранжериите, стопанисвани от обвиняемия, са били открити от криминалисти от полицейското управление във Велики Преслав при обход на района. Силната и специфична миризма, която се носела от тях, издала, че площи край село Хан Крум са засети с марихуана. До тях се отглеждали и салати, и пипер. Започнало наблюдение и на 6 ноември тази година обвиняемият пристигнал, за да нагледа продукцията. Определението на Шуменския окръжен съд, с което на Венелин е наложена мярка за неотклонение задържане под стража, подлежи на обжалване пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Производител на зеленчук и марихуана остава в ареста"}
{"url": "https://trud.bg/%d0%b7%d0%b0%d1%80%d0%b0%d0%b4%d0%b8-%d1%88%d1%83%d1%88%d1%83%d0%bc%d0%b8%d0%b3%d0%b0-%d0%bd%d0%b0%d0%ba%d0%b0%d0%b7%d0%b0%d1%85%d0%b0-%d1%82%d1%80%d0%b5%d0%bd%d1%8c%d0%be%d1%80/", "text": "Любомир Минчев, старши треньор на „Берое“ и на националния отбор по баскетбол, отнесе наказание за един мач от дисциплинарната комисия на федерацията. А провинението е, че по време на последната среща с „Левски“, нарекъл един от съдиите „шушумига“. Така наставникът няма да води тима в домакинския мач срещу „Спартак“ (Плевен) в събота. Същевременно „Левски Лукойл“ се класира за следващата фаза на евротурнира за ФИБА-Европа след успех при гостуването на украинския „Днипро“ – 88:72. „Сините“ остават на върха в групата без загуба.  „През първото полувреме бяхме невероятни в нападение – каза старши треньорът Константин Папазов. – Имаше разлика между двата отбора – ние играхме за класиране, а те – единствено за своята чест. Но искам да благодаря на феновете и на домакините за добрата атмосфера. В нито един момент не бяха агресивни към нас. А това е добре за баскетбола.“ За следващата фаза се класира и финландския „Катая“. А „Рилски спортист“ загуби шансове да продължи след четвърта загуба, този път от италианския „Верезе“ – 59:86.  Популярният младежки отбор на братя Бол, ръководен от техния баща ЛаВар Бол, пристига в България. Тимът е на европейско турне и в София ще акостира на 18 ноември. Тогава гостите ще играят с „Академик“ (София) от 15 часа в зала „Универсиада“.", "date": "2018.11.08", "title": " Заради „шушумига“ наказаха треньор"}
{"url": "https://trud.bg/3000-%d0%bb%d0%b2-%d0%b3%d0%b0%d1%80%d0%b0%d0%bd%d1%86%d0%b8%d1%8f-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%be%d1%82-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b0/", "text": "Тарторът и аверът му остават в ареста Апелативният спецсъд освободи под парична гаранция от 3000 лв. Мария Велчева, която е мениджър в офиса на една от фирмите, уличени от спец­прокуратурата и ГДБОП в измами при търговия с акции. Останалите двама членове на престъпната група – тарторът от Израел Давид Менахем и сърбинът Михайло Маничич остават постоянно в ареста. Според апелативния съд няма достатъчно доказателства срещу Велчева. Тя не е имала контакт с клиентите и с брокерите, които са убеждавали потърпевшите да инвестират. Освен това тя има невръстно дете, за което трябва да се грижи и няма да се укрие. Показания пред разследващите са дали всички 17 потърпевши, както и служителите в двата кол центъра. Те разказали как е била структурирана престъпната схема. Брокерите се представяли за служители в голяма британска компания при разговори с жертвите си. Така заблуждавали клиенти, които смятали, че инвестират парите си в акции и търгуват с тях, но връзката с брокерите прекъсвала, когато решат да се откажат или да изтеглят вложенията си.", "date": "2018.11.08", "title": " 3000 лв. гаранция за българка от финансова схема"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%89%d0%b5-%d1%81%d0%b5-%d0%b1%d0%b8%d0%b5-%d0%b2-%d0%bb%d0%b0%d1%81-%d0%b2%d0%b5%d0%b3%d0%b0%d1%81-%d0%b4%d0%be%d0%b3%d0%be%d0%b4%d0%b8%d0%bd%d0%b0/", "text": "Кубрат Пулев ще се бие в Лас Вегас догодина, разкри самият боксьор. Кобрата допълни, че вече преговорите за мача са стартирали, но все още няма яснота за неговия съперник.  Освен че е официален претендент за титлата на Международната федерация по бокс (IBF) в тежка категория, Кубрат вече е и дипломиран треньор. На церемония в НСА той получи документа заедно с останалите колеги, защитили бакалавърска степен. „Отне ми време, но го направих! – обяви Кобрата. – Щастлив съм, защото вярвам в силата на българското образование! Вярвам и че ние спортистите, трябва да служим за пример!“  А на въпрос дали би практикувал треньорската професия, Кубрат отвърна: „Не бих се захванал с някого, който не знае коя ръка е лявата и дясната. Но винаги бих помагал на хора, които гонят високо спортно майсторство“. Засега Пулев призна, че няма намерения да се съревновава с брат си Тервел, който е с „едни гърди напред“ – има завършено юридическо образование в Софийския университет.  Но пък разкри, че има увлечения към спортната психология. И един ден може да се захване с изучаването й.  ", "date": "2018.11.08", "title": " Кобрата ще се бие в Лас Вегас догодина"}
{"url": "https://trud.bg/%d1%81%d0%b5%d0%bb%d0%be-%d1%81-%d1%86%d1%8a%d1%80%d0%ba%d0%b2%d0%b0-%d0%b2-%d0%ba%d1%80%d1%8a%d1%87%d0%bc%d0%b0-%d0%b7%d0%b0%d0%bf%d0%be%d1%87%d0%bd%d0%b0-%d0%b3%d1%80%d0%b0%d0%b4%d0%b5%d0%b6-%d0%bd/", "text": "След години ходене по мъките в шуменското село Вехтово започнаха градеж на нов храм на връх Архангелвден. Отец Васил освети първата копка на багера пред очите на стотина просълзени вехтовчани. От десетилетия местните хора се молят в кирпичена сграда, бивша пивница, пригодена за храм, но тя се руши. С много вяра и усилия местните успяха да съберат 48 000 лв., за да започне строежът. Общо 131 000 лв. ще са нужни за завършване на храм „Свети вмчк Димитър“, но вехтовчани вярват, че щом са стигнали до тук, ще се намерят още сърцати дарители. За набиране на средствата са помагали и мюсюлманите в селото. „Тук открай време не се делим, помагали сме си и пак ще си помагаме“, каза в четвъртък ходжата Лютфи Ахмед, гост на първата копка. Дарявали са стотици, а най-големият личен принос от 10 000 лв. постъпил през октомври м.г. от семейството на ставрофорен иконом Тончо Вълчанов, който служи в митрополитската катедрала „Св.Неделя“ в столицата. Преди месец с решение на Министерски съвет от дирекция „Вероизповедания“ отпуснали още 8 000 лв. и така селото дръзнало да започне лелеяният храм, разказва кметицата Перихан Хюлмиева. Иначе парцелът от 108 кв.м. до старата църква и първият камък с кръст е побит още преди 4 г. от Варненският и Великопреславски митрополит Йоан. Идната година по това време храмът може да е готов, ако се намерят всички нужни средства. Местните хора искат да го открие баба Милица /82 г./, която вече 30 г. неуморно бие камбаната на върха на грохналата църква във Вехтово. „Село без храм не може. Господ ни помага и подкрепя, и трябва да има къде да си кажем молитвите към него“, наставя възрастната жена. Всеки месец, щом получела пенсията си тя отделяла левчета за новия християнски дом и ги пускала в дарителската кутия. Така правели всички във Вехтово. В началото не вярвали, че ще успеят, но сега потвърждават приказката за сговорната дружина. Дарителска сметка на Православен храм „Св. вмчк Димитър“, с. Вехтово, Шуменско  IBAN: BG58STSA93000021103918, BIC: STSABGSF, “Банка ДСК АД” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Село с църква в кръчма започна градеж на истински храм"}
{"url": "https://trud.bg/%d0%b0%d1%80%d0%bc%d0%b5%d0%bd%d0%b5%d1%86-%d1%89%d0%b5-%d0%b0%d1%82%d0%b0%d0%ba%d1%83%d0%b2%d0%b0-%d1%82%d0%b8%d1%82%d0%bb%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2/", "text": "Арменецът с наш паспорт Айк Мнацканян тръгва за титла на световното по борба до 23 г. в Румъния от 12 до 18 ноември. На мондиала за мъже миналия месец той спечели бронз. „Жаден съм за победи, достатъчно почивах, докато чаках български паспорт – каза той. – Надявам се да взема злато.“ Айк, както и останалите ни призьори от световното за мъже и жени направиха открита тренировка. „Сребърните“ Биляна Дудова и Кирил Милов пропускат първенството.  „Преценихме, че не може в рамките на месец да си във върхова форма на две големи състезания“, каза Милов. За шампионата тръгват 16 национали.   Снимка Цветан Томчев", "date": "2018.11.08", "title": " Арменец ще атакува титла за България в борбата"}
{"url": "https://trud.bg/%d1%81%d0%ba%d1%83%d0%bb%d0%bf%d1%82%d0%be%d1%80-%d0%b8-%d0%bf%d1%80%d0%b5%d0%bf%d0%be%d0%b4%d0%b0%d0%b2%d0%b0%d1%82%d0%b5%d0%bb-%d0%bf%d0%be%d0%b4%d0%b5%d1%85%d0%b0-%d0%b8%d0%bd%d0%b8%d1%86%d0%b8/", "text": "Двама млади великотърновци подеха гражданска инициатива за почистване на паметниците в Старата столица. Идеята е на скулптора Мартин Митев и на преподавателя по български език и литература Георги Кръстев. Началото те поставиха, като измиха и почистиха старателно монумента на Петко Р. Славейков в кв. „Варуша“. Двамата изчистиха и прилежащата градинка, а също ремонтираха и боядисаха оградата около паметника. Инициатива на Мартин Митев и Георги Кръстев бе подкрепена от Община Велико Търново и от Регионалния исторически музей. Тя е свързана и с предстоящата 191-годишнина от рождението на Петко Славейков.  „Искаме да покажем другата гледна точка на разбирането на гражданско съзнание и гражданска инициатива. Надяваме се, че това ще мотивира хората в нашия град да се грижат още повече за културните ценности“, разказа Мартин Митев, който е и експерт, отговарящ за паметниците на територията на общината. Специално сформирана общинска комисия извърши обстойна проверка на състоянието на всички паметници в града и общината. Те са под постоянен мониторинг, извършван от екип от експерти, ръководен от заместник-кмета Ганчо Карабаджаков. Предстои почистване и частична реставрация на паметника „Майка България“, вече е възложено проектирането. В детайли е проверено и състоянието на паметника на Асеневци, включително със заснемане на фигурите от въздуха. Констатациите са, че никъде целостта на металната пластика не е нарушена, нито е разцепена, а състоянието й е задоволително предвид възрастта на монумента. Община Велико Търново поддържа връзка с Крум Дамянов, който е ръководител на авторския колектив, изработил паметника. Експерти от екипа му ще пристигнат в старопрестолния град, за да проверят лично състоянието на паметника и да дадат препоръки за най-добрите мерки за поддръжката. Най-късно през идната пролет ще бъде отстранено и частичното пропадане на настилката павираната настилка в района на паметника на Асеневци. Решен е проблемът с отводнителната система, остава да бъде подравнена основата и да бъдат пренаредени паветата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Скулптор и преподавател подеха инициатива за почистване на паметници във Велико Търново\t\t\t"}
{"url": "https://trud.bg/%d0%b4%d0%be-23-%d0%bd%d0%be%d0%b5%d0%bc%d0%b2%d1%80%d0%b8-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bf%d1%80%d0%be%d0%bc%d0%b5%d0%bd%d0%b8-%d0%b7%d0%b0-%d0%bf%d0%be-%d0%b5%d1%84/", "text": "23 ноември е срокът, в който сформираната в МРРБ работна група трябва да предложи идеи за промяна в законодателството, чрез които строителният надзор да стане по-ефективен. Това съобщи министърът на регионалното развитие и благоустройството Петя Аврамова на среща с ръководството на Камарата на инженерите в инвестиционното проектиране. В нея участваха също началникът на кабинета Весела Начева-Кръстева, заместник-министър Николай Нанков и началникът на ДНСК Иван Несторов. Включените в работната група експерти извършват преглед на нормативната уредба и трябва да предложат изменения, чрез които дейността на лицата и фирмите, упражняващи строителен надзор, да се регулират по-добре. Трябва да помислим как заедно да направим процеса работещ. Отворени сме за идеи и ако имате предложения ще очакваме да ни ги предоставите, каза още регионалният министър. Коментирана беше и нормативната уредба относно строителството. Министър Аврамова напомни, че в МРРБ е създадена работна група, която има за задача да разработи концепция за промяна в законодателството по отношение на инвестиционния процес. По време на срещата бяха дискутирани квалификацията на кадрите и нормативни промени, чрез които да се завишат изискванията за получаване проектантска правоспособност.", "date": "2018.11.08", "title": " До 23 ноември предлагат промени за по-ефективен строителен надзор"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%b0-%d0%b5-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d0%b7%d0%b0-%d0%bf%d0%be%d0%bb%d0%b5%d1%82%d0%bd%d0%b0-%d0%b8/", "text": "я на полетите е напълно възстановена и вече функционира нормално. Това съобщиха от пресслужбата на Летище София. Всички пътници и посетители на летище София могат да се осведомят за разписанието на полетите от мониторите, разположени на Терминал 1 и Терминал 2.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Възстановена е системата за полетна информация на Летище София"}
{"url": "https://trud.bg/%d0%bd%d0%be%d1%80%d0%b2%d0%b5%d0%b6%d0%ba%d0%b8%d1%8f%d1%82-%d0%ba%d0%be%d1%80%d0%b0%d0%b1-%d0%bd%d0%b0-%d0%bd%d0%b0%d1%82%d0%be-%d0%b5-%d0%bf%d1%80%d0%b5%d0%b4-%d1%80%d0%b8%d1%81%d0%ba-%d0%be%d1%82/", "text": "Норвежки кораб на НАТО претърпя сериозни щети и съобщи, че е изправен пред потъване, след като се сблъска с гръцки танкер, плаващ под флаг на Малта. Инцидентът е станал в Северно море. Според информация около фрегата се е образувал малък разлив и съществува реален риск от потъване. 137-те членове на екипажа на норвежката фрегата са евакуирани веднага след катастрофата. Седем от тях са ранени и настанени в болницата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.08", "title": " Норвежкият кораб на НАТО е пред риск от потъване след удара с гръцки танкер (СНИМКА и ВИДЕО)"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8-%d0%bd%d0%b8-%d0%ba%d0%bb%d0%b5%d0%b2%d0%b5%d1%82%d1%8f%d1%82-%d0%b2-%d1%81%d1%82%d1%80%d0%b0%d1%81%d0%b1%d1%83%d1%80%d0%b3/", "text": "Държавата спечели дело в Страсбург, образувано по жалба за разрушаване на незаконни къщи в Гърмен. Европейският съд за правата на човека (ЕСПЧ) отхвърлил оплакванията по делото „Айдаров и други срещу България”. Семействата Айдарови и Илиеви – български граждани от ромски етнически произход, живеели в кв. „Кремиковци”, но земята, върху която се намира кварталът, е общинска и земеделска. През 2011 г. ДНСК констатира, че постройките, в които живеят жалбоподателите, са незаконни и издава заповеди за премахването им. Сред мотивите на циганите се посочва, че предприетите спрямо тях мерки са били дискриминационни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.08", "title": " Цигани ни клеветят в Страсбург\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-279/", "text": "Вредни храни светват в червено Големи мултинационални компании натискат у нас да се въведат „светофарни” етикети още тази Коледа. Сирене и кашкавал в червено заради мазнините, но безалкохолните без захар – в зелено.         Политика в ремонта на щурмовите самолети Ако Су-25 останат на земята, България губи не само техника, но най-вече отлични пилоти и техници – анализ на Спирдон Спирдонов.       Перник и “прочутият Кракра” Неустрашимият болярин е сред онези, които първи капитулират пред Василий II. Силната средновековна крепост е изградена най-вероятно при Омуртаг – новата статия на проф. Пламен Павлов от поредицата „Мистериите на българските земи“.             Обичта по християнски е мечът на съвременните тамплиери Връчваме рицарска награда за добродетел на името на Андрей Баташов, казва Румен Ралчев, Велик приор на Ордена на рицарите-тамплиери в България, в интервю за „Труд“.             Врабчето от Авиньон Силует на гранд дамата на френския шансон Мирей Матийо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Вижте акцентите в броя на вестник „Труд“ в петък, 9 ноември 2018"}
{"url": "https://trud.bg/%d1%86%d0%b0%d1%86%d0%b0%d1%80%d0%be%d0%b2-%d0%bf%d0%be%d0%b8%d1%81%d0%ba%d0%b0-%d1%88%d0%b5%d1%81%d1%82-%d0%b4%d0%b5%d0%bf%d1%83%d1%82%d0%b0%d1%82%d1%81%d0%ba%d0%b8-%d0%b8%d0%bc%d1%83%d0%bd%d0%b8/", "text": "Проверяват Йончева за пране на пари от КТБ Главният прокурор Сотир Цацаров поиска имунитета на шестима депутати, които да бъдат разследвани и обвинени за различни престъпления. Двама от тях са от групата на БСП, един е от ГЕРБ, а трима са народни избраници от “Воля”. Георги Михайлов от БСП ще бъде разследван за умишлена безстопанственост и сключване на 8 неизгодни договора за доставка на медикаменти и консумативи по времето, в което е изпълнителен директор на Специализирана болница за активно лечение на хематологични заболявания в София през 2015 г. Болницата натрупала 24 млн. лв. дълг. Елена Йончева ще бъде проверявана за пране на пари в особено големи размери от фалиралата КТБ. Според държавното обвинение през 2012 г. като едноличен собственик на “Авторска телевизия” ЕООД Йончева учредила съвместна компания с офшорка, регистрирана на Вирджинските острови – “Далий Трейдинг Лимитид”. “Новоучредената компания “Офроуд” ООД оперирала с пари от КТБ, които обаче не са от печалби на банката, а от влоговете на хората”, обясни Румяна Арнаудова, говорител на главния прокурор. Фирмата на Йончева “Авторска телевизия” се задължила да участва с 5000 лева, а съдружниците й от “Далий Трейдинг Лимитид” – с 315 000 лева. Отделно от това офшорката поела ангажимент в следващата една година да внесе още 250 000 евро при годишна лихва от 5 %. Йончева е била управител на “Офроуд” и само тя е можела да оперира с тези пари. Според разследващите зад офшорката стоял подсъдим по делото “КТБ”, но не потвърдиха дали става дума за банкера беглец Цветан Василев. Имунитетът на депутата от ГЕРБ Борис Кърчев е поискан за това, че през юни и юли 2015 г. в Стара Загора като управител на две търговски дружества чрез документи с невярно съдържание е укрил 320 000 лв. от ДДС. Депутатите от “Воля” Веселин Марешки, Кръстина Таскова и Пламен Христов вече имат обвинения за изнудване на собственици на аптеки, но сега имунитетът им се иска повторно, за да им бъде повдигнато по още едно обвинение – за участие в престъпен сговор.   Марешки се опъва Не сме решили още дали да се откажем от имунитетите си. Това заяви лидерът на “Воля” Веселин Марешки по повод искането на главния прокурор Сотир Цацаров да бъдат свалени имунитетите на него, Кръстина Таскова и Пламен Христов. Марешки посочи, че ако имунитетът им се обсъжда в зала, ще стане ясно от кого идва атаката срещу тях. Той коментира, че няма ново обвинение от прокуратурата, но само е сменен един член, за да им поискат пак имунитета. Срещу тримата са повдигнати и предявени обвинения за изнудване на собствениците на аптеки да купуват лекарства на по-високи цени. Лидерът на “Воля” обясни, че са разпитани 90 свидетели, от които 85 са обяснили, че никой по никакъв начин не ги е изнудил. “Принудили са по някакъв начин 2-3 да кажат обратното”, допълни той.   БСП: Прокуратурата ни репресира Обвиненията били абсурдни “Това са абсурдни обвинения. Запозната съм с методите на репресии на ГЕРБ и това е класическа схема за сплашване. Надявам се делото бързо да влезе в съда, за да се види на какви репресии е подложен един депутат”, коментира депутатът на БСП Елена Йончева по повод поискания й от главния прокурор Сотир Цацаров имунитет за разследване на пране на пари в особено големи размери. Йончева подчерта, че това обвинение идва два дни след като е настоявала за независима експертиза на българските магистрали в европейски независими лаборатории. Искането на имунитета на другия народен представител от БСП Георги Михайлов е заради умишлена безстопанственост и сключване на неизгодни договори, докато е заемал поста на директор на Специализирана болница за активно лечение на хематологични заболявания – София. “Не смятам, че съм извършил законови нарушения. Чувствам се напълно спокоен”, заяви Михайлов. “Парламентарната група на БСП застава зад Елена Йончева и Георги Михайлов, като един”, заяви лидерът на червените Корнелия Нинова. Тя изтъкна, че Йончева и Михайлов са “ярки остриета на БСП и вярва в тяхната невинност”. Още днес червените решиха разследваните депутати да дадат имунитетите си.   Депутатът от ГЕРБ Борис Кърчев: Щастлив съм, не съм се крил Документи доказвали, че нямал задължения Щастлив съм, че ще дам имунитета си. Никога не съм се крил зад него. Това посочи депутатът от ГЕРБ Борис Кърчев. Повод за думите му е искането на обвинител №1 Сотир Цацаров имунитетът му да бъде свален. “Веднага ще подам писмено съгласие до председателя на НС това да се случи”, допълни той. Кърчев посочи, че целта на действията му е да се изчисти името му, а “кампанията срещу него била от повече от година и половина и идвала от местни структури на БСП в Казанлък”. “Към момента, в който съм прехвърлял фирми, те са нямали никакви задължения. Имам документи”, каза още депутатът и допълни, че няма неизплатени данъци и не се притеснява от нищо. “Няма да изпадам в повече подробности, за да не пречим на Прокуратурата. Вярвам, че ще си свърши достатъчно добре работата и ще се изчисти името ми”, заяви Кърчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Цацаров поиска шест депутатски имунитета (обзор)\t\t\t"}
{"url": "https://trud.bg/%d0%ba%d0%bb%d0%b8%d0%bf-%d0%bd%d0%b0-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82%d1%81%d0%ba%d0%b0%d1%82%d0%b0-%d1%82%d0%b5%d0%bb%d0%b5%d0%b2%d0%b8%d0%b7%d0%b8%d1%8f-%d0%bd/", "text": "С видеоклип, в който момиче с къса кожена пола притичва край шефа си, носейки му кафе и сметана, Софийският университет привлича кадри за Студентската си телевизия. На фона на сградата на Ректората на СУ, пред статуите на Евлоги и Христо Георгиеви –едни от най-големите дарители за българската просвета,  директорът на студетнската телевизия Башар Рахал  сяда на режисьрско столче с мегафон в ръка, провиква се, че иска кафе, Цвети – облечено в къса пола момиче притичва и подава кафето с многозначителна усмивка. Рахал обявява кастингите, като прави впечатление, че се търсят хора, които са всичко друго, но не и журналисти. Изрежда градовете, където ще са кастингите. Когато прикючва с изброяването – Цвети отново притичва с широка усмивка, за да донесе и сметана. Мединият директор констатира, че тя вече е известна и оглежда безпардонно отзад. Клипът предизвика гневни реакции в социалните мрежи. Според Башар Рахал обаче клипът е постигнал целта си като е предизвикал необходимия интерес. „Посланието беше да бъде пошло и провокативно за да добие интерес. Резултатът е налице. Имаме над 20 хиляди гледания, имаме безброй много хора, които си пускат молба и кандидатстват за кастинг, за да дойдат да работят в телевизията. Абсолютно търсен ефект. Целият този скеч е една вътрешна самоирония, тоталното клише от 90-те години между шеф и секретарка“, обясни Рахал, предаде „Дарик“. Във ФБ страницата „Годината, в която стана известен”, където е публикуван клипа, Башар Рахал написа: Обвиниха ме в сексизъм, а ставаше въпрос за сарказъм”. Под поста му обаче заваляха коментари  на недоволство. Ружа Смилова доскорошен член на програмния съвет на телевизия Алма Матера заявява: Пошло, грозно, нодепустимо. Явор Недев коментира с думите” Явно сарказъмът не Ви е от силните страни. Спрете да се опитвате”. Има и призиви Башар Рахал да подаде оставка. „Има си изисквания към реклама. Има рекламисти. Малко време ми трябва да го погледна, ако трябва да ви отговоря професионално. Ако трябва да си говорим експертно – ще си говорим, но ми дайте малко време“, коментира декана на Факултета по журналистика в СУ доц. Теодора Петрова. Софийският университет няма намерение да сваля клипа от страницата си, заявиха пред БТВ и допълниха, че вече имало много желаещи за участие в кастинга. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Клип на университетската телевизия на СУ предизвика бурни реакции (ВИДЕО)"}
{"url": "https://trud.bg/%d0%b2%d1%80%d0%b5%d0%b4%d0%bd%d0%b8-%d1%85%d1%80%d0%b0%d0%bd%d0%b8-%d1%81%d0%b2%d0%b5%d1%82%d0%b2%d0%b0%d1%82-%d0%b2-%d1%87%d0%b5%d1%80%d0%b2%d0%b5%d0%bd%d0%be/", "text": "Сирене и кашкавал в червено заради мазнините, но безалкохолните без захар – в зелено Министерство на земеделието не знае за промяната От здравно министерство потвърдиха, че темата се обсъжда Асоциациите на млекопреработвателите, хлебарите и месарите са против Големи мултинационални компании натискат у нас да се въведат така наречените „светофарни етикети” на хранителните продукти. Идеята ще се обсъжда още другата седмица в Министерство на здравеопазването. Според нея храните трябва да имат на етикета си червен, жълт или зелен цвят в зависимост от това дали имат високо, средно или ниско съдържание на сол, захар и мазнини. Компаниите настояват „светофарната” сигнализация да бъде въведена експериментално у нас и в Румъния още за коледните им опаковки. Има огромен натиск от страна на големи производители на безалкохолни напитки и шоколадови изделия, съобщи Магдалена Апостолова от Асоциация на млекопреработвателите в България. Реално обаче у нас няма разработена система на какъв принцип ще се избира какъв да бъде етикетът на един продукт. Така например всички млечни продукти трябва да са с червен етикет, заради високото съдържание на мазнини. В същото време газирана напитка, обявена с 0% захар, трябва да е със зелен етикет заради ниското съдържание на въглехидрати, въпреки че тя не е полезна за здравето на потребителя, обясняват експерти. От Асоциация на млекопреработвателите вече подготвят становище до здравното министерство, в което настояват подобно предложение да не бъде приемано. Към позицията се присъединяват и от браншовите съюзи на хлебопроизводителите и месарите. Изненадан съм, че подобна тема се обсъжда без да е информирано Министерство на земеделието, храните и горите, заяви Димитър Димитров от Дирекция „Политики в агрохранителната верига” във ведомството. Той потвърди, че има предложение от няколко компании за цветните етикети, като целта било така да се ориентират потребителите в хранителната стойност на продукта. Масово сега на пазара референтните стойности са съотнесени към 100 г/100 мл. Големината на порцията обаче е нещо неизяснено, каза той. Още от 2010 г. имаше идея в ЕС да се въведат подобни етикети, но тя не беше приета заради липсата на методология, допълни Димитров. От Министерството на здравеопазването потвърдиха, че следващата седмица има насрочено заседание на Научно-експертния съвет по хранене към министъра на здравеопазването. В дневния ред една от точките е именно обсъждане на допълнително представена в МЗ документация за становище относно въвеждане на усъвършенствана система за етикетиране на хранителния състав с цветно кодиране.   От къде е суровината пишат върху опаковката Върху етикета на храните вече задължително трябва да пише от коя държава е суровината, използвана за производството им. Това предвижда нов регламент за етикетиране на храните на ЕС, който влиза в сила у нас от 1 април 2020 година, съобщи Димитър Димитров от министерство на земеделието. Така, ако кашкавалът например е произведен в България, но с вносно мляко, това трябва да се обозначи на опаковката, посочи Димитров. Единият вариант е на етикета да пише „ЕС”, „извън ЕС” или „ЕС и извън ЕС” (ако суровината е от два източника). Вторият, и по-точен вариант е да се посочи конкретен район, географска област или държава. Информацията на етикета трябва да е с достатъчно голям шрифт, който не трябва да е под 75% спрямо размера на наименованието на продукта.   Изяждаме 15 000 тона сирене с палма 30% от млякото в мандрите – вносно 30% от млякото, което ще се преработва от нашите мандри, ще бъде вносно до няколко години. Това показва изследване на Центъра за икономически анализи на селското стопанство (САРА) за периода 2013 – 2022 година. 8 на сто от млякото, вложено в преработвателните предприятия миналата година, не е било българско, поясни Васил Стойчев от института. Намалява производството на саламурено сирене, но се запазва на имитиращите продукти, показват още данните на института. През тази година българите ще изядат близо 15 000 тона сирене с растителни мазнини, като тенденцията е тези количества да се запазят и през следващите години, заради ниските доходи на хората, уточни експертът. В същото време се увеличава вносът на палмово масло у нас, като за 2018 г. то ще достигне 13 000 тона. Едва една трета от произведеното у нас овче мляко се изкупува от преработвателните предприятия. Това означава, че останалото количество отива в сивия сектор, посочи Стойчев. През последните години нараства износът на овче сирене, като прогнозата на експертите е той да достигне 7000 тона в периода 2018 – 2020 година. Вносни биопродукти 3 пъти по-скъпи от нашите Вносните биохрани са 3 пъти по-скъпи от българските, но големите вериги не зареждат родни продукти, заяви Веселина Ралчева от Българската асоциация „Биопродукти” на кръгла маса по проблемите на сектора. На нея бяха поканени и представители на хипермаркетите, но те не дойдоха. Така по думите й се създава впечатлението, че екологично чистите храни са много скъпи. Родните производители трудно реализираме продукцията си, а в същото време търговските вериги твърдят, че няма български биохрани. Някъде се къса нишката, допълни Ралчева. Секторът настоява да се приемат промени в наредбата за директните доставки и в училищата, и детските градини да се доставят и биохрани. Това може да стане и чрез поставянето на вендинг машини, уточни Божидар Петков, председател на Българската асоциация на малинопроизводителите и ягодоплодните.   Цената се вдига със 160% от фермата до магазина Със 160% поскъпва овчето сирене от фермата до магазина, съобщи Атанас Кискинов от Асоциацията за развъждане на българска млечна порода овце. Проучване сред бранша показва, че литър овче мляко се е изкупувал по 1,20 лв. през 2013 г., а през тази цената е 1,11 лв. От фермата готовият продукт сега се продава по 9 лв. за кг, а на борсите на едро цената стига 12 лева за кг с ДДС. Така само от фермата до търговците на едро вече имаме надценка от 130-140%, изчисли Кискинов. Още 17% върху тази цена си слагат магазините на дребно, където овчето сирене сега се продава по 14 лева за кг. Браншът настоява да се вземат мерки, защото в момента цялата печалба отива в търговците, а не в производителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.08", "title": " Вредни храни светват в червено\t\t\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%b8-%d0%bd%d0%be%d0%b2%d0%b0%d1%82%d0%b0-%d1%88%d0%b5%d1%84/", "text": "и нашето съвпаднаха във времето и затова тогава беше уволнена Татяна Калканова. Разговори с нея съм имал и по-рано за нейната смяна и не бих казал, че тя е сменена само заради тези проверки, а още повече, че тя подаде оставката. Разбира се, аз й подадох сигнала, че не е възможно при тази ситуация тя да остане на поста, не само заради нея, а и защото пострада и репутацията на програмата. Центърът за развитие на човешките ресурси, която е акредитирана за програмата „Еразъм”, има добри оценки. Това, което беше показано с проектите за съмнителни и странно звучащи наименования, не е нарушение. Назначил съм одит, имаше критика от господин Васил Иванов,  , която от вчера не е директор. Назначихме временно служител от министерството на образованието, докато изберем друго лице, каза пред „ „, министърът на образованието Красимир Вълчев. Трябва да се реагира, за да не се натрупва напрежение. В случая с училищните закуски и пресеченото млякото е реагирано с проверка веднага. Вчера говорихме да направим общ механизъм за контрол Миналата седмица публикувахме промяна в нормативната уредба на закуските. Предвидени са нови 8 милиона за повишаване на качеството и дори училищата ще избират сами какви да са те, както и ще бъде завишен контрола, каза още той. Промяната, която приехме е и с включени правомощия на директори и учителите. Директора отговаря за всичко в едно училище. 2000 ученика са напуснали вторично училище, но 500 от тях са се върнали в училище. Имаме и 10 000 ученика, които са отписани от системата, а 8 хиляди от тях са записани в чужбина. Проблема не е толкова в отписването, а последващата работа. Когато служителите на държавата работят заедно има по-голям ефект. Трудно е да се накарат децата да учат, понякога дори им се купуват обувки и дрехи, за да ходят на училище, каза още той. Факт е, че има училища, които за да не отпишат учениците, не пишат отсъствия. Когато така, или иначе им паднат децата, рано или късно трябва да се намали броя на персонала. Тук битката е много сериозна и една от най-важните. Трябва да включим тези деца в образователната система. Има училища, в които има нисък процент на посещаемост, полагат усилия, но посещаемостта им е ниска. Всички инструменти понякога не са достатъчни. Важно е всички училища да бъдат максимално мобилизирани. Правим изненадващи проверки, в които дори проверяващите като тръгват не знаят на къде отиват, за да няма обаждания, категоричен беше Вълчев. Когато училищата са много различни и децата са много различни е по-трудно. Едно е да учат деца, които не знаят български, друго е при такива, които идват от интелигентни семейства. Това е резултат на изхода, зависи какви деца са постъпили на входа. Зависи от това как едно училище е взело ученици и с какъв резултат ги е изкарало на изхода, каза още министърът на образованието.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Красимир Вълчев освободи и новата шефка на Центъра за развитие на човешките ресурси Димка Михайлова"}
{"url": "https://trud.bg/%d0%bd%d0%be%d0%b2-%d0%b2%d0%b8%d0%b4-%d0%b4%d1%80%d0%be%d0%b3%d0%b0-%d0%ba%d0%b0%d0%bd%d0%b8%d0%b1%d0%b0%d0%bb-%d0%bd%d0%b0%d0%b2%d0%bb%d0%b8%d0%b7%d0%b0-%d1%83-%d0%bd%d0%b0%d1%81/", "text": "Нов вид синтетична дрога, наречена „канибал“ навлиза на нелегалния пазар с наркотици у нас, която води до тежки агресивни състояния. Все повече пада и възрастовата граница на децата, пробвали наркотици, предаде  Най-често наркотикът „канибал“ се предлага на учениците под формата на соли за вана. Той причинява тежки халюцинации и трудно употребата му може да бъде установена с тестове. „Дългата употреба на този вид наркотик води и до канибализъм, той затова се нарича „канибал“, каза Магдалена Рахова, общински съвет по наркотични вещества в Благоевград. Ученици на 12 години вече са употребявали марихуана, дори и амфетамини. Дрога се предлага и в самите училища.   Увеличава се броят и на водачите, които са заловени да шофират след употребата на дрога по пътищата на Югозападна България. Само за един месец над 14 нарушители са установени на възраст от 18 до 25 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Нов вид дрога „канибал’ навлиза у нас\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b1%d0%b8%d0%ba%d0%b0%d0%bd%d1%82%d0%be%d0%b2-%d0%be%d1%82-%d0%b4%d0%b5%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b0/", "text": "София бе домакин на конференция за съвременната журналистика в Русия и Европа Информационната война днес е по-ожесточена от политическата. Това заяви пред „Труд” Александър Бикантов, зам.-директор на департамента по информация и печат към министерството на външните работи на Руската федерация. Заместникът на говорителя на руското външно министерство Мария Захарова бе в София по повод на седмата международна конференция „Русия и Европа: актуални проблеми на съвременната международна журналистика”. Форумът се проведе в Руския културно-информационен център, а темите на дебатите бяха фалшивите новини. Организатор на събитието бе списание „Международная жизнь”, издавано с подкрепата на Министерството на външните работи на Руската Федерация и на Федералната агенция по печата и масовите комуникации. „Фейк новините са новата, виртуална реалност. Най-печалното днес е, че фалшивите новини и фалшивите събития са вече като постановки, като шоу”, отбеляза пред „Труд” Армен Оганесян, главен редактор на „Международная жизнь”. И допълни: “Опасността идва от там, че виртуалната реалност може да бъде пресъздадена и възприета като действителна реалност. Това може да доведе до цяла редица от политически решения, които да доведат до реална катастрофа”. „Фалшивите новини станаха форма на борба. Преди ги наричаха „активни мероприятия”, коментира от своя страна Чавдар Минчев, главен редактор на списание „Международни отношения”. Международната конференция бе открита от Н. Пр. извънредният и пълномощен посланик на Руската Федерация в България Анатолий Макаров. В рамките на форума се включиха още руски и европейски медийни експерти, представители на международни обществени организации, дипломатически ведомства и институти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Александър Бикантов от департамента по информация и печат към МВнР на Русия пред “Труд”: Информационната война е по-ожесточена от политическата\t\t\t"}
{"url": "https://trud.bg/23-%d0%be%d1%82-%d0%b3%d0%b5%d1%80%d0%bc%d0%b0%d0%bd%d1%86%d0%b8%d1%82%d0%b5-%d0%b8%d1%81%d0%ba%d0%b0%d1%82-%d0%bc%d0%b5%d1%80%d0%ba%d0%b5%d0%bb-%d0%b4%d0%b0-%d1%81%d0%b5-%d0%be%d1%82%d1%82%d0%b5/", "text": "В проучването на Insa участвали 4000 души Близо 2/3 от германците смятат, че Ангела Меркел трябва да се оттегли от канцлерския пост в началото на следващата година, показват данни от проучване на института Insa за в. “Билд”. В анкетата, в която участвали 4000 души, 62,2% казват, че Меркел трябва да подаде оставка и да предаде управлението на правителството на новия лидер на нейния Християндемократически съюз (ХДС). Такъв ще бъде избран на конгрес през декември. Меркел първоначално смяташе да се кандидатира отново за поста, но след две сериозни изборни поражения – в провинциите Бавария и Хесен, реши да се оттегли като председател на ХДС. Обаче бе категорична, че ще остане канцлер до 2021 г., когато изтича мандатът на сегашното германско правителство. Една от претендентките за нейна наследничка начело на ХДС – Анегрет Крамп-Каренбауер, заяви преди дни, че Меркел е избрана за канцлер на Германия и докато има мнозинство в парламента със сигурност трябва да остане на поста.  ", "date": "2018.11.08", "title": " 2/3 от германците искат Меркел да се оттегли\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%b7%d0%b0%d0%b2%d0%be%d0%b4%d0%b0-%d0%b7%d0%b0-%d0%bf%d0%b0%d1%80/", "text": "Вносителите на искането за допитването ще съдят отказа на общинския съвет и ще събират подписи Няма да има местно допитване за изграждане на завода за изгаряне на RDF. Столичният общински съвет не прие доклада, с който се иска референдум за изграждането на завод за изгаряне на RDF, което е трета фаза от Интегрираната система за оползотворяване на отпадъците в Столична община. По доклада на водещата комисия за местно самоуправление беше против провеждането на референдум. Мотивите – незаконосъобразност и нецелесъобрзност. Така становището на комисията бе одобрено от СОС. От гласували 57 общински съветници, 41 бяха “за” и 16 “против. Вносителите на искането за допитването от Политическа група 5 и БСП-София, обаче, продължават да настояват то да е случи. За целта те че обжалват съдебно отказа на Столичния общински съвет. Освен това, общинските съветници ще събират 70 000 подписа за да предизвикат отново дискусията в СОС за референдума. То би струвало на софиянци 1,4 млн.лв., по информация на столичния зам.-кмет по финанси Дончо Барбалов. Според ГЕРБ допитването е ненавременно, тъй като се прави месеци след решението на СОС да бъде построен заводът, и години след старта на обсъждането на темата. Проектът на общината, който опозицията оспорва, е с обща стойност 157 млн. евро, от които 90 млн. евро ще са безвъзмездно финансиране по оперативна програма „Околна среда“. За останалите 67 млн. евро общината ще кандидатства за кредит от Европейската инвестиционна банка. С парите в ТЕЦ „София“ ще бъде изграден инсинератор – инсталация, в която се изгаря РДФ горивото, получено при преработването на отпадъците в заводите край село Яна и Горни Богров. Горивото ще се използва от Топлофикация София вместо газ, с което дружеството ще спестява между 12 и 15 млн. левагодишно и ще доставя топлоенергия на 30 хил. домакинства. Искането им е за референдум с въпросите са: Дали общината да да изразходва 157 млн. евро, от които 67 млн. евро заем за изграждане на инсталацията, дали тя да се построи в ТЕЦ „София“ или до Завода за механично и биологично третиране на отпадъци в местността Садината до село Яна. Според вносителите на искането за референдум няма политически и обществен консенсус за избора на технология, мястото за инсинератора и за вземането на кредита. Симеон Славчев, един от вноситрлите на оредложението за референдум посочи, че е добре да се потърсят и алтернативни технологии на тази за скарно изгаряне н отпадъци. „Със сигурност има алтернативи. Ето една от тях: От самото РДФ гориво да се произвежда метанол и метанола а замества директно дизеловото гориво в градския транспорт“, каза той пред „Труд“. Малина Едрева от ГЕРБ, обаче го обвини че с искането да се помисли за смяна на технологията той лобира за определена технология и фирма. Според част от общинските съветници, противници на идеята за референдума, сред софиянци няма достатъчна информираност по темата за бъдещия завод, за да им се прехвърля чрез допитване отговорността да решат дали да има такава инсталация или не. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Няма да има референдум за завода за парно от боклук"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b1%d0%b8%d0%b2%d1%88%d0%b8%d1%8f-%d1%88%d0%b5%d1%84-%d0%bd%d0%b0-%d0%b4%d0%b0%d0%b1%d1%87/", "text": "Съдът остави в ареста бившия вече председател на Държавната агенция за българите в чужбина  В ареста остава и главният секретар на агенцията Красимир Томов. Другият обвиняем по делото – сърбинът Марко Стойов, се отказа да обжалва задържането си и също остава в ареста. Тримата в съучастие със собственичка на фирма за превод и легализация Петя Симеонова, която е под гаранция, са обвинени в участие в престъпна група за търговия с удостоверения за българско гражданство.", "date": "2018.11.08", "title": " Оставиха в ареста бившия шеф на ДАБЧ"}
{"url": "https://trud.bg/%d0%be%d1%82%d0%bb%d0%be%d0%b6%d0%b8%d1%85%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%bf%d1%80%d0%be%d0%ba%d0%be%d0%bf%d0%b8%d0%b5%d0%b2-%d0%b4%d1%8f%d0%bd%d0%ba/", "text": "Липсата на адвокати отложи делото срещу издателя и бизнесмен  Иво Прокопиев, както и бившите министри на финансите и енергетиката в кабинета „Борисов 1“ Симеон Дянков и Трайчо Трайков, предаде „ . Те са подсъдими по делото за продажбата на 33% държавен дял на енергоразпределителното дружество EVN.  Освен Прокопиев, Дянков и Трайков обвиняеми по делото са още трима финансисти от компанията „Булборкърс“ – Петър Василев, Любомир Евстатиев и Радослав Рачев. Всички те се явиха на заседанието, което трябваше да бъде разпоредително. Но тъй като някои от адвокатите не се появиха, за пореден път делото претърпя фалстарт. „И предния път, когато се отложи делото, исках да се назначат резервни защитници, тъй като явно тези адвокати са много ангажирани. Значи днес сме 8 ноември, а отиваме на средата на януари. За мен не е нормално 3 месеца да се съобразяваме с адвокат Х, У или Z. Това е тяхно право, но лично за мен е неприемливо да се отлагат за 2-3 месеца делата по тези причини. В края на краищата има едни разумни срокове, има организация на защита и всеки е длъжен да не шиканира процеса, да положи максимални усилия, така че да организира защитата си в разумни срокове”, коментира Емил Петров, прокурор по делото. Това е втори опит да тръгне делото. Преди то бе върнато от прокуратурата заради неясноти в обвинителния акт. „Обвиненията са като цифрово изражение същите. Прецизирани са като текст”, обясни Наталия Станчева – прокурор от СГП. След отстраняването на посочените неясноти в началото на октомври Специализираната прокуратура внесе отново в Специализирания съд обвинителен акт. А делото по същество е за неизгодна продажба на държавния дял от енергоразпределителното дружество EVN. Така, след поредния фалстарт на делото, следващото заседание по него е насрочено за17 януари 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " Отложиха делото срещу Прокопиев, Дянков и Трайков заради липса на адвокати\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%89%d0%b5-%d0%be%d0%b1%d0%b6%d0%b0%d0%bb%d0%b2%d0%b0%d0%bc%d0%b5-%d0%b2-%d1%81%d1%8a%d0%b4%d0%b0-%d1%80%d0%b5%d1%88%d0%b5/", "text": "Ще обжалваме в съда решението на СОС срещу референдума, а ако трябва, и подписка ще направим, за да го свикаме. Това заяви председателят на БСП в София и на групата на социалистите в СОС Калоян Паргов. Така той коментира решението на управляващите в СО да отхвърлят внесения от 15 общински съветници Доклад относно провеждане на местен референдум с три въпроса, свързани с изграждането на инсталация за изгаряне на RDF отпадъци. Освен това, общинските съветници от БСП поискаха технологичен и технически одит на „Топлофикация – София“, както и отчет от кмета Йорданка Фандъкова в последните 10 години какви инвестиции са направени в дружеството, какви мерки са взети и защо то в момента се намира в такова състояние и програма за неговото оздравяване. „След отхвърлянето на доклада, ние ще обжалваме решението на СОС. Ако Съдът не се съобрази с нашите аргументи, тогава чрез подписка ще предизвикаме референдум и ще върнем темата за преразглеждане в СОС, обясни Калоян Паргов. – Колкото до „Топлофикация – София“ – технологичният и технически одит на дружеството ще даде яснота в какво състояние се намира реално то в момента. Отчетът на кмета трябва да покаже с какво настоящото управление е допринесло за актуалното състояние на „Топлофикация – София“. Настояваме да бъде направен и отчет на всички лицензи, издадени за високотехнологични производства в рамките на това предприятие и с каква ефективност и капацитет са те. А най-важно от всичко е да видим и чуем каква е програмата за оздравяване на дружеството. Защото този въпрос не е политически. Бъдещето на „Топлофикация – София“ има ключово значение за енергетиката в страната. В тази връзка темата за референдума е изключително важна. Фактът, че управляващото мнозинство отказва да чуе хората, означава, че то се страхува, въпреки, уж, силните си аргументи. Очевидно те се страхуват да погледнат хората в очите и да се опитат да ги убедят и тях в това, което се опитваха да убедят нас по време на сесията на СОС в продължение на над 3 часа. За мен е напълно нормално да приложим правилата на пряката демокрация по един толкова важен въпрос като мястото за изграждане на инсталация за изгаряне на RDF отпадъци. Той касае бъдещето на София и на столичани не за една или две, а за десетки години напред. Гражданите имат право на глас, а ние нямаме право да им го отнемаме“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.08", "title": " Калоян Паргов: Ще обжалваме в съда решението на СОС срещу референдума, ако се наложи, и подписка ще направим да го свикаме\t\t\t"}
{"url": "https://trud.bg/%d0%ba%d1%8a%d1%81%d0%be%d0%bc%d0%b5%d1%82%d1%80%d0%b0%d0%b6%d0%bd%d0%b8-%d1%84%d0%b8%d0%bb%d0%bc%d0%b8-%d1%80%d0%b0%d0%b7%d0%ba%d0%b0%d0%b7%d0%b2%d0%b0%d1%82-%d0%b7%d0%b0-%d0%b7%d0%b0%d0%b1%d1%80/", "text": "Хитовата документална поредица на сдружение „Българска история“ и ЗАД „Армеец“ се завръща с ново издание – „Нашите пълководци“ П родължение то  на „Българско военно чудо“ ще разкаже за забравените пълководци на България.  То ще включва 10 късометражни филма с продължителност до 6 минути. Всеки един от тях  e  посветен на конкретна личност, която е  участвала  в петте войни от периода 1885-1945 г. – Сръбско-българска, Балканска, Междусъюзническа, Първа световна, Втора Световна. Целта на  образователния  видеопроект е да разкаже историята по един по-вълнуващ начин и да помогне на учителите да провокират любопитството на учениците към родното минало. Поредицата ще представи личностите, които не попадат под прожекторите, лицата на забравените пълководци, без които историята на България можеше да бъде различна. Във фокуса на филмите са още лицата на Георги Вазов, Стилиян Ковачев, Данаил Николаев, Георги Тодоров, Димитър Добрев, Стефан Тошев, Георги Радков, Владимир Стойчев и Георги Векилски. Представянето  на поредицата  започва  тази вече  от  19:00  часа в Концертна зала на Военния клуб в София. По време на него ще се излъчи и първия филм, който е посветен на българския революционер и офицер Олимпий Панов. Как успява Данаил Николаев да си извоюва прозвището Патриарх на българската армия, кой е най-големият принос на Олимпий Панов за България и чий са думите „Тук ще умрем, но нито крачка назад. Тури ножа!“ – ще разберете от „Нашите пълководци“.  Първото издание на поредицата „Българско военно чудо“ предизвика огромен интерес, както сред всички над  1500  ученици в страната, пред които беше представен проектът, така и в социалните мрежи. Над 1.5 милиона са гледанията на филмите от поредицата във  Facebook, а над 400 000  души са я гледали в  Youtube.  Дискове с филмите от „Българско военно чудо“ бяха изпратени до над 120 училища в страната. Епиоздите от поредицата ще се разпространяват безплатно в социалните мрежи на сдружение „Българска история“ и ЗАД „Армеец“. Филмите ще направят своята премиера и в българския телевизионен ефир – от 11 ноември, всяка неделя от 16.30 часа, зрителите могат да проследят кои са „Нашите пълководци“ в предаването „Операция:История“ по  Bulgaria ON AIR.", "date": "2018.11.08", "title": " Късометражни филми разказват за забравените пълководци\t\t\t"}
{"url": "https://trud.bg/%d0%b3%d0%b5%d1%80%d0%b1-%d1%87%d0%b8%d1%80%d0%bf%d0%b0%d0%bd-%d0%bf%d0%be%d0%b8%d1%81%d0%ba%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bf%d1%80%d0%b5/", "text": "Общинските съветници от ГЕРБ в Чирпан поискаха оставката на председателя на Общинския съвет в града Даниела Драгийска. Декларацията прочете председателя на групата и председател на партията в Чирпан Христо Стефанов, в началото на извънредна заседание на Общинския съвет. „През последните месеци ставаме свидетели на безпрецедентно погазване на Правилника за работа на Общинския съвет в Чирпан, целящo пълното обезличаване и неглижиране на работата на местния парламент, както и на налагане на авторитарно управление, напомнящо един друг период в българската история“ –заяви Христо Стефанов. Той посочи, че поводът, който е прелял чашата на търпението им е използването на всякакви процедурни хватки, за да се възпрепятства разглеждането на точки в дневния ред, внесени от политически сили, различни от управляващите от БСП. Липса на проекти за решения, липса на заседания на Общинския съвет, провеждане на „кухи“ сесии, чиито дневен ред е несъстоятелен, липса на адекватни отговори на зададени към администрацията въпроси, са само част от наложения модел на работа. В декларацията се казва, че пряка отговорност за всичко това носи председателят Даниела Драгийска, която не се справя със задълженията си. Общинските съветници призоваха Драгийска да подаде оставка, в противен случай ще внесат предложение за предсрочно прекратяване на правомощията на председателя на Общинския съвет, според разпоредбите на Закона за местното самоуправление и местната администрация и Правилника за дейността на Общинския съвет. Проблемите в работата на Общинския съвет са и пряка последица от управлението на Общината, от страна на кмета Кичка Петкова и управляващите от БСП, които скрити зад привидно спокойствие и немощ, съсипват Чирпан, категорични са общинските съветници от ГЕРБ. „Опитите за вменяване на вина на останалите политически сили, относно липсата на точки за формиране на дневен ред за работа на Общинския съвет, изглеждат смешни и жалки. Те са опит за прехвърляне на отговорността, която носят кметът, нейният екип и представителите на БСП в Общинския съвет“ – добави Христо Стефанов. В декларацията се казва още, че кметът е онзи, който е избран, за да изпълни предварително заложена програма за управление, за което се носи обществена и политическа отговорност. Друг е въпросът, че в нарушение на Закона за местното самоуправление и местната администрация кметът на Чирпан никога не е представял Програма за управление, както и отчет за изпълнението ѝ по години. „Отлагането на сесии на Общинския съвет и на предложенията направени от нас, няма да ни накарат да замълчим, дори точно обратното“, категорични са от групата на ГЕРБ в Общинския съвет. През следващите седмици и месеци те ще представят пред Общинския съвет и всички чирпанлии данни за безобразията в управлението на Общината, като всичко ще бъде подкрепено с неоспорими документи и факти. След прочитането на декларацията не последва никаква реакция нито от общински съветници от други политически сили, нито от самия председател на Общинския съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.08", "title": " ГЕРБ – Чирпан поиска оставката на председателя на Общинския съвет в града"}
