{"url": "https://trud.bg/%d1%86%d0%b8%d0%b3%d0%b0%d0%bd%d0%b8-%d0%bf%d0%b0%d0%bd%d0%b8%d0%ba%d1%8c%d0%be%d1%81%d0%b0%d0%bd%d0%b8-%d0%ba%d1%80%d0%b8%d1%8f%d1%82-%d0%b4%d0%b5%d1%86%d0%b0%d1%82%d0%b0-%d1%81%d0%b8-%d0%be%d1%82/", "text": "Фалшиви слухове опразниха класните стаи в три основни училища и една детска градина. Родителите, изпаднали в паника, атакуваха учебните заведения, за да приберат децата си вкъщи. Фалшив слух, че социалните служби или Агенцията за закрила на детето щели да им отнемат децата вдигна на крак 20-хилядния ромски квартал „Надежда” в Сливен и ромската махала в сливенското село Тополчане. Над 2000 деца не учиха на 7 октомври. Учебните занятия в понеделник, в най-голямото основно училище в Сливен – ОУ „Братя Миладинови” – започнали съвсем нормално, съобщи директорът Митко Митев. В училището учат близо 1300 деца, само от кв. „Надежда”. След 10 часа започнали да прииждат тълпи от възрастни от квартала, а към 10,30 ч. в двора на учебното заведение се изсипало половината гето. „Хората бяха много възбудени! Говорихме с тях, обяснихме им, че никой няма намерение да им взема децата. Отворихме вратите, за да видят, че всичко е наред. Въпреки това училището бе опразнено”, каза още Митев. „Минаха направо през мен!”, разказа негова колежка, начална учителка. В 13 часа, когато трябваше да започне втората учебна смяна, дворът и помещенията останаха също празни. Подобни сцени е имало в близкото основно училище „Юрий Гагарин”, където също учат предимно ромчета. Паниката опразни и новата детска градина в самия ромски квартал. „Родителите видели в интернет, че щели да им вземат децата“, разказа учителка. На последната родителска среща някои споделили притеснения, че във фейсбук имало „новини” за предстоящото отнемане на децата от родителите им. На срещата съмненията били разсеяни от педагозите. Но миналата събота на площада в „Надежда“ се провела „разяснителна кампания” за новата национална стратегия за детето, което отново отключило напрежението. Кой е организирал акцията, в квартала мълчат. Признават обаче, че на самото събиране е имало само местни жители. Само за минути фалшивите слухове плъзнаха към други населени места. В близкото до Сливен село Тополчане училището също по принуда затвори врати, защото родителите прибраха децата си. В училището в Блатец успели да успокоят разтревожените семейства и до провал на учебния процес не се стигнало, каза директорът Иван Узунов. Паника е имало и в сливенското село Крушаре, където в основното училище учат само ромски деца, но и там обстановката била овладяна. „И при нас дойдоха притеснени родители. Също казаха, че от фейсбук научили за опасността. Но нито едно дете не беше взето, разговаряхме с тях. Единият от родителите ни съобщи, че негови роднини от Варна се обадили и разказали, че и там е настъпила паника заради подобни слухове”, каза директорката на училището в сливенското с. Чинтулово Нина Лазарова. „При нас е сравнително спокойно. През миналата седмица имаше напрежение. Родителите отказаха да подпишат декларациите за защита на личните данни, защото социалните служби щели да ги използват и да се случи нещо с децата им. Обяснявахме, успокоявахме. Мислим да потърсим съдействието на духовните лидери сред населението, които имат влияние, за да окажат помощ”, казаха от училището. Градец е най-голямото ромско село у нас, от 5000 жители, 4 500 са роми. До обяд злонамерените слухове стигнали до Ямбол и до Карнобат, съобщиха жители на сливенското гето. Зам.-кметът на Сливен Румен Иванов призова за спокойствие в града и отправи апел към гражданите да не вярват на фалшиви новини. „Това е престъпна злоупотреба със страховете на хората. Недопустимо е да бъдат правени подобни внушения към родителите. Призовавам всички, които имат отношение към предизвикването на този проблем, да не използват децата и техните родители за осъществяването на своите цели и политически амбиции“, заяви Иванов. В ромския кв. “Надежда“ в Сливен бе обявена среща на местните медиатори, пасторите в евангелските църкви, представители на общината, РУО, местния актив, на родителите за създалата се ситуация. Директори на училища съобщиха пред “Труд“, че са били посетени от служители на реда, изясняват се авторите на фалшивите слухове, които всяват страх и паника сред ромското население. В същото време педагозите се срещат с родителите на учениците си, разясняват, отговарят на въпроси и успокояват, че никой насила не може да им вземе децата. В училища се надяват, че още утре обстановката ще се успокои. Паниката сред родителите в Сливен по случайно съвпадение на обстоятелствата съвпадна с посещението на просветния министър Красимир Вълчев в областния град. „Имаше напрежение в началото на учебната година, включително и отказ на част от родителите да изпращат децата си в училище. Разбирам, че се спекулира със страхове, включително и в кварталите с концентрация на ромско население. Разпространяват се заплахи, включително и внушения, че не трябва да пускат децата си, че трябва да ги вземат от училище. Дори днес, в Сливен, разбрах, че и тук е имало подобен случай. Миналата седмица имаше в София. Очевидно ставаше дума за добре организирани групи. Но по-късно ще имаме информация“, заяви министърът. „Учителите са тези, които трябва да успокоят родителите. Те и училищата са в ежедневна комуникация с тях и обясняват, че няма такава заплаха, допълни още той. Много е важно полицията да разбере откъде идва това”, каза Вълчев. Той призна, че неговите страхове, а вероятно и на голяма част от обществото, са свързани с факта, че голям процент от децата не ходят на училище или, ако ходят, не е постоянно. Че не са ефективно интегрирани, не знаят добре български език, нямат необходимия набор от знания и умения, които да им позволят ефективна интеграция в обществото, на пазара на труда. „Това ми е притеснението. Моето усещане е, че някой се опитва да подмени приоритетността на проблемите, които имаме“, коментира още Красимир Вълчев. По случая е образувано досъдебно производство. То е срещу неизвестните засега автори на фалшивите слухове, които предизвикаха паника, страх и тревога сред родителите в ромските квартали. Досъдебното производство се води по обвинение за заблуждаващи знаци за помощ, злополука или тревога, разпространени по радио, телефон или по друг начин. Този текст от НК предвижда до 2 години затвор. Полицията в Сливен издирва извършителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Цигани паникьосани, крият децата си от училище (обзор)\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-497/", "text": "Нова инструкция от корпорация RAND: България да се въоръжава срещу Русия Препоръчва се разполагането на ракети у нас и в Румъния. Кремъл опитвал да отдалечи София и Анкара от ЕС и алианса.             Имаме ли защита от уволнение по време на изпитателен срок Трудово-правна консултация на „Труд“.             Изборният кодекс е за ремонт, вотът ще е много тежък Забраната за социология в деня на вота само товари ЦИК с жалби – всички знаят резултатите, казва председателят на ЦИК Стефка Стоева в интервю за „Труд“.         За стърчането в политиката Партийното членство в „Няма такава държава“ повече напомня на комитските времена, където само войводите приемат четници и те се кълнат „на живот и смърт“.             Гърция – геополитическата аорта на Балканите Черна гора и Северна Македония вече са под въздушния чадър на НАТО – анализ на Бойка Атанасова.         Гигантисимото Силует на Любо Ганев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Вижте акцентите в броя на вестник „Труд“ във вторник, 8 октомври 2019"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d1%8a%d1%82-%d0%be%d1%82-%d0%bc%d0%be%d0%bd%d1%82%d0%b0%d0%bd%d0%b0-%d1%81-%d0%b2%d0%b7%d1%80%d0%b8%d0%b2%d0%b5%d0%bd%d0%b8%d1%8f-%d0%b4%d0%b6%d0%b8%d0%bf/", "text": "Адвокатът от Монтана Красимир Босев, на който беше взривен джипа миналата нощ подозира, че зад атентата стои местен бизнесмен, научи „Труд“. Юристът, който напоследък практикува в сферата на бракоразводните дела, е адвокат по дело за издръжка на три деца на които бащата – солиден бизнесмен упорито отказвал да плаща издръжка, която не е незначителна. Босев е убеден, че зад покушението е именно този бизнесмен, заяви източникът на „Труд“.", "date": "2019.10.07", "title": " Адвокатът от Монтана с взривения джип подозира бизнесмен за атентата"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%b3%d0%b0%d0%b1%d1%80%d0%be%d0%b2%d1%81%d0%ba%d0%b8-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8/", "text": "Смятам, че в „Пирогов“ нещата са доста балансирани и за обществото, в което живеем, тези доходи са приемливи, заяви пред   зам.-директорът на „Пирогов“ и зам.-председател на БЛС проф. Николай Габровски по повод протестите на медицинските сестри и обещаните днес 200 млн. лв. за болничната помощ от 2020 г. „Миналата седмица имаше доста разговори и не може да се каже, че тези 200 млн. лв са осигурени в резултат на протеста днес. Това е много добра новина, но има нещо много важно и съществено – за какво ще бъдат използвани тези пари“, заяви проф. Габровски. България се слави с може би един от най-високия брой хоспитализация на човек от населението. Ние вече имаме една нова концепция – тези пари няма да отидат за обем на лечение и занижаване на критериите за хоспитализация, а за повишаване на клиничните пътеки, обясни проф. Габровски. Той е категоричен, че в България населени места, в които не може да няма болници и трябва да бъдат подкрепяни въпреки финансовите затруднения и липсата на достатъчно специалисти. Всяка система на здравеопазване има своите предизвикателства и трудности, навсякъде парите не стигат, категоричен е проф. Габровски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Проф. Николай Габровски: Допълнителните 200 милиона лева ще отидат за повишаване на клиничните пътеки"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%be-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d0%bd%d0%be%d0%b2%d0%b8%d1%82%d0%b5-%d0%b6%d0%b8%d0%bb%d0%b8%d1%89%d0%b0-%d0%b2-%d1%81/", "text": "Средното повишение за страната е със 7,3% Новите жилища в София поскъпват с рекордно бързи темпове. През първото тримесечие на годината цените на новите апартаменти и къщи в София са с 18,6% по-високи от същия период на миналата, сочат данни на Националния статистически институт. До голяма степен средните цени при новото строителство зависят от това какви жилища излизат на пазара. Ако през даден период бъдат завършени и продадени повече луксозни жилища в престижни столични квартали, това води до покачване на средните цени. Наред с това обаче много хора държат да си купят дом в нова сграда, което дърпа нагоре цените именно на тези имоти. В резултат новите жилища в София са поскъпнали с рекордните 9,7% само в рамките на едно тримесечие. В София продължава поскъпването и на старите апартаменти, като повишението на цените им за година е с 5,3%. Това води до средно нарастване на цените на всички жилищни имоти в столицата с 9,6% спрямо същия период на миналата година. С което София се нарежда на първо място в класацията на големите градовете в страната за най-бързо поскъпване на апартаментите. В столицата има и най-голяма разлика в темпа на движението нагоре на цените на новото и старото строителство. От шестте града с над 120 хил. жители на второ място се класира Бургас с повишение на цените на жилищата в рамките на година с 8%. Като новото строителство отново поскъпва много по-бързо от старите апартаменти. При новите жилища повишението на цените е с 9,6% за година, докато при старите нарастването на цените е с 5,6%. Всъщност именно в Бургас старите апартаменти поскъпват с най-бързи темпове, сочат данните на НСИ. На трето място по покачване на цените на жилищните имоти е Пловдив с ръст от 7,1% в рамките на година. Но ако погледнем само новото строителство, Пловдив изпреварва Бургас и се нарежда веднага след София с повишение от 12,6%. Старите апартаменти в града под тепетата също поскъпват, но със значително по-бавни темпове – с 3,9%. Четвъртото място по нарастване на цените на жилищата е за Стара Загора. Апартаментите и къщите в града са поскъпнали с 4,4% за година, сочат данните на НСИ. Като отново ръстът на цените на новите апартаменти значително изпреварва поскъпването на старите. Цените на новите жилища в Стара Загора са нараснали с 9%, докато при съществуващите повишението е само с 2,9%, или най-ниското от шестте града с над 120 хил. жители. Варна остава чак на пето място с годишно поскъпване на жилищата с 4,1%, като в данните на НСИ не са включени продажбите в курортните комплекси. Варна е единственият от шестте най-големи града в страната, в които съществуващите жилища поскъпват по-бързо от новите. При старите апартаменти в морската столица повишението на цените е с 5,5%, а при новите – само с 1,5%. Последното шесто място в класацията остава за Русе, където апартаментите са поскъпнали с 3,3%. При новите повишението на цените е с 4,6%, а при съществуващите – с 3,1%. Общо за страната жилищните имоти са поскъпнали със 7,3% за година, сочат данните на НСИ. При новите ръстът в цените е с 11,9%, а при съществуващите – с 5%.   България се нарежда на 8-мо място в ЕС по ръст на цените Само в една страна има спад България се нарежда на осмо място сред страните от ЕС по поскъпване на жилищата. През първото тримесечие на годината цените на апартаментите и къщите в страната са нараснали със 7,3% спрямо същия период на миналата година. Първото място е за Унгария, където жилищата са поскъпнали с 11,3%, показват данните на европейската статистическа служба Евростат. Преди нас са още Чехия (+9,4%), Португалия (+9,2%), Словения (+8,4%), Холандия (+8,2%), Полша (+8,1%) и Хърватия (+7,4%). Само в една страна от ЕС има спад на цените на имотите на годишна база. Това е Италия, където намалението е с 0,8%. Оказва се, че бързото поскъпване на жилищните имоти в България не е изолирано явление, а тенденция за повечето страни от ЕС. Общо за държавите от Общността цените на апартаментите са нараснали с 4% в рамките на година. Спрямо предходното тримесечие жилищата в ЕС са поскъпнали с 0,3%, сочат данните на европейската статистическа служба. А България се намира сред отличниците по ръст на цените на имотите. У нас апартаментите са поскъпнали с 2,6% спрямо предходното тримесечие. По-добри резултати отчитат само в Унгария с повишение от 3,7%, Португалия с 3,6% и Хърватия с 3,5%. В редица държави обаче цените са се понижили спрямо предходното тримесечие. Това са Малта, където спадът е сериозен – с 4,2%, Великобритания (-1,3%), Ирландия (-1%), Финландия (-0,8%), Италия (-0,5%) и Германия (-0,3%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Рекордно поскъпнаха новите жилища в София\t"}
{"url": "https://trud.bg/%d1%85%d0%be%d1%80%d0%b0%d1%82%d0%b0-%d1%81%d1%8a%d1%81-%d1%81%d0%ba%d1%8a%d0%bf%d0%b8-%d0%b8%d0%bc%d0%b5%d0%bd%d0%b8%d1%8f-%d0%b8%d0%b7%d0%b1%d0%b8%d1%80%d0%b0%d1%82-%d0%bc%d0%b5%d0%b4%d0%b8%d0%b8/", "text": "Над 80% от купувачите на луксозни домове са семейни Над 80% от купувачите на луксозни жилища са семейни. Това показва изследване на международна компания за луксозни имоти. Но за участниците на пазара е важно да се проследят и навиците на хората, които влагат значителни средства в имоти. Потреблението на медийно съдържание, за всички възрастови групи и нива на заможност, вече не се ограничава до развлеченията и образованието. Медиите вече се приемат като част от живота – по същия начин както 8-часовия работен ден. На практика, заможните собственици на жилищен имот прекарват средно повече време с медиите, отколкото на работа, показва проучването. Хората, които притежават имот на стойност над 1 млн. долара, прекарват средно по 44,4 часа седмично в медиите, а на работното си място – 41,4 часа. Времето, прекарано в интернет, конкурира телевизията като най-продължителната дейност за собствениците на жилищен имот. Тенденцията за увеличаване на времето, прекарано пред екрана на мобилно устройство, се води от поколението Y (на възраст от 20 до 39 г.), които на практика заменят телевизионното време с екранно време. Поколението Y е привикнало с 24-часов достъп до медии, благодарение на таблетите и смартфоните, като средното дневно потребление на медии е над 7 часа (53 часа седмично). Затова не е изненадващо, че американците са изложени на между 4000 и 10000 реклами на ден. В световен мащаб, компаниите са похарчили 629 млн. долара за реклама през 2018 г.", "date": "2019.10.07", "title": " Хората със скъпи имения избират медии пред работата"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bc%d0%be%d1%80%d1%8f%d0%ba-%d0%b7%d0%b0%d0%b3%d0%b8%d0%bd%d0%b0-%d0%bd%d0%b0-%d1%82%d0%be%d0%b2%d0%b0%d1%80%d0%b5%d0%bd-%d0%ba%d0%be%d1%80/", "text": "24-годишен моряк от България е загинал, а друг, за когото също се смята, че е българин, е ранен при произшествие на товарен кораб, собственост на компанията „Грималди“. Корабът е отплавал от Каляри към Порто Торес в сутрешните часове на деня. Морската дирекция разследва случая, съобщава италианското издание Il Messagerro. Сигналът за произшествието е подаден от капитана на кораба около 10:30 часа местно време. За инцидента беше информирана и прокуратурата в Сасари, която започна разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Български моряк загина на товарен кораб край Сардиния, друг е ранен"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b0%d0%ba%d0%be-%d0%bf%d0%b0%d1%80%d0%b8%d1%82%d0%b5-%d0%b7%d0%b0-%d0%bc%d0%b5%d0%b4%d0%b8%d1%86%d0%b8%d0%bd/", "text": "„Ако парите за заплати на медицинските работници не са заложени в бюджета след две седмици, хората отново ще излязат на протест“, заяви профсъюзният лидер Пламен Димитров пред  „Неразборията с парите бе причина за националния протест на медицинските специалисти този понеделник, категоричен е Георгиев. Медицинските специалисти излязоха на национален протест. Те бяха подкрепени от КНСБ. Здравният министър Ананиев им обеща, че над 200 милиона лева ще отидат за болнична помощ, а значителна част от тях ще отидат за увеличение на заплати“. „Не мога да гарантирам, че обещаните сега пари ще бъдат дадени“, заяви синдикалният лидер, но отбеляза, че именно затова протеста бе организиран днес, докато се обсъжда бюджета за следващата година и много бързо ще стане ясно дали те ще бъдат заложени в него или не. „Всички очакваме да видим къде са отишли тези пари“, които здравният министър Кирил Ананиев каза, че са отпуснати на болниците чрез НЗОК. Пламен Георгиев заяви, че още ноември миналата година са били договорени пари за медицинските сестри и сключването на колективни трудови договори в болничните заведения. „Така че ако някой пита какво правят синдикатите – обикаляме по градове и преговаряме с местните ръководства на болниците. 229 колективни трудови договори са наложени досега“, разкри Георгиев. Това са проблеми трупани с години и не могат да се разрешат толкова бързо, смята синдикалния лидер. Голям успех е, че Българският лекарски съюз се съгласи парите за заплати на медицинските работници да бъдат заложени в Националния рамков договор, а така се намалява вероятността обещанието да не бъде спазено, отбеляза президентът на КНСБ.“В сектора има още много проблеми като заплащането на нощния и извънредния труд, които трябва да бъдат решени, смята Георгиев.&nbsp;&bdquo;В България изчезна 8-часовият работен ден заради т. нар. Сумирано изчисляване на работното време, което е причина за проблемите с нощния и извънредния труд“, заяви Пламен Георгиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Пламен Димитров: Ако парите за медицинските работници не са заложени в бюджета, ще има още протести"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b0-%d1%81%d0%b5-%d0%b2%d1%8a%d0%be%d1%80%d1%8a%d0%b6%d0%b0%d0%b2%d0%b0-%d1%81%d1%80%d0%b5%d1%89%d1%83-%d1%80%d1%83%d1%81%d0%b8%d1%8f/", "text": "Препоръчва се разполагането на ракети у нас и в Румъния Кремъл опитвал да отдалечи София и Анкара от ЕС и алианса НАТО трябва да предприеме допълнителни мерки в областта на гарантирането на сигурността на Алианса и държавите членки срещу Русия в Черноморския регион, включително разполагането на допълнителни военновъздушни и военноморски системи за отбрана на територията на България и Румъния. Тези отбранителни мерки не е необходимо да се опитват да отговарят напълно реципрочно на ескалиращото въоръжаване на Кримския полуостров от страна на Кремъл, ако бъдат съпътствани с увеличаване на военноморските учения на Алианса в Черно море и запазване на подкрепата за Украйна и Грузия. Това са част от заключенията в доклад на влиятелната американска лобистка корпорация във военно-промишления сектор RAND. Той е съставен след среща, на която е била обсъждана стратегия за сдържане на Русия в Черноморския регион. В документа се подчертава, че при съществуващите геополитически обстоятелства е “немислимо” на този етап за западните съюзници да изградят устойчива стратегия за защита на общите интереси в Черно море, която успоредно на отбранителните предизвикателства да контрира и различните видове “злонамерено руско влияние”. В доклада си RAND посочва още, че тъй като няма чисто военно решение за сигурността в Черно море, ефективната западна стратегия предполага по-добро съревнование с Русия за добронамереното отношение на хората в региона. Това, според корпорацията, изисква по-ефективни и по-добре интегрирани стратегически комуникационни усилия, както и противопоставяне на кибер и хибридните заплахи. Сред заключенията, които прави RAND, е, че основните цели на Москва в Черноморието са моделирани спрямо условията във всяка страна от региона. Основна задача е различните съседи да бъдат държани в състояние на необвързаност или несигурност, що се отнася до отношенията на конкретната държава с Русия и Запада. Това ги оставя открити за руско икономическо, политическо и злонамерено влияние, смятат от корпорацията. По отношение на България и Турция, според доклада, Кремъл прилага различни стратегии, посредством икономически и енергийни стимули и поощрения, за да раздалечи и двете страни от ЕС и НАТО. Сред ходовете на Москва са стратегическите медийни операции, които се водят в двете страни и целят основно създаването на положителен имидж на Русия. По този начин Москва използвала и проекта за газопровода “Турски поток”, за да предложи на България ролята на “газов хъб за руски природен газ”, при положение че държавата не разполага с необходимата инфраструктура и не може да е повече от “транзитна страна”, посочват експертите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " България да се въоръжава срещу Русия"}
{"url": "https://trud.bg/%d1%84%d0%b0%d0%bb%d0%b8%d1%80%d0%b0-%d0%b5%d0%b4%d0%b8%d0%bd-%d0%be%d1%82-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d1%82%d1%83%d1%80%d0%be%d0%bf%d0%b5%d1%80%d0%b0%d1%82%d0%be%d1%80%d0%b8/", "text": "Фирмата е предплатила ваканциите на почиващите в момента туристи, останалите ще си търсят парите от застрахователя Дължи пари на хотели по морето  Процедура по обявяване в несъстоятелност стартира българският представител на международния туроператор „Томас Кук” – „Астрал Холидейз Интернешънъл”. Освен че през последните години беше партньор на „Томас Кук” у нас, компанията от близо 24 години предлагаше ваканции в чужбина на родни туристи. Фалитът няма да засегне по никакъв начин почиващите в момента зад граница клиенти на компанията, стана ясно от информация, публикувана на сайта на „Астрал”. Почивките им са изцяло платени, поради което няма опасност от проблеми с полети, настаняване в хотели и ползване на други туристически услуги, обясниха от банкрутиралия туроператор. Клиентите, които вече имат издаден от компанията самолетен билет с редовна или нискотарифна авиолиния също ще могат да осъществят пътуванията си, тъй като те вече са предплатени от туроператора. От „Астрал” обаче допълниха, че туристите, чиито пътувания ще се осъществят след 7 октомври и са предплатени ще бъдат уведомени за фалита от представители на компанията. Повечето ще трябва да потърсят платените за ваканцията си суми от застрахователно дружество „Уника”. Именно от него „Астрал Холидейз Интернешънъл” има застраховка „Професионална отговорност” на стойност 700 хил. лв. За затрудненото финансово положение на „Астрал Холидейз” сред бранша се говори от няколко години. От сектора са категорични, че причината за фалита е комплексна и не се дължи изцяло на банкрута на „Томас Кук”. Освен на клиенти компанията дължи пари и на хотели по морето, основно в Слънчев бряг, обясниха представители на бранша, пожелали да останат анонимни. Това е вторият голям удар за хотелиерите в края на сезона, след фалита на „Томас Кук”, който им нанесе значително по-големи щети.   Връщат близо 350 хил. лв. на 200 клиенти на дружеството Клиентите на фалиралия туроператор „Астрал Холидейз Интернешънъл” ще получат парите си до дни. С предимство ще връщат сумите на тези, чиято ваканция е трябвало да започне още през тази седмица. Това са се разбрали шефът на банкрутиралата фирма Христо Гълбачев и главният изпълнителен директор на застрахователя „Уника” Николай Генчев. По закон максималният срок за връщане на парите е 15 дни. Клиентите ще получат дължимите им суми до стотинка, тъй като претенциите на останалите без платени резервации близо 200 души са общо за около 350 хил. лв., или средно по 1750 лв. на човек. Покритието на полицата е двойно по-голямо, обясни Гълбачев. Той отказа да посочи причините за фалита с довода, че в момента е по-важно да се защитят интересите на клиентите. Близо 100 души, наети в „Астрал”, остават без работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Фалира един от големите туроператори в страната (обзор)\t"}
{"url": "https://trud.bg/%d0%b9%d0%be%d0%b7%d0%b4%d0%b6%d0%b0%d0%bd-%d0%b4%d0%b5%d0%bd%d0%b8%d0%b7-%d1%81%d0%b8-%d0%b8%d0%b7%d0%b1%d1%80%d0%b0-%d0%ba%d1%80%d0%b0%d0%bb%d0%b8%d1%86%d0%b0/", "text": "„Вече си избрах кралица“, сподели Йозджан Дениз по повод новия проект „Крал“/King, с който се заема. В тази телевизионна поредица Йозджан ще се изяви в три посоки – като продуцент, режисьор и актьор. Използвайки правото сам да избере екранната си партньорка, той направил предложение на дългогодишната си приятелка Нургюл Йешилчай, с която вече са участвали заедно преди 13 години в телевизионната драма „Имението с лозите“, а преди три – във филма „Втори шанс“. Според слуховете актрисата вече е дала съгласието си да се снима заедно с Йозджан Дениз в неговия сериал.", "date": "2019.10.07", "title": " Йозджан Дениз си избра кралица"}
{"url": "https://trud.bg/%d0%b8%d0%bc%d0%b0%d0%bc%d0%b5-%d0%bb%d0%b8-%d0%b7%d0%b0%d1%89%d0%b8%d1%82%d0%b0-%d0%be%d1%82-%d1%83%d0%b2%d0%be%d0%bb%d0%bd%d0%b5%d0%bd%d0%b8%d0%b5-%d0%bf%d0%be-%d0%b2%d1%80%d0%b5%d0%bc%d0%b5-%d0%bd/", "text": "Въпрос:  Ако ме назначат на нова длъжност и ми сложат изпитателен срок, то ще имам ли право на защита от уволнение, ако евентуално работодателят реши да ме съкрати в това време. Изобщо важи ли защитата от уволнение по време на изпитателен срок? Ако ме съкратят по време на изпитателния срок ще мога ли да получа обезщетение от Бюрото по труда?  Т. Богомилов, гр. Пловдив Отговор:  При прекратяване на трудовото правоотношение на това основание закрилата при уволнение, предвидена в чл. 333 от КТ не се прилага. В чл. 70, ал. 1 от Кодекса на труда /КТ/ е предвидено, че окончателното приемане на работа на работника или служителя може да се предшества от договор със срок за изпитване до 6 месеца. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Имаме ли защита от уволнение по време на изпитателен срок"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b4/", "text": "По повод поканата на Ангел Джамбазки кандидатите за кметове на София да си направят тест за наркотици лидерът на АТАКА и кандидат-кмет за София Волен Сидеров е готов още в утрешния ден да се изследва. Сидеров поставя изискване към всички кандидати за кметския стол на столицата от мъжки пол да се подложат и на медицинско изследване на сфинктера, което да докаже дали са хомосексуални или бисексуални, и ако са такива, да го обявят публично, за да не стават жертва на рекет и изнудване. Избори 2019. Платено съдържание. Купуването и продаването на гласове е престъпление.", "date": "2019.10.07", "title": " Сидеров: Кандидатите за кмет на София да докажат с медицинско изследване дали са хомосексуални или бисексуални\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%b0%d0%bf%d0%bb%d0%b0%d1%88%d0%b8-%d0%b4%d0%b0-%d1%83%d0%bd%d0%b8%d1%89%d0%be%d0%b6%d0%b8-%d1%82%d1%83%d1%80%d1%81%d0%ba%d0%b0%d1%82%d0%b0-%d0%b8%d0%ba%d0%be/", "text": "Президентът на Съединените щати Доналд Тръмп заплаши, че ще „унищожи“ турската икономика, ако Анкара направи нещо, което „да премине границите“ по време на военните операции в Северна Сирия. „Както вече твърдо заявих преди, и просто иска да повторя, ако Турция направи нещо, което чрез моята голяма и несравнима проницателност считам, че е „извън границите“, аз напълно ще унищожа и ще залича турската икономика (както го правех и преди). Те трябва, заедно с Европа и други, да охраняват пленените бойци и семейства на ИДИЛ“, написа Тръмп в туитър.   Той добави, че САЩ направиха „повече, отколкото някой очакваше“ срещу Ислямска държава в Сирия и заяви, че сега е време за „другите в региона, някои с голямо богатство, да защитят тяхната собствена територия“, допълни той. По-рано Доналд Тръмп отказа да се присъедини към Турция по отношение на планираните от Анкара операция в Северна Сирия и започна да изтегля американските войски от близкоизточната страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Тръмп заплаши да унищожи турската икономика"}
{"url": "https://trud.bg/%d0%b1%d0%be%d0%bc%d0%b1%d0%b0-%d0%b7%d0%b0-%d0%b0%d0%b4%d0%b2%d0%be%d0%ba%d0%b0%d1%82-%d0%b5%d0%b4%d0%b2%d0%b0-%d0%bd%d0%b5-%d1%81%d1%80%d1%83%d1%82%d0%b8-%d0%b1%d0%bb%d0%be%d0%ba-%d0%be%d0%b1%d0%b7/", "text": "Няколко са версиите за експлозията, едната е свързана с работата на юриста Второ покушение за седмица в кооперацията Бомбен атентат бе извършен днес срещу монтански адвокат. Автомобилът на юриста Красимир Босев бе взривен в гараж на жилищен блок в града. Експлозията едва не срути кооперацията, която е газифицирана. Адската машина избухна към 3 часа и унищожи джип „Волво” XC 90 на 56-годишния Босев. Освен автомобилът на адвоката, с поражения е и паркиран наблизо служебен автомобил на „Нова телевизия“, чиято кореспондентка Биляна Борисова живее в същия блок. От ударната вълна са изпотрошени повечето прозорци на кооперацията, а фасадата й е силно опушена от пожара, лумнал след експлозията. Вратата на гаража на адвоката пък е изхвърчала на десет метра. „Чухме в началото един по слаб взрив, а след това страхотна експлозия и всичко се разтресе”, каза жена от кооперацията. Заради газифицирането, веднага били евакуирани възрастните хора и децата. По-късно от компанията „Овергаз” увериха, че няма опасност инсталацията да експлодира и обитателите се прибраха по апартаментите си. Засега не е ясно какви са мотивите за покушението срещу адвоката Красимир Босев. Според информация на Нова телевизия, вече имало заподозрян за покушението. На място оглед направиха антибомбаджии от МВР. Седмица преди атентата имало палеж на врата на гараж, но от другата страна на кооперацията. Предполага се, че тогава мишена на извършителя отново е бил адвокатът, но било объркано мястото. Шефът на районното управление в Монтана Бисер Йончев заяви пред „Труд”, че се работи по всички възможни версии, но не уточни кои са те. Предполага се, че една от тях е свързана с работата на Босев.   Построи сграда с Искра Фидосова Мишената на атентата Красимир Босев (56 г.) според хора от бранша в момента се занимава главно с бракоразводни дела. Има практика и с наказателни дела. Едно от тях е срещу бившия кмет на Белоградчик Емил Цанков, който бе съден за сключени неизгодни сделки. По-късно той бе оправдан. В близкото минало юристът беше споменаван в медиите с това, че е издигнал заедно с бившата председателка на правната комисия в НС Искра Фидосова сграда в Монтана, където и в момента са им офисите. Потърпевшият адвокат беше днес с изключен телефон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Бомба за адвокат едва не срути блок (обзор)"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b2%d0%b7%d1%80%d0%b8%d0%b2%d0%b8-%d1%82%d1%80%d0%b5%d1%81%d0%b0%d0%b2%d0%b8%d1%89%d0%b5%d1%82%d0%be/", "text": "Бутафорията да се стартира процедура по импийчмънт на президента Изминали са няколко седмици от т.нар. „евромайдан“ в Киев, който прерастна в метеж и държавен преврат. В ход е поредната операция по налагане на глобална американска хегемония, съгласно глобалистката доктрина, сътворена от симбиозата на неоконсерваторите и неолибералите, превзела и двете американски партии от времето на Рейгън в края на 80-те години на ХХ век чак до 2016 г. Според тази доктрина, чиято реализация при Обама доведе света до ръба на война, Америка е глобален хегемон в един еднополюсен свят, докато Русия трябва да бъде разделена на няколко части, а гигантските u природни ресурси – усвоени от хегемона. Откъсването на Украйна от руската сфера е един от ключовите етапи в тази геополитическа игра. На 22 февруари 2014 г. прогнилото управление на Янукович е отстранено. Страната е взета на „ръчно управление“ от Вашингтон. Вицепрезидентът Джо Байдън е натоварен от президента Барак Обама да регулира процесите в Киев. Започва поделянето на „плячката“ – индустрията и енергетиката на Украйна. Дневниците на Белия дом свидетелстват, че на 16 април 2014 г. Девън Арчър се среща с вицепрезидента Байдън. Арчър е състудент и съдружник на неговия син Хънтър. Пет дни по-късно Байдън приема високопоставена украинска делегация във връзка с обещана от САЩ помощ за Украйна в размер на един милиард долара, която да бъде администрирана от Американската агенция за международно развитие (USAID) и от Международния валутен фонд. На следващия ден – 22 април – Девън Арчър е назначен за член на борда на директорите на най-голямата частна газова корпорация на Украйна – Burisma Holdings. Тя е създадена през 2002 г. от бившия украински министър на екологията Николай Злочевски и има доста противоречива слава в и без това корумпираната и поделена между олигарси икономика на страната. Докато агенти на влияние и „полезни идиоти“ на глобалистите в Европа и у нас бръщолевят за тържеството на „евроатлантическите ценности“ в Украйна, на терен нещата са доста по-прозаични и нямат нищо общо с въпросните ценности. На 12 май 2014 г., в борда на Burisma е назначен и синът на американския вицепрезидент – Хънтър Байдън. Както деликатно отбелязва дори открито про-либералният и про-Обама „Уошингтън поуст“ по онова време – Хънтър няма нито ден опит в сферата на енергетиката. В официалното прессъобщение на корпорацията, разпространено предния ден, се сочи, че той ще отговаря за правните въпроси и сътрудничеството с международни организации. Освен него, в борда на Burisma изпъква името на друг галеник на управляващата камарила на Обама и Хилъри – бившият полски президент Александър Квашневски. Ключов партньор на Burisma пък е Атлантическият съвет – аналитичен център, финансиран щедро от „Отворено общество“ на Сорос, от Обединените арабски емирства и още 25 чужди правителства и от ливанския милиардер Баа Харири – син на убития премиер Рафик Харири. Хънтър Байдън е в борда цели пет години – излезе от него през май т.г., когато баща му обяви, че ще се кандидатира за президент. През цялото време получава по 50 хиляди долара месечна заплата – общо към 3 милиона долара. Според банкови документи, които бяха оповестени наскоро по най-влиятелния американски телевизионен канал Fox news, в периода от пролетта на 2014 г. до есента на 2015 г., Burisma превежда ежемесечно по 166 хиляди долара на частния фонд Rosemont Seneca Partners. В него съдружници са отново Хънтър Байдън, Девън Арчър и Кристофър Хейнц – доведен син на друг опорен стълб на Демократическата партия – бившият държавен секретар (2013-2017) и сенатор от Масачузетс в периода 1985 до 2013 г. Джон Кери. Това не е първата операция на фимилията Байдън, при която вицепрезидентът използва държавната власт, за да уреди финансиране и ресурси за фирмата на сина си. Хънтър придружава баща си при посещението му в Пекин през 2013 г. Скоро след това могъщата държавна банка на Китай – Bank of China, през различни схеми инвестира 1,5 милиарда долара в Rosemont Seneca Partners и създадени за целта фирми на Хънтър Байдън. В редица американски медии през 2014 г. се поставя въпроса, че Байдънови са в тежък конфликт на интереси в Украйна, но Държавният департамент отговаря лаконично, че такъв няма, защото работата на Хънтър Байдън не била свързана с официалната позиция на баща му. Случаят е заметен под килима. CNN и подобните u по това време проправителствени медии не обелват нито дума или напълно омаловажават случая. В същото време в Украйна, раздирана от олигархични борби и политически хаос при управлението на Порошенко, главният прокурор Шокин започва разследване срещу Burisma за пране на пари, корупция и данъчни престъпления. Това става повод за светкавична намеса на Джо Байдън. Той оркестрира натиск за сваляне на главния прокурор – от соросоидните организации в Украйна, през МВФ и „европейските партньори“. Въпреки безсрамните лъжи, които сега тиражира CNN, че нямало никакви доказателства за такъв натиск от вицепрезидента Байдън, такива има в изобилие. Самият Байдън заяви на 23 януари 2018 г. пред форум на Съвета за външни отношения следното: „Казах му (б.м. – на Порошенко по време на посещение в Киев), че няма да получат този един милиард долара. Тръгвам си след шест часа. Ако прокурорът не бъде уволнен, няма да получите парите (смях от аудиторията). Кучи син! Уволниха го.“ Всеки може да изгледа видеозаписа на това самопризнание на Байдън в мрежата. Когато президентът Доналд Тръмп още през март т.г. обяви, че този случай трябва да се разследва, от средите на демократите, възразиха, че този натиск нямал нищо общо с Burisma, а бил натиск от цялата международна общност, тъй като главният прокурор Шокин е бил уличен в нежелание да разследва корупция. Вероятно, повечето фактори около Байдън и демократите тогава са счели този случай за приключен. Но със сигурност по-умните и по-осведомените сред тях са си давали сметка, че Тръмп едва ли казва всичко това случайно или импулсивно. И са били прави. Fox news тиражира отделни документи от цяла папка, събрана главно от личния адвокат на президента Тръмп – легендарният кмет на Ню Йорк Рудолф Джулиани. Сред тях са и свидетелствата на бившия украински главен прокурор Шокин, дадени пред Джулиани през ноември миналата година. От тях става ясно, че Шокин е прекратил разследването срещу Burisma, забележете – под натиска на американския посланик Пайет и заместник-държавния секретар Виктория Нюлънд. И защото тогавашният президент Порошенко му заповядал така, тъй като разследването увреждало интересите на фамилията Байдън, поради което Джо Байдън задържал обещания един милиард долара помощ за Украйна. С други думи „главата“ на главния прокурор, дръзнал да разследва Burisma, в която участва Хънтър Байдън, е била оценена от американския вицепрезидент на един милиард долара. Папката на Джулиани съдържа и още много разобличителни документи, уличаващи Байдън в чудовищна корупция и използване на държавния пост за лично облагодетелстване. Това хвърли демократите в истинска паника. Не толкова защото Джо Байдън е водещ кандидат за демократическата номинация за президент. А защото и той, и Джон Кери са част от носещата конструкция на партийната аристокрация на Демократическата партия на САЩ. Корупционните разкрития срещу тях са в състояние да превърнат двата мандата на Обама в най-корумпираното управление на САЩ. Още повече, че подобни разкрития ще извадят на преден план отново скандалните данни за корупция и търговия с влияние на фамилията Клинтън, обобщени в превърналото се в бестселър разследване на Питър Швайцер под заглавие „Клинтън кеш“, публикувано през 2015 г. Корупция, въздигната в ранг на държавна политика, груб политически и военен натиск върху суверени държави с цел източване на техни ресурси за лична облага на върхушката във Вашингтон. „Тресавището“, което Тръмп обеща да пресуши, изправяйки се срещу десетилетно установени мрежи на влияние във федералната власт, службите за сигурност и ляво-либералните медии. Това би било краят на Демократическата партия, такава каквато я познаваме. Тъкмо това принуди стратезите на партийната опозиция в САЩ да предприемат отчаян ход – бутафорията да се стартира процедура по импийчмънт на президента, защото бил поискал от чуждо правителство да разследва негов вътрешнополитически противник в лицето на Джо Байдън. Това е самоубийствен ход преди изборите през 2020 г. Процедурата е изначално обречена, защото гласуването в долната камара, контролирана от опозицията, няма никаква стойност без вот от две трети в Сената, където Тръмп има солидно мнозинство. Но цялата шумотевица е опит да се заглуши корупционният скандал около Байдън и да се спаси върхушката на Демократическата партия. Тръмп изглежда решен да стигне до край. Ако го стори, това ще е добре и за Америка, и за света. И ще върне на САЩ ореола на държава с наистина прозрачно и безкомпромисно към корупцията управление. * Авторът на монографията “Доктрината “Тръмп” срещу неолибералния глобализъм”", "date": "2019.10.07", "title": " Тръмп взриви тресавището\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%82%d1%83%d1%80%d0%be%d0%bf%d0%b5%d1%80%d0%b0%d1%82%d0%be%d1%80-%d0%bf%d1%80%d0%b5%d0%ba%d1%80%d0%b0%d1%82%d1%8f%d0%b2%d0%b0-%d0%b4%d0%b5/", "text": "Един от най-големите туроператори в България – „Астрал Холидейз“ фалира. От днес дружеството прекратява дейността си и започва процедура по несъстоятелност. Случващото се идва след фалита на британския туроператор Томас Кук, чийто официален представител в България е „Астрал Холидейз“. „С огромно съжаление и разочарование, искаме да Ви съобщим, че се налага да прекратим дейността и да започнем процедура по обявяване в несъстоятелност на „АСТРАЛ Холидейз Интернешънъл“ АД от 07.10.2019 г. след почти 24 години присъствие на туристическия пазар и въпреки неимоверните усилия на ръководството и служителите“, пише в съобщение на официалния сайт на туроператора. Пътуванията на всички клиенти, закупили почивки от „АСТРАЛ Холидейз Интернешънъл“ АД, които в момента се намират зад границата са изцяло платени, поради което не съществува опасност от проблеми с полети или отказ за настаняване в хотели или други туристически услуги. Компанията обаче няма да има възможност да осъществи бъдещи планирани пътувания на част от своите клиенти след 07.10.2019г.  „Клиенти с бъдещи пътувания, които са заплатени на 100% от АСТРАЛ Холидейз Интернешънъл към партньори, ще бъдат лично уведомени от служители на „АСТРАЛ Холидейз Интернешънъл“ АД“, се казва още в съобщението. Клиенти, закупили само услугата самолетен билет с редовни или нискотарифни авиолинии, също ще осъществят своите пътувания, тъй като всички билети са вече закупени и платени от „Астрал Холидейз Интернешънъл“ АД. „За проверка на разписанието и часовете на полетите, препоръчваме клиентите да направят справка със съответната авиокомпания, когато наближи датата на пътуване по издадените вече самолетни билети“, съветват от туроператора. От компанията уверяват още, че са предприети всички необходими мерки и са изпълнени всички задължения по Закон за туризма, така че да се защитят клиентите. Клиентите, които са внесли депозити или са платили изцяло сумите по своите бъдещи организирани пътувания, но АСТРАЛ Холидейз не е заплатил към партньор или доставчик, ще бъдат обезщетени както следва по закон. Те са гарантирани със застраховка „Отговорност на туроператора“, сключена между „Астрал Холидейз Интернешънъл“ АД и ЗК „Уника“, с покритие – 700 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Българският туроператор „Астрал Холидейз“ прекратява дейността си"}
{"url": "https://trud.bg/%d0%bf%d1%80%d0%b5%d1%80%d0%be%d0%b4%d0%b5%d0%bd-%d1%81%d0%bb%d0%b0%d0%b2%d0%b8-%d0%b8-%d0%b7%d0%bb%d0%b8%d1%82%d0%b5-%d0%be%d1%80%d0%b8%d1%81%d0%bd%d0%b8%d1%86%d0%b8/", "text": ", партията на шоумена Слави Трифонов и на неговите сценаристи, основателно предизвика противоречиви коментари – главно във фейсбук. Някои заподозряха подигравка с Родината, други много по-аргументирано призоваха партията все пак да стане факт и де юре, пък после да се съди за нея по резултатите, които би имала на избори. Все пак, те затова са политическите формации, откакто съществуват на този свят – да се доказват пред привържениците си и да се преброяват пред урните. Нека не съдим предварително за бъдещето на „Няма такава държава“ само по броя на джиповете и охраната на доскорошния шоумен. Както се казва, „шоуто трябва да продължи“. С други средства и на нов терен. Ще поживеем, ще видим…", "date": "2019.10.07", "title": " Прероден Слави и злите орисници"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%b1%d0%be%d0%b4%d1%83%d1%80%d0%be%d0%b2-%d0%b8%d0%b7%d0%b2%d0%b8%d0%bd%d0%b8%d1%85-%d1%81%d0%b5-%d0%bd%d0%b0-%d0%b3%d1%80%d0%b8%d1%88%d0%b0-%d0%b3%d0%b0/", "text": "Николай Бодуров, отлъченият капитан на ЦСКА, наруши мълчанието, което пазеше през последните 2 месеца. Опитният бранител разкри случката, заради която не играе и тренира с „червените“ от август насам.  „На тренировката във вторник вечерта преди предстоящия мач със „Зоря“ на националния стадион беше и г-н Ганчев – доверява Бодуров. – След края на тренировката той ни събра да ни каже няколко думи преди важния мач, след което ме попита дали ще си пътувам за Благоевград след тренировката. Отговорът ми беше „да“,а той попита „защо“? Отговорих му, че имам лична работа (семейни причини), а той попита какви са тези лични неща и дали може да помогне с нещо. Отговорих му, че няма с какво да ми помогне и нещата са лични (личната ми работа беше, че сряда сутринта се изнасяха 40 дни от смъртта на бащата на жена ми,който почина докато бях на лагер в Австрия, нека Почива в мир човека). После г-н Ганчев пак ме попита каква ми е работата и да я споделя. Отговорих, че ми е неудобно пред всички да споделям личните си проблеми. Така приключи разговорът и г-н Ганчев си тръгна видимо изнервен от отговорите ми. И накрая искам да добавя, че аз звънях на г-н Ганчев и исках среща с него, за да поговорим и изясним ситуацията. Да му се извиня, че не съм му казал причините и по този начин съм го засегнал, в името на ЦСКА. След този разговор повече не получих обаждане от него, както и от никой друг от ръководството.“  Бодуров отхвърли твърденията, че е е влизал в конфликт със своите съотборници, а също и че е съветвал предишния треньор Люпко Петрович за състава. Националът разкри обаче, че е в обтегнати отношения със спортния директор Стойчо Стоилов, когото в своята публикация играчът определи като: „главния скаут- спортен директор-изпълнителен директор-старши треньор-доктор или като човек, който разбира от всичко“.  „Разбирам, че г-н Стоилов иска да отклони вниманието и гнева на хората от себе си, като го насочи към други хора (както го е правил много пъти през годините), но хората разбират за какво става въпрос“… “Да кажа и за пътуванията ми до Благоевград, които дразнеха г-н Стоилов. Факт е, че си пътувам често, но това е когато имам възможност (не всеки ден) и съобразено с тренировките ми, и не виждам проблем в това, тъй като София-Благоевград е един час пътя. Когато бях в Англия съм стоял по час и половина в задръстване в едната посока, а в Дания базата на отбора беше на 40 мин път от града.“", "date": "2019.10.07", "title": " Николай Бодуров: Извиних се на Гриша Ганчев, вече никой не ме търси"}
{"url": "https://trud.bg/%d1%81%d0%b4%d0%b2%d1%80-%d1%82%d1%80%d0%b8%d0%bc%d0%b0-%d0%be%d1%82-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b1%d0%b0%d0%bd%d0%ba%d0%be%d0%b2/", "text": "Трима от извършителите на грабежа са криминално проявени – за кражби и документни престъпления. Това каза на брифинг в Съдебната палата директорът на СДВР Георги Хаджиев,  . „Сигналът за обир на телефон 112 е подаден в 16.30 ч на 5 октомври. Оперативната програма от страна на полицията е свършена изключително професионално. Събрани са доказателства за мерките за неотклонение. Един от извършителите е задържан час, след извършване на кражбата и при последвалите процесуално-следствени действия в автомобила е намерена част от откраднатата сума“, заяви той. По думите му на следващия ден, след разрешение от Градския съд , е претърсено жилището на втория участник в кражбата в ж.к. „Банишора“ и е бил задържан. На журналистически въпрос дали не е съмнително, че касиерката е оставила трезора отключен, той отговори, че след задълбочена работа от страна на СДВР е установено, че се касае по-скоро за небрежност от страна на служителката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " СДВР: Трима от извършителите на банковия обир са криминално проявени"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d0%b5%d1%81-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bd%d0%b0%d0%bf%d1%80%d0%b0%d0%b2%d0%b8-%d0%be%d1%82%d0%b2%d0%b5%d1%82%d0%b5%d0%bd-%d0%ba%d0%be/", "text": "Европейският съюз трябва да направи ответен компромис за Брекзит, заяви говорителят на британския премиер Борис Джонсън, като добави, че преговарящите от Лондон са готови да продължат разговорите във високо темпо, съобщи Reuters. Говорителят призна, че разговорите за сделка за Брекзит трябва да се проведат под натиска на времето и отбеляза, че Джонсън ще влезе в контакт с чуждестранните лидери за предложените от него планове. „Готови сме да говорим с ЕС скоростно с цел да постигнем сделка, така че да можем да продължим напред и да изградим ново партньорство между Обединеното кралство и Европейския съюз, но това ще бъде възможно само, ако ЕС направи компромиси, както направи Великобритания“, добави той. „Премиерът все още вярва, че има възможност да се постигне сделка, но ЕС трябва да разбере, че за да се случи това, предпазната мярка за ирландската граница трябва да бъде премахната“, завърши говорителят на Даунинг стрийт.", "date": "2019.10.07", "title": " Лондон: ЕС трябва да направи ответен компромис за Брекзит"}
{"url": "https://trud.bg/%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%bd%d0%b0-%d1%81%d0%bb%d0%b0%d0%b2%d0%b8-%d1%81-%d0%bf%d0%b8%d1%80%d0%b0%d0%bc%d0%b8%d0%b4%d0%b0%d0%bb%d0%bd%d0%b0-%d1%81%d1%82%d1%80%d1%83%d0%ba/", "text": "Националната конференция на партия „Няма такава държава“ избира председател, Изпълнителен съвет и Арбитражно-контролна комисия по предложение на председателя, с обикновено мнозинство за срок от 4 години. Това постановява уставът на новата политическа сила, с който „Труд“ разполага. Подобно на повечето партии, създадени в последните години, правилата очертават пирамидална структура на формацията. Посоченият от лидера Изпълнителен съвет избира областните координатори. И предлага общинските координатори, които се избират от по-висшия орган Националния съвет. Националният съвет се състои от членовете на Изпълнителния съвет и на Арбитражно-контролната комисия (посочени от председателя), от областните координатори (посочени от Изпълнителния съвет) и от евентуалните бъдещи членове на парламентарната група. Посочената от председателя Арбитражно-контролна комисия разглежда в срок до 2 месеца всяко едно заявление за членство и може да препоръча отказ „когото са налице доказателства, че кандидатът не отговаря на критериите за членство или са налице факти, които противоречат на принципите и целите на партията“. Всеки член се приема с решение на най-високо ниво – на заседание на Националния съвет, в срок до 6 месеца от подаване на заявлението за членство. За останалите поддръжници на партията е въведена фигурата на симпатизанта, „който симпатизира на идеите и принципите на Политическа партия „Няма такава държава“ и „регистрацията като такъв не го обвързва с членство в Политическа партия „Няма такава държава“ и правата и задълженията на членовете“. Регистрацията се извършва онлайн чрез формата за регистрация в сайта на партията или след подаване на заявление по образец при общинския координатор. В устава на „Няма такава държава“ се споменават вътрешнопартийни допитвания и референдуми и вътрешни избори за публични и изборни длъжности, но такива процедури не са разписани. Като източник на финансиране изрично изрично е посочена „издателска дейност, авторски права и ползване на интелектуална собственост, както и от продажба и разпространение на аудио и аудиовизуални материали с партийно-пропагандно съдържание“ и „приходи от фондонабиращи прояви“. Евентуална държавна субсидия не е спомената, но не е изключена. Седалището и адреса на управление на новата партия е на столичната ул. “Одрин“ 70, ет. 7, ап. 18 в квартал „Зона Б-5“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Партията на Слави с пирамидална структура\t"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-8-%d0%bf%d0%b0%d1%80%d0%ba%d0%b0-%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d0%b7%d0%be%d0%be%d0%bb%d0%be%d0%b3%d0%b8%d1%87%d0%b5/", "text": "Строят 11 спортни зали в кварталите Осем нови парка ще бъдат изградени в София. Това планира в програмата си Йорданка Фандъкова – кандидат за кмет на столицата, издигнат от ГЕРБ и СДС. Започна работа по устройствения план на парк „Кукуряк” за жителите на кв. „Овча купел”. Планирани са паркове по поречието на р. Драгалевска и р. Бара Изливо, в „Младост” на територията на бившите военни имоти и в кв. „Витоша ВЕЦ Симеоново”. На ул. „Черковна” изграждат парк и параклис на загиналите български войници в Първата световна война. Работи се по устройствения план и на „Въртопо”. Планирани са Източен парк по поречието на реките Кална и Банишка и хидропарк по поречието на р. Искър от Околовръстния път до бул. „Цариградско шосе”. Планирано е и изграждането на 3 линейни парка. Догодина започват да се строят този по бул. „Македония” и първият етап на този по старата жп линия, който е от гара „Пионер”до „Слатина”. Зеленият коридор от надлез „Надежда” до Северния парк ще включва и минерален басейн. „Опазваме Борисовата градина и възстановяваме къпалнята „Мария Луиза” и летния театър”, подчерта Фандъкова. Изграждат две пешеходни и велосипедни връзки между трите части на Южния парк. Планирани са ремонти на парковете: Южен, Западен, Северен, „Заимов”, „Дружба”, Княжеската градина, „Хиподрума”, „Надежда” и нови части от Борисовата градина, в район „Люлин”-център, „Мир и дружба” и по р. Перловска. Обновяват и градините „Св. Георги”, „Буката”, „Св. Никола”, Градската и при хотел „Рила”. Ще бъде обявен и международен конкурс за цялостна реконструкция на Зоологическата градина. Фандъкова планира изграждането на 3 скейт парка и 11 спортни зали. Избори 2019. Платено съдържание. Купуването и продаването на гласове е престъпление.", "date": "2019.10.07", "title": " Изграждат 8 парка, обновяват Зоологическата градина\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b2%d1%80%d0%b5%d0%bc%d0%b5-%d0%b5-%d1%81%d0%b0%d1%89-%d0%b4%d0%b0-%d1%81%d0%bf%d1%80%d0%b5-%d1%81-%d0%b1%d0%b5%d0%b7%d1%81%d0%bc%d0%b8%d1%81%d0%bb%d0%b5%d0%bd%d0%b8/", "text": "САЩ трябва да престанат с нелепите безкрайни войни и да се бият само там, където е от наша полза. Това заяви американският президентът Доналд Тръмп, относно решението си да изтегли армията си от съвместни операции с Турция в Северна Сирия. „Съединените щати трябваше да бъдат в Сирия в продължение на 30 дни, това беше преди много години. Ние останахме и навлизаме все по-дълбоко и по-дълбоко в битки, без да виждаме каква е целта“, обясни Тръмп в поредица от туитове, като продължи да изразява и недоволството си от отношенията на Европа към заловени бивши бойци на Ислямска държава. „Кюрдите се биеха с нас, но платихме огромни средства и оборудване, за да го направят. Те се бият с Турция от десетилетия. Удържаха тази битка почти 3 години, но е време да се измъкнем от тези нелепи безкрайни войни, много от които са родови, и да върнем нашите войници у дома. Можем да се бием там, където имаме полза, и да се бием само, за да спечелим“, написа Доналд Тръмп. Турция, Европа, Сирия, Иран, Ирак, Русия и кюрдите сега трябва сами да се справят със ситуацията, добави той, но обеща отново да „смаже“ ИДИЛ, „ако те дойдат някъде близо до нас!“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Тръмп: Време е САЩ да спре с безсмислените войни"}
{"url": "https://trud.bg/%d1%80%d0%be%d0%bc%d0%b8-%d0%be%d0%bf%d1%80%d0%b0%d0%b7%d0%bd%d0%b8%d1%85%d0%b0-%d1%83%d1%87%d0%b8%d0%bb%d0%b8%d1%89%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d1%81%d0%bb%d0%b5%d0%b4-%d0%be/", "text": "Масова истерия, че ще им отведат децата, обхвана родителите на ромски ученици в Сливен, Ямбол и Карнобат. Две сливенски училища, в които учат ромските деца от квартал „Надежда“, бяха опразнени за минути. Масово родителите се втурнаха в училищния двор и на пожар отведоха децата си от класните стаи, съобщи  . Причината за родителското цунами се оказа страх, че ще им отведат децата служители на „Закрила на детето“. „Беше ужас, щяха да ни изпотъпчат. Деца ревяха отвътре, отвън родители реват“, разказа една жена от училищния персонал в града под Сините камъни. Според майки на деца от ромската махала някой им се е обаждал по телефона, уж, че „Закрила на детето“ или някой друг ще им отнема синовете и дъщерите, слухът се разнесъл, паниката бързо е обзела цялата махала и обитателите й се юрнали към класните стаи. Дворовете на двете училища почерняха от превъзбудени жители на „Надежда“, напиращи да си приберат отрочетата, за да ги спасят. Някои от родителите са се втурнали към школото на детето направо от работното място. Според слухове в социалните мрежи сред жителите на квартала е била разпространена фалшивата информация, че ще отнемат деца, които не са припознати от бащите им, а такива са преобладаващият процент от тях. За минути,около 10.30-11.00 часа, класните стаи на 6-то и 8-мо основно училище в ж.к. „Даме Груев“ се опразниха, а на дворовете останаха безпомощните учители. В социалната мрежа по-късно се появи и видео от двора на едното училище. Oт ръководството на РУО-Сливен директорите на двете училища веднага са сигнализирали в полицията. Предполага се, че става въпрос за провокация, а органите на реда проверяват кой се е обаждал на хората.", "date": "2019.10.07", "title": " Роми опразниха училища в Сливен след обаждания, че ще им отнемат децата"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d1%80%d1%8a%d0%ba%d0%be%d0%b2%d0%be%d0%b4/", "text": "Министърът на туризма Николина Ангелкова свиква днес среща с ръководството на „Астрал Холидейз“ и застрахователното дружество „Уника“ АД. Причината е   и започването на процедура по несъстоятелност на туроператора, съобщиха от министерството на туризма. „Астрал Холидейз Интернешънъл“ АД има валидна застраховка със застрахователната компания „Уника“ АД. Лимитът на полицата е 700 000 лв. и е за срок до 14.11.2019 година. В момента се работи по изясняване на точния брой туристи, които имат договори за туристическа услуга с “Астрал Холидейз“. Дружеството уверява, че пътуванията на основната част от туристите, закупили почивки, които в момента се намират зад граница са платени. Компанията информира още, че клиенти, закупили само услугата самолетен билет с редовни или нискотарифни авиолинии, също ще осъществят своите пътувания. В официалната позиция на дружеството се казва, че потребителите на „Астрал Холидейз Интернешънъл“ АД, които са внесли депозити или са платили изцяло сумите по своите бъдещи организирани пътувания, но „АСТРАЛ“ не е заплатил към партньор или доставчик, ще бъдат обезщетени както следва по закон. Министерство на туризма е в непрекъсната връзка с представители на туроператора и следи ситуацията, за да бъдат защитени интересите на туристите според правилата на българското законодателство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Министър Ангелкова на среща с ръководството на „Астрал Холидейз“ след фалита на туроператора"}
{"url": "https://trud.bg/%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d0%bf%d0%be%d0%bb%d1%83%d1%87%d0%b8-%d0%bc%d0%b0%d0%bd%d0%b4%d0%b0%d1%82-%d0%b7%d0%b0-%d1%81%d1%8a%d1%81%d1%82%d0%b0-2/", "text": "Президентът на Австрия Александър ван дер Белен даде на лидера на консервативната Австрийска народна партия (АНП) Себастиан Курц мандат за съставяне на правителство след победата на АНП на предсрочните парламентарни избори на 29 септември, предава БТА, позовавайки се на Асошиейтед прес и ТАСС. Според експерти най-вероятните варианти за следващ кабинет са съюз на АНП на Курц със Зелените или със социалдемократите или повтаряне на коалицията с АПС. Съюз със Зелените обаче може да се натъкне на трудности заради техни разногласия с АНП за миграционната политика. АНП спечели изборите с 37,5 процента от гласовете или 71 депутатски места. Втори са социалдемократите с 21,2 процента и 40 места. Трети са досегашните коалиционни партньори на Курц от крайнодясната Австрийска партия на свободата (АПС) с 16,2 процента и 31 места. Следват Зелените с 13,9 процента и 26 места и либералната партия „Нова Австрия“ с 8,1 процента и 15 места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Себастиан Курц получи мандат за съставяне на правителство"}
{"url": "https://trud.bg/%d0%b8-%d0%b2-%d0%ba%d0%b0%d1%80%d0%bd%d0%be%d0%b1%d0%b0%d1%82-%d0%b8%d1%81%d1%82%d0%b5%d1%80%d0%b8%d1%8f-%d1%81-%d0%bf%d1%80%d0%b8%d0%b1%d0%b8%d1%80%d0%b0%d0%bd%d0%b5-%d0%bd%d0%b0-%d0%b4%d0%b5%d1%86/", "text": "И в Карнобат роми в истерия са искали да прибират децата си от училище. Това е станало след  , че социални служители идват, за да отнемат отрочетата от семействата им. За неприятния инцидент потвърди и началникът на образователния инспекторат в Бургас Виолета Илиева. Екипи от медиатори, социални работници и общински служители, заедно с местните учители се опитват да успокоят ситуацията и разговарят с родителите на децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " И в Карнобат истерия с прибиране на децата от училище"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-133-%d0%b6%d0%b8%d0%bb%d0%b8%d1%89%d0%bd%d0%b8-%d1%81%d0%b3%d1%80%d0%b0%d0%b4%d0%b8-%d0%b2-%d1%81%d0%be%d1%84%d0%b8%d1%8f-%d1%81%d0%b5-%d1%81/", "text": "68 жилищни сгради вече са санирани със средства от Националната програма за енергийна ефективност на територията на София. На други 30 сгради в момента се извършват строителни дейности, а 35 са в процедура за избор на изпълнител. Това каза кандидатът за кмет на София Йорданка Фандъкова, издигната от коалиция ГЕРБ-СДС, при посещение на обновения жилищен блок на бул. „Европа“ 138 в район „Люлин“ по покана на Съюза на слепите в България, съобщиха от партията. На събитието присъстваха председателят на Съюза Васил Долапчиев и кандидатът за кмет на район „Люлин“ Милко Младенов. В този жилищен блок живеят хора със зрителни увреждания, построен е през 1984г. заедно с известното предприятие „Успех“, в което работят хора с увреждания. На блокът е направено конструктивно укрепване, положени са топлоизолация на фасадите и хидроизолация на покрива, обновени са стълбищата, подменена е дограмата, ремонтирани са системите за отопление и електричество. Фандъкова пое ангажимент за изграждане на улица и нови тротоари в комплекса на хората със зрителни затруднения, както и детска площадка и обновяване на междублоковото пространство. Многоетажни жилищни блокове се ремонтират и в районите „Искър“, „Подуяне“, „Надежда“, „Красно село“, „Студентски“ и др. В повечето квартали наред с обновяване на сградите се извършва и благоустрояване на градинките пред блока по програма „Зелена София“, която се финансира от бюджета на Столичната община. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Фандъкова: 133 жилищни сгради в София се санират по Националната програма за енергийна ефективност\t"}
{"url": "https://trud.bg/%d0%b0%d0%bd%d0%b4%d0%b6%d0%b5%d0%bb%d0%b8%d0%bd%d0%b0-%d0%b4%d0%b6%d0%be%d0%bb%d0%b8-%d1%81%d0%bb%d0%b5%d0%b4-%d0%b1%d1%80%d0%b0%d0%b4-%d1%81%d0%b5-%d1%87%d1%83%d0%b2%d1%81%d1%82%d0%b2%d0%b0%d1%85/", "text": "След развода си с Брад Пит, Анджелина Джоли рядко е давала коментар за отношенията им, както и затова как се чувства. Но в началото на този месец, актрисата и майка на 6 деца реши да сподели откровено емоциите си в интервю за Madame Le Figaro. „Убедена съм, че се намирам в период на преход. Той започна в края на връзката ми с Брад и в началото на раздялата ни. Беше труден момент, не можех да позная себе си.. Чувствах се малка, незначителна, въпреки че това не бе толкова видимо. Усещах дълбока и истинска тъга“, признава Джоли. Независимо от тези трудности, както и от другите, причинени заради здравословни проблеми, Анджелина е горда да сподели, че благодарение на всичко това е успяла да преоткрие щастието и да се радва на живота с нови сили.", "date": "2019.10.07", "title": " Анджелина Джоли: След Брад се чувствах малка и незначителна"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5-%d0%bf%d0%be%d0%b4-%d1%81-3/", "text": "Окръжна прокуратура – Сливен внесе в съда искане за налагане на мярка за неотклонение „задържане под стража“ спрямо Георги М. Той е обвинен за това, че на 06.10.2019 г. в гр. Сливен, на пешеходна пътека на кръстовището на бул. „Бургаско шосе и бул. „Илинденско въстание“ при управление в пияно състояние, с концентрация на алкохол 2.24 промила, на МПС – лек автомобил, собственост на Георги М., нарушил правилата за движение и по непредпазливост причинил смъртта на 16-годишно момиче, като деецът е избягал от местопроизшествието, съобщават от Окръжна прокуратура – Сливен. Окръжен съд – Сливен е насрочил заседанието си за 07.10.2019 г. от 16.00 ч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Прокуратурата поиска „задържане под стража“ за шофьора, блъснал и убил 16-годишно момиче в Сливен"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%ba%d0%b0%d0%bd%d0%b8-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d0%ba/", "text": "Един от основните претенденти за кмет на София Ангел Джамбазки изпрати писма до своите конкуренти в битката за София с покана утре, 8 октомври, от 9.00 ч. в поликлиниката на Военномедицинска академия (ВМА) да си направят кръвни тестове за наркотици. Очаквам всички парламентарно представени партии със свои кандидати, както и всички, които според социологията имат  своето влияние и шансове да станат градоначалници на столицата да тестват себе си за зависимости от наркотични вещества, призовава Джамбазки. Все пак е важно нашите избиратели да знаят кого избират и дали кандидатите, за които гласуват, не използват забранени  вещества. Това ще е тест и за други зависимости, категоричен е още кандидатът на ВМРО за кмет на София. Избори 2019. Платено съдържание. Купуването и продаването на гласове е престъпление.", "date": "2019.10.07", "title": " Ангел Джамбазки кани кандидатите за кметове на София да си направят тест за наркотици\t"}
{"url": "https://trud.bg/%d1%82%d0%b0%d0%b2%d0%b0%d0%bd-%d0%bf%d0%bb%d0%b0%d0%bc%d0%bd%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%b1%d1%83%d1%80%d0%b3%d0%b0%d1%81/", "text": "Таван пламнал в центъра на Бургас на 04.10.т.г. около 02.40 ч. В Първо Районно управление – Бургас е получено съобщение за пожар, възникнал в таванското помещение на кооперация, разположена на ул. «Цар Калоян» №24.  Пожарът е бил потушен от два противопожарни автомобила и седем огнеборци. Установено е, че помещението е ползвано от 33-годишен бургазлия, като най-вероятна причина за инцидента е забравен включен електроуред или късо съединение. От пожара не са нанесени щети по съседни помещения или по жилищната сграда. Няма пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Таван пламна в центъра на Бургас"}
{"url": "https://trud.bg/%d1%80%d1%83%d1%81%d0%b0%d0%bb%d0%ba%d0%b0-%d0%be%d1%82-%d0%bf%d0%bb%d1%83%d0%b2%d0%b0%d0%bd%d0%b5%d1%82%d0%be-%d1%81%d1%8a%d1%81-%d0%b7%d0%bb%d0%b0%d1%82%d0%bd%d0%b0%d1%82%d0%b0-%d0%be%d0%b1/", "text": "Българска русалка от Стара Загора се оказа най-тънкия познавач на житието на Христо Стоичков. Прочела до последната буква неговата биография „Историята“, красавицата Петя Петрова спечели първата викторина, която най-големият български футболист организира при представянето на своята книга. В Торонто бившата състезателка по плуване смая над 500 гости, като сбърка на само 3 от 15 зададени въпроса. Петя беше в здрава конкуренцията със седем фена, дошли в зала „Синатра“ на „Парамаунт Ивентспейс“. Накрая дамата остана в битка само с друг сериозен знаещ Валентин, но го победи на въпроса „В кой мач на „Барселона“ Стоичков настъпи съдията?“ Кавалерът избра „Еспаньол“ за отговор, а Петя заложи на „Реал“ (Мадрид) и…спечели.  „Прочела съм всичко в книгата“, възкликна Петрова, която получи „Златна обувка“ от Стоичков с автограф на нея. „Впечатлен съм колко много хората знаят моята история“, отвърна Камата.  Тътенът от възгласите „Ицо, Ицо!“ стигна и до Ниагара. Повече от пет часа Стоичков не стана от стола, за да даде автограф и направи снимка с всички свои фенове. В началото Стоичков получи също „Златна обувка“. И най-накрая се радва на лява! Досегашните му за голмайстор №1 в Европа и на Мондиал’94 са все… десни. Актьорът Христо Гърбов се погрижи за доброто настроение на гостите. А от Вашингтон за събитието дойде и Божидар Искренов-Гибона, легендарен нападател на „Левски“ и близък приятел на Камата.  „За по-малко от една година „Историята“ на Ицо стигна впечатляващите 70 000 тираж – възкликна Милена Стефанова, изпълнителен директор на издателството „Софтпрес“. – Изключително сме вдъхновени да продължаваме все така, защото книгата на Ицо, която написа заедно с Владимир Памуков, наистина се превърна в бестселър. Обиколихме вече много градове и се наслаждаваме на любовта, която обединява българите към този велик човек.“  Книгата продължава своята околосветска обиколка. На 26 ноември гостуването ще е във Варшава, където за първи път представянето ще е на чужд език. Следващата година е планирано грандиозно шоу в Барселона – на български и испански. Досега „Историята“ на Камата е гастролира извън България в Лондон, Чикаго и Торонто. Заявки за нови турнета има и от други държави с големи български общности, като обещанието на всеки град е да се представи по-добре от досегашните. Историята продължава!", "date": "2019.10.07", "title": " Русалка от плуването със „Златната обувка“ на Стоичков"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0%d0%bd%d1%8f%d0%b2%d0%b0%d1%82-%d1%81%d0%b5-%d0%b7/", "text": "„Имаше напрежение в началото на учебната година, включително и отказ на част от родителите да изпращат децата си в училище. Разбирам, че се спекулира със страхове, включително и в кварталите с концентрация на ромско население. Разпространяват се заплахи, включително и внушения, че не трябва да пускат децата си, че трябва да ги вземат от училище. Дори днес, в Сливен, разбрах, че и тук е имало подобен случай. Миналата седмица имаше в София. Очевидно ставаше дума за добре организирани групи. Но по-късно ще имаме информация.“ Това заяви министърът на образованието и науката Красимир Вълчев по повод създалата се паника сред ромски родители заради слухове, че децата им ще бъдат отнети и затова трябва да ги вземат от училищата и детските градини. „Учителите реагират на тези слухове. Те са тези, които трябва да успокоят родителите, те и училищата са в ежедневна комуникация с тях и обясняват, че няма такава заплаха“, допълни още той. „Много е важно полицията да разбере откъде идва това. Мен лично, предполагам и голям процент от българите, ни е страх, че голям процент от децата не ходят на училище или, ако ходят, не е постоянно. Не са ефективно интегрирани, не знаят добре български език, нямат необходимия набор от знания и умения, които да им позволят ефективна интеграция в обществото, на пазара на труда. Това ми е притеснението. Моето усещане е, че някой се опитва да подмени приоритетността на проблемите, които имаме“, коментира още Красимир Вълчев. Регионалните структури на Министерството на образованието и науката ще инициират допълнителни разговори с учители и родители във връзка с разпространението на дезинформация сред учениците и техните семейства, свързана с категорично неверни твърдения за принудително отнемане на деца, съобщиха от ведомството: МОН не може да допусне училищата да бъдат обект на такава атака, чиято цел е създаване на напрежение и внушаване на страхове. В същото време можем да го считаме и за целенасочена атака към една от най-важните задачи пред образователната система и усилията на цялата общност – всяко дете да посещава училище. Призоваваме при съмнения и притеснения родителите да се обръщат за информация и съдействие към институциите – училище, регионално управление на образованието, структури на МТСП и МВР. МОН е сигнализирало компетентните органи за получените сигнали за организирани акции по отписване на ученици от училища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Красимир Вълчев: Разпространяват се заплахи, че ромите не трябва да пускат децата си на училище\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%b2%d0%b0%d1%80%d0%bd%d0%b5%d0%bd%d0%b5%d1%86-%d0%b8%d0%b7%d0%bc%d0%b0%d0%bc%d0%b8/", "text": "43-годишен мъж, осъждан за данъчни измами, бе задържан под стража от Варненския районен съд за телефонни измами. Мартин К. бил арестуван, след като на 3 октомври подлъгал възрастна добричлийка да остави във Варна 7150 лв. и 1000 долара. За целта престъпникът вкарал в действие изпитан сценарий, като се представил на пенсионерката за полицай, търсещ съдействие за разкриването на група измамници. След като Мартин бил заловен станало ясно, че ден по-рано по същата схема е „ужилил“ и друга жителка на Добрич. По съвет на мнимия инспектор от МВР тя също пътувала до Варна, където оставила плик с 300 лв. и златни накити. Голяма част от бижутата били намерени при обиск в семейния апартамент на мошеника във Варна. Оттам са били иззети и суми в различни валути, както и вещи, за които се предполага, че са получени от други измами, съобщиха от прокуратурата. Определението на Варненския районен съд може да бъде обжалвано пред окръжния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Задържаха под стража варненец, измамил по телефона две добричлийки"}
{"url": "https://trud.bg/%d1%82%d0%be%d0%b7%d0%b8-%d0%b4%d1%80%d1%83%d1%81%d0%b0%d1%89-%d0%bd%d0%be-%d0%b6%d0%b8%d0%b2%d0%be%d0%bf%d0%b8%d1%81%d0%b5%d0%bd-%d0%bf%d1%8a%d1%82-%d0%bd%d0%b0-%d0%b4%d1%8a%d1%80%d0%b6%d0%b0%d0%b2/", "text": "Това заглавие е заимствано от един текст на дъщеря ми Калина. Тя стига до прозрението, че преходът не е серия от поквари и провали, а друсащ, но… Има на какво да се поучим от по-младите. Но не го правим. Скандалът с Волен Сидеров в БНТ- веднъж в статичния „Референдум“, след това на входа на телевизията на „Сан Стефано“, когато върви „Панорама“, ми напомня нещо познато. Не, не за времето в края на 1989 г., когато т.н. „неформали“ обсаждаха БНТ. Припомних си как по времето на последните местни избори, когато телевизиите предаваха скандала с бюлетините в зала „Армеец“, изведнъж прекъснаха като по команда, за да ни покажат изстъпленията на Волен Сидеров пред НАТФИЗ. Знаете какво се случи на самите избори. Припомних си също как бе заклеймяван, когато правителството на Орешарски се крепеше на „Златния му пръст“ и как всичко бе забравено, когато влезе в коалицията, крепяща управлението на ГЕРБ. Нямаше нужда да проверявам в мрежата, че неговите скандали обикновено се „случват“ преди избори и му носят важни гласове. Да, скандалите се харесват на определени прослойки, от които набира гласове „Атака“. Сега Сидеров разбра, че вероятно ще изпадне от правителствената коалиция след изборите и затова прави всичко възможно да си вдигне цената. Ето защо логично е да оценяваме случващото се по друг начин: – Волен не е нито пиян, нито луд, разиграва всички. – Чешмеджиева показа качества на опитен водещ. – Кошлуков показа смелост, но и липса на опит, защото отвори възможност БНТ да бъде атакувана още и още. Сериалът ще продължи, защото има оспорвано споразумение. – Голяма грешка е политическите дебати да се мерят със секунди и в тях да участват всички кандидати за слава. Опитните водещи ще гарантират справедливост при разпределение на времето и ще водят диалог, а не просто да мерят времето. Мисля, че тези дебати не би трябвало да се плащат, те носят рейтинг на телевизиите. Друго нещо са платените репортажи и изявения. Неведнъж съм го напомнял, но политиците не са му обръщали внимание. А телевизионните началници не са имали смелостта да поемат отговорност. Трудно е да се повярва, че и в областта на външната политика правим отговорни стъпки според конюнктурните изборни съображения. Както постъпихме и този път по адрес на Скопие, заради липсата на напредък в работата на комисията по спорните исторически въпроси. И забележете, моля ви, това става в последния момент преди взимането на важни решения за бъдещето членство на Северна Македония в ЕС. Няма какво да обсъждаме какви са основанията ни, просто отдавна сме закъснели, непоправимо сме закъснели. Дълги години се правехме на неотстъпчиви и сякаш бяхме забравили за националната ни кауза. През това време съм заемал публично позицията за по-меко отношение към братския народ. Така или иначе, не можем да ги принудим да се определят така както на нас ни се иска. Пропуснато е това време. Но когато по геополитически съображения набързо подписахме забравеното споразумение, за да отворим пътя към приемането на Скопие в ЕС. Набързо си затворихме очите и възложихме на смесената комисия да решава историческите ни спорове. Когато някой проблем не може да се реши, се създава комисия, която го увековечава. Сега отново, когато няма вече никакво време, забелязахме, че комисията не е напреднала много. Пак заради изборите се направихме на строги, Каракачанов дори се изхвърли, че ще напусне правителствената коалиция, за да се отрече на другия ден. Сега комисията уж трябвало да се забърза. Нека не се залъгваме. Ще подкрепим започването на преговори със Северна Македония, като уж си запазваме право на възражения по време на преговорния процес. Прах в очите. Заев ще ни подхвърли няколко двусмислени комплимента. А междувременно той се обърна към Гърция с призив да поеме ръководната роля на Балканите. Остава ни заради изборите да се правим пред нашите си граждани колко сме строги и неотстъпчиви. Но ето, че нашите си граждани се развълнуваха от предсрочното освобождаване на австралиеца, убил български младеж. Неизказаното съмнение е, че щом става дума за чужденец, няма справедливост за българите, като че ли сме второ качество хора. И понеже идват избори, започна едно лудо наддаване от политиците кой ще предложи по-строга промяна в правните възможности да бъде намалявана присъдата на убийците. И се започна една политическа битка кой защитава българите и кой- извършилите престъпление чужденци. В парламента бяха внесени предложения, които се различаваха само по своята радикалност. Така под влиянието на изборните емоции приемаме решения, които в друг случай ще ни затрудняват като неприложими. Така навремето наддавахме коя партия ще предложи по-голямо намаление на наборната служба. Е, известно е докъде стигнахме- сега нямаме армия. Така ли се изгражда държава?   Политическите играчи и държавниците Как вървим ние по друсащия, но живописен път на държавообразуването? Търся отново какво казва дъщеря ми. Поводът е една моя книга: „Има две неща, които успях да формулирам веднага след като изчетох тази книга. Първо- че политиката не е борба на добрите срещу лошите. За моето поколение, което израсна без илюзиите на идеологиите, но и без да сметне за нужно да си цапа ръцете с политика, това прозрение отне учудващо дълго време. Второ-да разбирам мотивите, но да съдя по последствията. Мисля, че така ще можем да отличим- не добрите от лошите, а политическите играчи от държавниците.“", "date": "2019.10.07", "title": " Този друсащ, но живописен път на държавообразуване\t"}
{"url": "https://trud.bg/%d0%b4%d0%b2%d0%b5-%d0%bd%d0%b0%d1%88%d0%b8-%d0%b1%d0%be%d0%ba%d1%81%d1%8c%d0%be%d1%80%d0%ba%d0%b8-%d0%bd%d0%b0-%d0%bf%d0%be%d0%b1%d0%b5%d0%b4%d0%b0-%d0%be%d1%82-%d0%bc%d0%b5%d0%b4%d0%b0%d0%bb%d0%b8/", "text": "Две наши боксьорки са на победа от медалите, след като се класираха за четвъртфиналите на световното в Улан-Уде (Русия). При най-леките до 48 кг еврошампионката Севда Асенова бе категорична срещу Фатиха Мансури (Алжир). Като и петимата съдии дадоха превъзходството на българката. В четъртък Асенова ще се бие с тайландката Руксат, а успех ще й осигури поне бронз. При 64-килограмовите Мелис Йонузова имаше оспорван мач срещу узбекистанката Мафтунахон Мелиева. Във важните моменти нашето момиче успя да нанесе решителните удари, което й донесе и успеха с 3:2. За място на полуфиналите еврошампионката до 22 г. ще спори с Милана Сафронова (Казахстан), също в четвъртък.  А утре на ринга излиза и последната ни представителка Габриела Димитрова (51) срещу колумбийката Лорена Валенсия.", "date": "2019.10.07", "title": " Две наши боксьорки на победа от медалите на мондиала"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-30-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0-%d0%b1%d0%bb%d1%83%d0%b4%d1%81/", "text": "По искане на Районна прокуратура – Стара Загора съдът определи мярка за неотклонение „задържане под стража“ спрямо Б.Ю., на 30 г., привлечен като обвиняем по досъдебно производство за това, че на 02.10.2019 г., в гр. Стара Загора, извършил действия, с цел да бъде възбудено полово желание, без съвкупление по отношение на лице, ненавършило 14-годишна възраст  – престъпление по чл.149,ал.1 от Наказателния кодекс ( чл. 149, ал 1 от НК гласи: „Който извърши действие с цел да възбуди или удовлетвори полово желание без съвкупление по отношение на лице, ненавършило 14-годишна възраст, се наказва за блудство с лишаване от свобода от една до шест години.“) Това съобщават от Апелативна прокуратура-Пловдив. В хода на образуваното досъдебно производство е установено, че  Б.Ю. имал връзка с майката на пострадалата и съвместно съжителствали в гр. Стара Загора. На 02.10.2019 г., 12-годишното пострадало момиче било в банята. Обвиняемият влязъл в санитарното помещения и започнал да опипва детето по тялото. Пострадалата оказала съпротива, развикала се и обвиняемият избягал от жилището. Майката на пострадалата веднага сигнализирала органите на полицията, като същата вечер Б.Ю. бил установен и задържан. Б.Ю. до момента не е осъждан. Престъплението, за което е привлечен в качеството на обвиняем и задържан, се наказва с “лишаване от свобода” от една до шест години. Районен съд – Стара Загора е преценил, че от събраните по делото доказателства може да се направи обосновано предположение, че Б.Ю. е извършил престъплението, за което е привлечен като обвиняем и съществува реална опасност да се укрие или да извърши друго престъпление. Взетата спрямо Б.Ю. мярка за неотклонение може да се обжалва и протестира пред Окръжен съд – Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Задържаха под стража 30-годишен за блудство с момиче в Стара Загора"}
{"url": "https://trud.bg/%d0%b1%d0%be%d0%b6%d0%b8%d0%b4%d0%b0%d1%80-%d0%b0%d0%bd%d0%b4%d1%80%d0%b5%d0%b5%d0%b2-%d0%b1%d0%bb%d0%b8%d0%b7%d0%be-%d0%b4%d0%be-%d0%ba%d0%b2%d0%be%d1%82%d0%b0-%d0%b7%d0%b0-%d1%82%d0%be%d0%ba%d0%b8/", "text": "Божидар Андреев може да стане първият български щангист с квота за олимпийските игри в Токио. Бронзовият медалист в категория до 73 кг от световното първенство в Патая (Тайланд) е трети в ранглистата, а първите 14 получават олимпийски визи. За целта обаче сливналията трябва да участва на поне още три международни състезания дотогава. Следващото за него е европейското първенство за мъже до 23 г. в Букурещ, което започва на 17 октомври.  Тази седмица УС на централа ще определи съставите на националните отбори за предстоящите надпревари.", "date": "2019.10.07", "title": " Божидар Андреев близо до квота за Токио"}
{"url": "https://trud.bg/%d0%bf%d1%80%d0%b0%d1%89%d0%b0%d0%bc%d0%b5-22-%d0%bc%d0%b0-%d0%bd%d0%b0-%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%b8%d0%b3%d1%80%d0%b8/", "text": "България ще участва с 22 спортисти на Световните военни игри в Ухан (Китай). Надпреварата е от 18 до 27 октомври, а българската делегация ще бъде водена от полковник Васил Дерибеев и включва 36 души, сред които състезатели, треньори, съдии и официални лица.  Сред надеждите ни за медал са боксьорите Даниел Асенов и Станимира Петрова, асовете в ориентирането Станимир Беломъжев и Антония Григорова, борците Георги Вангелов и Мирослав Киров, таекуондистите Владимир Далаклиев и Калоян Бинев, лекоатлетите Георги Иванов, Момчил Караилиев и Ваня Стамболова и джудистът Ивайло Иванов.", "date": "2019.10.07", "title": " Пращаме 22-ма на военните игри"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2%d1%81%d0%b8%d1%87%d0%ba%d0%b8-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d0%bd%d0%b0-%d0%b0%d1%81%d1%82%d1%80/", "text": "Нямаме информация за състоянието на други туристически агенции. Обявилата несъстоятелност „Астрал Холидейз” има валидна застраховка, но ситуацията в момента е изключително сериозна и изисква анализ. Това заяви на извънреден брифинг министърът на туризма Николина Ангелкова,  . „Астрал Холидейз Интернешънъл“ АД има валидна застраховка със застрахователната компания „Уника“ АД. Лимитът на полицата е 700 000 лева и е за срок до 14.11.2019 година. Не са поставени под риск клиентите на „Астрал”, които са си закупили туристически пакети или други услуги от агенцията, заяви Ангелкова. “Всички законови изисквания на туризма са спазени. Размерът на застраховката е 700 00 лева и ще покрие всички претенции. Застрахователят пое ангажимент спешно, особено за клиенти, на които им предстоят пътувания до края на седмицата, да им заплатят претенциите и да преценят дали да осъществят пътуването си или не. Максимално ще съдействаме на всички, така че да няма ощетени клиенти във връзка с обявяването на тази несъстоятелност”, добави Ангелкова. Тя съобщи още, че след пресконференцията пътуват за Германия, а утре са им срещите с техния министър на туризма. “За мен фалитът е българският „Томас Кук” като история и мащаби”. Това заяви от своя страна изпълнителният директор на застрахователна компания „Уника” Николай Генчев. “15-те дни, които са споменати са максималният срок, гледаме максимално бързо да удовлетворим пострадалите клиенти. На хората, възнамеряващи да пътуват, ще се постараем бързо да им възстановим парите. Два пъти беше споменато, че „Астрал” има покритие от 700 000 лева, мога само да похваля туроператора”, добави Генчев. “Могат да са спокойни и те, и ние, и всички клиенти, че ще получат финансово овъзмездяване на претърпените щети. Всеки клиент може чрез сайта или чрез телефонния номер на „Уника” да предяви претенциите си”, каза още Генчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Ангелкова: Всички потребители на „Астрал Холидейз“ ще получат финансово овъзмездяване\t"}
{"url": "https://trud.bg/%d0%b1%d0%b0%d0%bb%d1%8a%d0%ba%d0%be%d0%b2-%d0%bf%d1%80%d0%b5%d0%ba%d1%80%d0%be%d0%b8-%d0%b7%d0%b0%d1%89%d0%b8%d1%82%d0%b0%d1%82%d0%b0-%d0%b7%d0%b0-%d1%87%d0%b5%d1%80%d0%bd%d0%b0-%d0%b3%d0%be%d1%80/", "text": "Красимир Балъков, селекционерът на България, ще бъде принуден да прекроява цялата отбрана за предстоящите европейски квалификации срещу Черна гора в Подгорица на 11 октомври и Англия в София на 14-ти. Защитният вал на „лъвовете“ няма да има нищо общо от двубоите с „трите лъва“ и Ейре отпреди месец. Заради различни контузии отпаднаха превърналите се в константни титуляри през последните години Васил Божиков и Страхил Попов. На тяхно място Бала се принуди по спешност да извика Георги Терзиев от „Лудогорец“ и абсолютният дебютант Деян Лозев. 25-годишният бранител се представя солидно за „Арда“, където премина преди сезон. Играчът е носил през годините екипите още на „Хасково“, „Любимец“, „Дунав“ и „Поморие“. Новакът от Кърджали може да се похвали и с национал на Алжир, след като Илиас Хасани попадна в разширения състав на шампиона на Африка за контролите с ДР Конго и Колумбия.  След като Бала попълни групата, сега има далеч по-тежка задача – да избистри титулярния състав. В последната квалификация за Евро 2020 в ролята на централни бранители бяха Божиков и Бодуров. Първият е извън строя, а вторият не получи повиквателна, тъй като не е играл на клубно ниво от август насам. При така създалата се ситуация „лъвовете“ ще са с изцяло нова защита в Подгорица този петък. Фаворит за титулярно място са Кристиян Димитров, Антон Недялков и Петър Занев. Играчът на „Лудогорец“ може да играе както като ляв бек, така и като централен защитник. Казус, който селекционера на България трябва да реши първо преди да оформи новия вариант на защитата.", "date": "2019.10.07", "title": " Балъков прекрои защитата за Черна гора и Англия"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b8%d0%b7%d0%bb%d0%b8%d0%b7%d0%b0-%d0%be%d1%82-%d0%b4%d1%83%d0%bf%d0%ba%d0%b0%d1%82%d0%b0/", "text": "Варна е на път да излезе от 33-годишната сага с т.н. Дупка в центъра на града. Допитване до хората, преминало с изключително голям интерес, очерта преобразяване на на голямата язва в центъра на морската столица. Резултатите от проведената онлайн анкета  натежават върху идеята за изграждане на многофункционален културен център. В нея са участвали близо 3000 граждани и 134 експерти. В топ предложенията на варненци се посочва превръщането на голямото пространство в площад с парк, експониране на откритите в него артефакти, амфитеатър и многофункционален културен център. Експертите са дали същите мнения, но в друг ред. Интересно е, че всички анкетирани са казали „не“ на превръщането на Дупката в МОЛ, хотел, заведение или жилищна сграда. Резултатите бяха представени на пресконференция от Явор Панев – архитект, съосновател и зам.- председател на сдружение „Таляна“,  Цвета Йоцова – юрист, Юлиян Добрев, социолог от „Blue point“. Според главния архитект на Варна Виктор Бузев до края на годината ще има яснота по заданието, след което ще бъде обявен международен конкурс, както това се направи за нова сграда на библиотеката. „Допитването се проведе по един много иноваторски за нашата страна начин. Така самото общество във Варна определи бъдещето на пространството в Дупката и  реши по демократичен път какво иска да се случва там“, коментира Цвета Йоцова от екипа. Т. нар. Дупка е терен в центъра на Варна, който се появява в края на 80-те години, след като местната власт събаря няколко къщи със статут на паметници на културата с идея на мястото им да бъде построен Търговски дом. В процеса на работа обаче били открити археологически пластове – част от крепостна стена и кула на античния Одесос от IV в. пр. н. е., които според археолозите са най-старият открит досега участък от укрепителните съоръжения на древната крепост. През 1989 г. НИПК излезе със становище, че на това място в сърцето на археологическия резерват „Античен Одесос“ се спира проектът за изграждане на Търговския дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Варна излиза от „Дупката“\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bc%d0%b0%d0%bd%d0%be%d0%bb%d0%b5%d0%b2-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0-%d0%b7%d0%bb%d0%be/", "text": "Окръжна прокуратура – Благоевград е предала на съд Ана Димитрова и бившия заместник-министър на икономиката Александър Манолев за извършено от тях престъпление – представяне на неверни сведения, с цел получаване на средства от фондове, принадлежащи на Европейския съюз. Обвинителният акт е внесен днес, 07.10.2019 г., пет месеца след започване на досъдебно производство по разследвания случай. В периода от 13.05.2013 г. до 14.10.2015 г. обвиняемата Димитрова, като търговец – ЕТ „А. – А.Д.“ гр.Сандански, в съучастие като извършител с обвиняемия Манолев като подбудител и помагач, пред Държавен фонд „Земеделие“ – Областна дирекция „Земеделие“ гр. Благоевград, пред Държавен фонд „Земеделие“ гр.София и пред Дирекция „Оторизация на плащанията по прилагане на мерките за развитие на селските райони“ и отдел „Регионална разплащателна агенция“ гр. Благоевград представила неверни сведения, за да получи средства от фондове на Европейския съюз. На 13.05.2013 г., в гр. Благоевград, Димитрова като търговец кандидатствала по мярка „Разнообразяване към неземеделски дейности“ от програма „Развитие на селските райони 2007-2013“. В тази връзка подала заявление за подпомагане за „Изграждане на жилищна сграда за гости“ в местността „Чинар куши“, в района на гр. Сандански. Към заявлението Димитрова представила документи, сред които регистрационна карта като земеделски производител, ведно с анкетна карта и формуляр към нея, годишна данъчна декларация за финансовата 2012 г. и справка – декларация за приходите от продажби по видове дейности. В представената от обвиняемата Ана Димитрова, в качеството й на кандидат анкетна карта и формуляр към нея, било заявено, че са налице основания за регистрацията й като земеделски производител. Като основание за това бил посочен договор за отдаване под наем на земеделска земя от 01.10.2011 г. и стопанисване на лозе с площ 9,7 дка. в местността „Мездра“, в района на с. Кулата, общ. Петрич. В действителност обаче през стопанската 2011/2012 г. имотът не бил стопанисван от нея. Въпреки че нямала финансови средства за извършване на инвестиция по проекта към датата на кандидатстването й, тя представила неверни сведения като подписала декларация, че е осигурила такива (в размер на 576 668,55 лв., без ДДС). Наред с това посочила, че през 2012 г. имала приход минимум 50 % от земеделска дейност, реализиран от продажба на земеделска продукция (грозде на стойност 6 790 лв.). Това обстоятелство също не отговаряло на действителността. На 30.04.2014 г., с писмо пред Държавен фонд „Земеделие“ в гр.София, Ана Димитрова представила сведения, удостоверяващи извършване на разходи от нейна страна и получаване на приходи, свързани с отглеждане на лозе от земеделска дейност през 2012 г. За целта тя приложила договор за отдаване под наем на земеделска земя, в който като наемодател и собственик бил посочен А.М. – другият обвиняем по делото. В същото време обаче въпросният имот бил собственост на „Т.А.“ ЕООД. Освен това, обвиняемата приложила фактури за обработка на лозе и продажба на грозде сорт „Мелник“, въпреки, че посочените в тях дейности не били извършени. Впоследствие, с цел неправомерно получаване на средства от европейски фонд, в заявка за плащане Ана Димитрова, в качеството й на бенефициент, декларирала, че всички представени от нея официални документи към 14.10.2015 г. удостоверяват действителното правно положение, както и че представените от нея частни документи са автентични и носят нейния подпис. Тя приложила констативен акт за установяване годността за приемане на строежа (акт образец 15) за „Изграждане на жилищна сграда за гости“ в местността „Чинар куши“, който обаче не бил подписан от нея. Освен това, обвиняемата представила фактури на стойност 350 000 лв. с ДДС и 331 357,79 лева с ДДС, с приложени към тях платежни нареждания, за да докаже действително извършване на направените разходи по инвестиционния проект, въпреки, че разходите са били за изграждане на къща за лични нужди на другия обвиняем – А.М. Обвиняемият Александър Манолев подбудил и умишлено склонил обвиняемата Димитрова за извършване на престъплението. Той я улеснил чрез даване на съвети и разяснения относно процедурата за кандидатстване, условията и реда за предоставяне на безвъзмездна финансова помощ, както и необходимите за това документи. В частност обвиняемият осигурил счетоводна и строителна фирми, недвижим имот, върху който да се изгради „къщата за гости“, учредил правото на строеж в поземлен имот в гр. Сандански, както и по силата на договор за паричен заем предоставил на управляваното от А.М. дружество сумата в размер на 700 000 лв. Освен това осигурил земеделска земя за регистрацията на обвиняемата Д. като земеделски производител (подписал договор за отдаване под наем на земеделска земя – лозе, като към датата на подписването му М., въпреки, че се легитимирал като собственик не е бил такъв). Установено е също, че обвиняемият М. е осигурил материалите за изграждането на къщата, като е предоставил същите на строителя. Предстои съдът да насрочи разпоредително заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Александър Манолев отива на съд за злоупотреба с еврофондове"}
{"url": "https://trud.bg/%d0%b8%d0%b3%d1%83%d0%b0%d0%b8%d0%bd-%d1%81%d0%b8-%d0%b2%d1%8a%d1%80%d0%bd%d0%b0-%d1%82%d1%80%d0%be%d0%bd%d0%b0-%d0%b2-%d1%8e%d0%b2%d0%b5%d0%bd%d1%82%d1%83%d1%81/", "text": "Гонсало Игуаин отново плува в свои води в „Ювентус“. Нападателят дълго време бе със статут на ненужен в Торино – стигна се дори до отдаване под наем в „Милан“, а след това и в „Челси“. През настоящата кампания аржентинецът обаче се събра отново с Маурицио Сари, бившият негов треньор в „Наполи“, а по-късно и на „Стафорд Бридж“. И ето, че си върна ореола на любимец. Под ръководството на известния със своята страст към цигарите наставник, таранът показа страховития си голов нюх в Серия А. В неделя вечер именно Игуаин донесе победата на „Старата госпожа“ с 2:1 над „Интер“ насред Милано. Останалите голове в мача бяха дело на негови сънародници – Паоло Дибала за домакините и Лаутаро Мартинес за гостите.  Това бе първо поражение на „нерадзурите“ под ръководството на Антонио Конте. Бившият селекционер на Италия изведе тима до 6 поредни победи в Серия А, но след сблъсъка с действащият шампион, свалил гранда от Милано на земята.  „Голям мач за „Юве“! – призна героят на вечерта Игуаин, появил се като резерва през второто полувреме. – Показахме характер и решителност. Радвам се, че прибираме трите точки в Торино. Чаках своя момент, ако треньорът реши да ме пусне в игра, и се възползвах.“  С победата в Милано Серия А вече има нов лидер – „Ювентус“ с 19 точки, следван от „Интер“ с 18.", "date": "2019.10.07", "title": " Игуаин си върна трона в „Ювентус“"}
{"url": "https://trud.bg/%d1%80%d0%b8%d0%b1%d0%b0%d1%80%d0%b8-%d0%bf%d1%80%d0%b8-%d1%83%d1%81%d1%82%d0%b8%d0%b5%d1%82%d0%be-%d0%bd%d0%b0-%d1%80%d0%be%d0%bf%d0%be%d1%82%d0%b0%d0%bc%d0%be-%d0%b8%d0%b7%d0%bb%d0%b5%d0%b7%d0%b5/", "text": "Лефер излезе при устието на Ропотамо. Близо 30 лодки са наловили много риба, но инспектори от ИАРА са ги прогонили. За това се оплакаха риболовци. „Ще проверя случая. В момента има инспекция, съвместно с наши експерти и колеги от Румъния“, каза шефът на ИАРА Галин Николов. Той коментира, че по принцип ако лодките са навлезли навътре в устието, там риболовът е забранен и затова са били предупредени да напуснат. Рибарите край Бургас чакат все още пасажите паламуд. Засега ловят, но малко, предимно – циганки. Това са малки паламуди под 600 грама. На пазара леферът държи висока цена 30-35 лева за килограм. В замяна на това попчето и сафридът, които в момента морските вълци хващат край созополския остров Свети Иван, имат народни цени- 5- 6 лева килото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Рибари: При устието на Ропотамо излезе лефер, изгониха ни"}
{"url": "https://trud.bg/%d0%b7%d0%b0%d0%b3%d1%83%d0%b1%d0%b8%d1%82%d0%b5-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%b4%d0%be%d0%bf%d0%b8%d0%bd%d0%b3-%d0%bd%d0%b0-%d0%bb%d0%b5%d0%b2%d1%81%d0%ba/", "text": "Логичното се случи – „Лудогорец“ си осигури комфорт на върха след успех с 2:0 в голямото дерби с „Левски“ от 12-ия кръг на Първа лига. Мавис Чибота и Клаудиу Кешеру подпечатаха четирите точки аванс на „орлите“ пред „сините“ и „Локо“ (Пд). С попадението, румънският таран се доближи на 9 гола от „Клуб 100“ на родния елит. Двубоят впечатли с изрядното съдийство на Георги Кабаков и неговите помощници, а също и с европейското поведение на двата гранда. Във въпросните 90 минути гостите от София изненадаха с агресия в офанзивен план. Тимът на наставника Петър Хубчев затвори срещата с повече създадени голови ситуации, но и повече пропуски. А „зелените“ на Станислав Генчев бяха безупречни в атака – 2 гола от 3 точни удара. Четящите между редовете най-вероятно ще стигнат до прозаичната истина – има разлика в класите между двата отбора. Това, което едно време водилият и двата тима Стойчо Стоев обясняваше на „Герена“ – „сините“ са „Райо Валекано“ спрямо българския „Реал“ (Мадрид).  Но на стадион „Георги Аспарухов“ не бива да се отчайват. Опитът сочи, че през настоящия сезон „сините“ използват моменти като този като допинг. По-рано през кампанията столичният гранд допусна две поражения от АЕК (Ларнака). Тежките кипърски крошета обаче не свалиха гарда на левскарите в Първа лига – победи над „Ботев“ (Пловдив) и „Царско село“ в дните след мачовете от Лига Европа. А след единственото до момента поражение за първенство – 1:3 от „Берое“, 26-кратните шампиони записаха серия от 2 победи, равен в дербито с ЦСКА и нови 4 успеха поред.", "date": "2019.10.07", "title": " Загубите – големият допинг на „Левски“ при Хубчев"}
{"url": "https://trud.bg/%d1%82%d1%80%d0%b0%d0%b9%d1%87%d0%be-%d1%82%d1%80%d0%b0%d0%b9%d0%ba%d0%be%d0%b2-%d1%81%d0%b5-%d1%8f%d0%b2%d0%b8-%d0%b2-%d1%81%d0%bf%d0%b5%d1%86%d1%81%d1%8a%d0%b4%d0%b0-%d0%bd%d0%b0-%d1%82%d1%80%d0%be/", "text": "Гледат финансово счетоводни експертизи Трайчо Трайков – бивш министър на икономиката и енергетиката в кабинета “Борисов 1”, пристигна на електрическа тротинетка в Специализирания наказателен съд. Като водач той спазваше още ненаписаните правила за това превозно средство – движеше се с каска и слизаше от дъската, когато трябва да пресича на пешеходна пътека. Трайков и колегата му – бившият финансов министър Симеон Дянков, са подсъдими заедно с Иво Прокопиев и трима от хората му от консултантската фирма “Булброкърс”, за скандалната сделка при продажбата на занижени цени на държавния дял в електроразпределителното дружество EVN. Днес на заседание по делото бяха изслушвани финансово-счетоводни експертизи и давани допълнителни задачи на вещите лица.", "date": "2019.10.07", "title": " Трайчо Трайков се яви в спецсъда на тротинетка\t"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8%d1%82%d0%b5-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d0%bc%d0%b5%d0%b6%d0%b4%d1%83-%d1%81%d0%b0%d1%89-%d0%b8-%d0%ba%d0%b8%d1%82-2/", "text": "Търговските преговори на високо равнище между САЩ и Китай ще продължат тази седмица във Вашингтон, потвърди в понеделник Белият дом. „Под ръководството на президента Доналд Тръмп, търговският представител на САЩ Робърт Лайтхайзър и министърът на финансите Стивън Мнучин ще приветстват китайската делегация, ръководена от вицепремиера Лю Хъ за продължаване на търговските преговори между двете страни, започващи на 10-и октомври 2019-а година“, заяви прес-секретарят на Белия дом Стефани Гришам, цитиран от БНР. Тя добави, че „двете страни ще се стремят да надграждат разговорите на ниво заместник от последните седмици“, като разговорите ще се съсредоточат върху шест основни теми като „принудителния трансфер на технологии, правата върху интелектуалната собственост, услугите, нетарифните бариери, селското стопанство и правоприлагането“. В официалното изявление не се очертава кога може да се очаква приключване на разговорите, но се предполага, че преговорите ще продължат най-малко два дни (в четвъртък и петък). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Търговските преговори между САЩ и Китай продължават тази седмица"}
{"url": "https://trud.bg/%d1%80%d1%8a%d1%81%d1%82-%d0%bd%d0%b0-%d0%bf%d1%80%d0%b8%d0%b5%d0%bc%d0%b0-%d0%b2-%d0%bf%d1%80%d0%be%d1%84%d0%b5%d1%81%d0%b8%d0%be%d0%bd%d0%b0%d0%bb%d0%bd%d0%be%d1%82%d0%be-%d0%be%d0%b1%d1%83%d1%87/", "text": "От 48 на 56 процента е нараснал през последните години приемът в учебните заведение, предоставящо професионално образование. Допълнителни стипендии стимулират учениците, въвежда се и дуалната форма на обучение, заяви при посещението си в Сливен министърът на образованието и науката Красимир Вълчев. Той бе гост на единствената в страната професионална гимназия по текстил на името на първия фабрикаджия на Балканите Добри Желязков, където се извършва обучение по защитените от държавата професии тъкачество, предачество и плетачество. Повод за визитата бе създаването на нова, модерна учебна работилница по Националната програма „Осигуряване на съвременна образователна среда. Проектът е на стойност 63 428 лева. Италианският текстилен магнат с български паспорт Едоардо Миролио е предоставил оборудване на стойност 10 хил. лева. Новата работилница е оборудвана с 13 шевни машини, последен писък на техниката. Тя е с капацитет за обучение на 128 ученици. 302-ма са възпитаниците на професионалната гимназия. Паралелките са 14, като 3 от тях са дуални. Момичетата и момчетата от 11 и 12 клас имат възможност да обучават в реална производствена среда във фабриката на Миролио в Сливен. Министър Вълчев отбеляза, че ще посети и основното училище в близкото до областния град село Сотиря, където учат деца предимно от уязвимите групи. Той съобщи, че работата по механизма за връщане и задържане на децата в предучилищното и училищното образование е върнала в класните стаи 44 хил. деца. Около 4 хиляди от тях са отпаднали вторично.  Екипите по механизма са издирвали общо 260 хил. деца и ученици. Има данни, че 160 хиляди от тях пребивават със семействата си в чужбина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Ръст на приема в професионалното обучение отчете министър Вълчев"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%81-%d1%82%d0%b8%d1%82%d0%bb%d0%b0-%d0%b2-%d1%81%d0%ba%d0%be%d0%ba%d0%b0-%d0%bd%d0%b0-%d0%b4%d1%8a%d0%bb%d0%b6%d0%b8%d0%bd%d0%b0-%d1%81%d0%bb%d0%b5/", "text": "Германия отново има световна шампионка в скока на дължина след 26-годишна пауза. Със златото ликува красавицата с танзанийски корени Малайка Михамбо, която преодоля 7,30 метра и бе единствената от финалистките, прелетяла 7 м. За последно германците имаха златен медал в дициплината през 1993-а, спечелен от Хайке Дрехслер. Среброто взе Марина Бех-Романчук (Украйна) с 6,92 м, а бронзът – нигерийката Езе Бруме, със сантиметър по-малко. Всъщност разликата между шампионката и първата й подгласничка е с 38 см, най-голяма в историята на световните първенства на открито. Михамбо е и №1 в Европа за 2018-а, а това лято има 10 победи от десет старта. Същевременно атлет от Гренада изнанада в хвърлянето на копие. 21-годишният Андерсън Петерс дойде в Доха като осми в ранглистата, но се наложи с 86,89 м. Големият фаворит Магнус Кирт (Естония) контузи рамото си и трябваше да се задоволи със среброто – 86,21 м. А президентът на ИААФ Себастиан Коу определи мондиала в Катар, като най-добрият в историята – 43 държави спечелиха медали, поставени бяха 21 европейски рекорда и подобрени 86 националнии постижения. „Гордеем се с факта, че достигаме до повече страни от всеки друг спорт – обяви Коу. – Атлети от цял свят направиха най-доброто шоу в историята. Постиженията са невероятни, но заслугата е е и на домакините, които осигуриха условията и съоръженията за това.“ Международната федерация по лека атлетика (ИААФ) отмени дисквалификацията и върна бронза на женската щафета 4 по 400 м на Ямайка на мондиала в Доха. Спринтьорките завършиха трети, но отличието им бе отнето, заради неправилно предаване на палката на последен пост. Впоследствие ИААФ реши, че нарушението е било по вина на организаторите. С титлата ликува квартетът на САЩ. Янките станаха първи и в мъжката щафета, като тимът приключи на върха и в класирането по медали с общо 29. От тях 14 златни, 11 сребърни и 4 бронзови. Втори са кенийците с 5-2-4, а трети са атлетите на Ямайка с 3-5-4.", "date": "2019.10.07", "title": " Германия с титла в скока на дължина след 26 г."}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%bf%d0%b8%d1%8f%d0%bd%d0%b8%d1%8f-%d1%88%d0%be%d1%84%d1%8c%d0%be%d1%80-%d1%83%d0%b1%d0%b8%d0%bb-16/", "text": "28-годишният Георги М., който  , остава за постоянно в ареста. Окръжният съд в Сливен прие внесеното от Окръжната прокуратура искане и му наложи най-тежката мярка за неотклонение „задържане под стража“.  За смъртта на ученичката от професионална гимназия в Сливен го чакат от 3 до 15 години затвор, казаха от обвинението. Законът предвижда по-тежко наказание, ако водачът е употребил алкохол, ако е избягал от местопроизшествието и ако инцидентът е станал на пешеходна пътека, поясни прокурор Ваня Белева, говорител на Окръжната прокуратура. Тежкото произшествие стана на 6 октомври около 4 ч. сутринта на един от най-оживените булеварди в Сливен – „Бургаско шосе“.  Момичето е било с приятели, прибирало се е към тях. На пешеходната пътека е било пометено от лекия автомобил „Алфа ромео“, управляван от Георги М. След удара той не е спрял, не е оказал помощ, а е продължил движението си. По-късно е бил задържан от полицията в заведение. Направената му проба за алкохол отчела 2,24 промила. Пред разследващите се оправдал, че не е разбрал да е ударил човек и затова е отишъл в заведение. Тази версия съобщи пред медиите и баща му Манол Мангов. Според бащата, синът му не е разбрал какво е станало и затова, като отишъл в заведението при приятели, не е споменал нищо. Версията за неразбралия шофьор обаче се пропуква от солидни доказателства, събрани от разследващите, че Георги М. се е запивал почти през целия ден преди катастрофата. Все още не е ясно защо хората, които са видели, че е пиян, са му позволили да седне зад волана. Следите по колата му говорят за много силен удар, съобщиха източници на „Труд“.  Пропукано било предното стъкло на автомобила, в дясната му част, маската била паднала, имало и други следи от удара. Убитото на пешеходната пътека дете е от планинско село. Била е ученичка в Професионалната гимназия по хотелиерство и туризъм. Живеело на квартира, като останалите приятели, с които е било във фаталната нощ.  „Мога да кажа, че беше чудесно дете! Много скърбим за него!“, каза директорката Мария Петрова. От училището са разговаряли със съучениците на момичето. При нужда ще им бъде осигурен психолог. Заради инцидента, на извънредно заседание са събра Общинската комисия по безопасност на движението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Оставиха в ареста пияния шофьор, убил 16-годишното момиче в Сливен"}
{"url": "https://trud.bg/%d0%be%d0%b1%d1%80%d0%b0%d0%b7%d1%83%d0%b2%d0%b0%d0%bd%d0%be-%d0%b5-%d0%b4%d0%be%d1%81%d1%8a%d0%b4%d0%b5%d0%b1%d0%bd%d0%be-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be-4/", "text": "Образувано е досъдебно производство срещу неизвестните засега автори на  , които предизвикаха тревога и страх сред родителите от ромски произход в Сливен, че децата им ще бъдат отнети, съобщиха от обвинението в града. „Законът предвижда наказание за този, който предава по радио, телефон или по друг начин неверни повиквания или заблуждаващи знаци за помощ, злополука или тревога“, поясни прокурор Ваня Белева, говорител на Окръжната прокуратура в Сливен. Наказанието, предвидено в чл.326 от НК, е затвор до 2 години. На 7 октомври две основни училища в Сливен останаха с празни учебни стаи, след като родителите прибраха децата си. Хората са били подплашени от слухове и информация, разпространявана в интернет, че децата им ще бъдат насилствено отнети. И в двете училища учат деца и младежи от 20-хилядния ромски квартал „Надежда“ в града. Паниката стана причина да бъдат прибрани децата и от единствената забавачница в квартала. Следобяд в квартала бе насрочена среща с местния актив, представители на общината, полицията, РУО, лидерите на евангелските църкви по повод разпространението на фалшивата тревога. Учебните занятия се провалиха и в училището в сливенското село Тополчане. Изплашени родители е имало и в училищата в други сливенски села, но до затваряне на учебните заведения не се е стигнало. Директорите и учителите са успели да успокоят родителите. Зам.кметът Румен Иванов, който изпълнява временно длъжността на кмет, призова хората да не се поддават на фалшивите слухове и на манипулациите и призова ситуацията да не се използва с користни цели или по политически причини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Образувано е досъдебно производство срещу авторите на фалшивите слухове, всели паника сред ромите в Сливен"}
{"url": "https://trud.bg/%d0%bf%d0%be%d1%82%d0%b2%d1%8a%d1%80%d0%b4%d0%b8%d1%85%d0%b0-%d0%bf%d1%80%d0%b8%d1%81%d1%8a%d0%b4%d0%b0%d1%82%d0%b0-%d0%be%d1%82-9-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc/", "text": "ВКС потвърди присъдата срещу Марин Петров за опит за убийство на Януш Сотиров – син на Кирил Киров с псевдоним „Японеца“. Тричленен състав на Върховния касационен съд (ВКС) оставя в сила присъдата от 25.10.2018 г. по делото на Софийския апелативен съд (САС). Решението е окончателно, съобщават от съда. Във ВКС е получено уведомление от прокурор за предприети действия по изпълнение на наложеното от съда наказание. Делото е образувано по касационни жалби на подсъдимия Марин Петров и на частния обвинител Януш Сотиров срещу присъдата на САС по в.н.о.х.д. № 397/2018 г. С първоинстанционната присъда на Софийския градски съд (СГС) Марин Петров е признат за виновен в това, че на 02.05.2015 г. в гр. София, кв. „Факултета“, в съучастие като извършител с Георги Петров (подбудител), направил опит умишлено да умъртви Януш Сотиров, прострелял го, при което, макар и да е довършено изпълнителното деяние, не настъпили предвидените в закона и искани от подсъдимите обществено опасни последици. На Марин Петров е наложено наказание „лишаване от свобода“ за срок от 9 години. Подсъдимият е признат за виновен и за държане на огнестрелно оръжие без надлежно разрешение, като му е наложено наказание „лишаване от свобода“ за срок от 3 години. Определено е едно общо наказание „лишаване от свобода“ за срок от 9 години. С присъдата на СГС Георги Петров е признат за виновен в това, че в съучастие като подбудител склонил съучастника си Марин Петров умишлено да умъртви Януш Сотиров, като в резултат на това Марин Петров направил опит умишлено да умъртви Януш Сотиров. На подсъдимия Георги Петров е наложено наказание „лишаване от свобода“ за срок от 3 години, чието изпълнение е отложено за срок от 4 години. С въззивната присъда на САС е отменена частично първоинстанционната, като Георги Петров е оправдан. Тричленният състав на ВКС намира и двете касационни жалби за неоснователни. В мотивите се посочва, че САС не е допуснал нарушения в аналитичната си дейност при оценката и анализа на доказателствените материали. По повод на акцента в жалбата на Марин Петров, поставен върху показанията на свидетелите Киров и синовете му Януш и Спартак Сотирови и неспособността им да изведат еднопосочни и категорични фактически данни за авторството на деянието върховните съдии приемат, че САС е проверил тяхната годност и относимост към предмета на делото и ги е съпоставил с останалите доказателства, като е отчел спецификите в отношенията между участниците в инкриминираните събития преди 02.05.2015 г. и тези, развили се на същия ден. Измежду тях е откроил нанесения побой на съпругата и двете дъщери на подсъдимия Марин Петров от свидетеля Киров и синовете му. Изследвал е причините за нагнетяване на настроенията в квартала, където е направен опит за покушение, обсъдил е твърденията за дългогодишната вражда между двете семейства. Върховните съдии са категорични, че фактическите констатации за хронологията на събитията не са изведени единствено въз основа на показанията на посочения кръг лица, а след съвкупна преценка на събраните преки и косвени доказателства – показания, заключения на назначените експертизи, протоколи за оглед на местопрестъплението, за снемане на обтривки от ръцете Марин и Георги Петрови, за доброволно предаване на дрехите на Януш Сотиров и др. „Въззивният прочит на изброените доказателствени материали е направен при стриктно съблюдаване на процесуалните правила и тези на формалната логика, което лишава възражението на защитата за едностранчив и тенденциозен анализ от основателност. Информацията, съдържаща се в показанията на свидетелите Киров, Спартак Сотиров и Януш Сотиров, не остава изолирана от изброените доказателствени материали, а позволява извода за тяхната достоверност относно автора на деянието и използваното от него средство“, пише в решението на ВКС. Според върховните съдии при оценката на доказателствата САС не е допуснал нарушение на процесуалните правила и професионално е защитил вътрешното си убеждение за виновност на подсъдимия Марин Петров и по двете му обвинения. Материалният закон е приложен правилно, като присъдата не почива на предположения, както твърди защитата, категорични са върховните съдии. Относно доводите за явна несправедливост на наказанието в мотивите на решението на ВКС се подчертава, че то е отмерено съобразно изискванията на закона, като са отчетени степента на обществена опасност на деянието и дееца. Според върховните съдии не е основателно твърдението в жалбата на частния обвинител Януш Сотиров, че присъдата е постановена при съществени процесуални нарушения, тъй като въззивният съд е игнорирал събраните доказателства за престъпната дейност на Георги Петров. Неоснователно е и искането на за увеличение на наказанието на Марин Петров, тъй като определеното наказание е в състояние да изпълни целите, предвидени в чл. 36 от НК, като въздейства предупредително и възпиращо над останалите членове на обществото, без да бъде проява на прекомерна репресия срещу подсъдимия Марин Петров, чиято личност не се отличава съществено от личността на извършителите на престъпления от същия вид, с оглед на настъпилия резултат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Потвърдиха присъдата от 9 г. затвор за Марин Петров, опитал да убие сина на Киро Японеца"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%bb%d0%be%d0%ba%d1%85%d0%b8%d0%b9%d0%b4-%d0%bc%d0%b0%d1%80%d1%82%d0%b8%d0%bd/", "text": "България очаква устойчивост и финансова предвидимост в процеса на модернизация на Военновъздушните сили, заяви президентът Румен Радев на среща на „Дондуков“ 2 с директора за бизнес развитие на ”Локхийд Мартин” Ранди Хауърд. Предвиденото в рамковото споразумение индустриално сътрудничество в областта на високите технологии също беше сред акцентите на разговора. На срещата държавният глава посочи, че българските ВВС следва да разполагат с многофункционален самолет с пълен пакет способности и необходимото оборудване, които да позволяват неговата надеждна поддръжка и пълноценно обучение на българските пилоти. Пълнотата на пакета наземно оборудване и въоръжение, както и спазването на сроковете за доставка са от ключово значение за оперативните способности на българските ВВС, заяви още Румен Радев. Ранди Хауърд подчерта, че ”Локхийд Мартин” ще изпълни заложените в договора срокове за производство и доставка на F-16 за страната ни. Той увери и че България ще получи многофункционални самолети със съвременни отбранителни способности, а компанията ще търси финансови буфери в споразумението, за пълноценната поддръжка на самолетите и тяхното оборудване, както и за постигане на търсените от България способности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Президентът на среща с „Локхийд Мартин“: Българските ВВС трябва да имат самолет с пълен пакет способности и оборудване"}
{"url": "https://trud.bg/%d0%b3%d0%b5%d0%bd-%d0%bf%d0%be%d0%bf%d0%be%d0%b2-%d0%b2-%d0%b4%d0%be%d0%bb%d0%bd%d0%b0-%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%8f-%d0%b8%d0%b7%d0%b2%d1%8a%d1%80%d0%b2%d1%8f%d1%85/", "text": "Народните представители от Комисията по отбрана проведоха изнесено заседание в Долна Митрополия във факултет „Авиационен“ на Националния военен университет „В. Левски“. Депутатите изслушаха заместник-командира на ВВС бригаден генерал Петьо Мирчев, който говори по темата „Изграждане на взаимодействието между ВВС и ВВУ – обективна необходимост и възможности за реализация“. Заместник-началникът на НВУ „В. Левски“ по ВВС полк. д-р инж. Ивайло Ангелов запозна депутатите с плана и практическите стъпки за възстановяване на Висшето военновъздушно училище „Георги Бенковски“ в Долна Митрополия, съобщава МО. Членовете на Комисията по отбрана разговаряха с личния състав във факултет „Авиационен“ и разгледаха учебно-материалната база, където се обучават курсантите. Извървяхме дълъг път, но важното е, че от 1 януари 2020 г. България ще има свое Висше военновъздушно училище, заяви ген. Константин Попов в Долна Митрополия. Това, което зависи от Народното събрание, е направено, подкрепа за възстановяването на школата в Долна Митрополия са заявили и премиерът, и правителството, отбеляза пред журналисти председателят на парламентарната комисия по отбрана. Необходима е движеща сила и затова ми се иска енергията, с която беше дадено началото, да я видя тук, защото само така ще можем да привлечем качествени и мотивирани кадри, от които българските военновъздушни сили (ВВС) имат нужда, коментира ген. Константин Попов. Бъдещето на ВВС е свързано с хората, които ще излязат оттук и нашата голяма цел е да направим българска авиационна школа, допълни още той. По думите на председателя на Комисията по отбрана придобиването на самолет Ф-16 е голямо предизвикателство. На въпрос за сделката за самолета ген. Константин Попов отговори: „Това, че сделката е необратима, е чудесно. Армията се нуждае от стабилна и ясна посока за години напред.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Ген. Попов в Долна Митрополия: Извървяхме дълъг път, от 1 януари 2020 г. България ще има свое Висше военновъздушно училище"}
{"url": "https://trud.bg/30-%d0%bd%d0%b0%d1%88%d0%b8-%d1%84%d0%b8%d1%80%d0%bc%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d0%b8%d0%b7%d0%bd%d0%b0%d1%81%d1%8f%d1%82-%d0%b7%d0%b0-%d0%b2%d0%b8%d0%b5%d1%82%d0%bd%d0%b0/", "text": "Канят наши производители на изложение за храни в Хо Ши Мин през ноември Интересуват се от кисело мляко и розово масло Tридесет български компании искат да изнасят продукти за Виетнам, както и да си сътрудничат с фирми в азиатската страна. Една от нашите компании е преработвател на сосове – майонеза, кетчуп и горчица. Те се надяват да стигнат до виетнамския пазар. Именно заради това фирмите се срещнаха очи в очи в рамките Българо-виетнамски бизнес форум, организиран от Българската търговско-промишлена палата и Агенцията за насърчаване на търговията на Социалистическа Република Виетнам (VIETRADE), съвместно с Посолството на Виетнам в София. Собственици на компании, които произвеждат характерни за азиатската страна продукти, презентираха в София своите възможности за внос или сътрудничество с български фирми. “Във вашите супермаркети има много малко виетнамски продукти. Очакваме след този форум да създадем директни контакти между фирмите на двете страни и да започнем да внасяме тук повече наши храни”, заяви Нгуен Ти Ту Туи, от Агенцията за насърчаване на търговията на СР Виетнам (VIETRADE). Именно в хранително-вкусовата промишленост имаме перспективи да развиваме партньорството си с азиатската страна. На форума бяха представени традиционни виетнамски сушени морски дарове, инстантно кафе, еспресо и чай с традиционни билки, сушени плодове, занаятчийски стоки, бамбукови изделия. “Виетнамците се интересуват от нашите млечни продукти, по-специфично от киселото мляко. В момента в страната има виетнамска компания, която произвежда продукта, но те все още не използват наша бактерия. Надявам се, че както в Япония произвеждат българско кисело мляко по наш стандарт, с наша бактерия, и Виетнам скоро да започнат”, това заяви за “Труд” Иван Кашукеев, генерален директор на офиса в София на Виетнамско-българския център за насърчаване на търговията и инвестициите. По думите му вече има сключени договори в хранително-вкусовата промишленост за импорт от Виетнам към България, но за момента няма все още за експорт до азиатската страна, но се надява след срещите наши компании да си проправят път във Виетнам. Според Кашукеев в сектора на козметиката България има потенциал да изнася розово масло, тъй като във Виетнам познават България като “Страната на розите”. Освен в хранително-вкусовата промишленост, от азиатската страна имат интерес да си сътрудничат с нас и в сферите на машиностроенето, домашните потреби, подбора на персонал, възобновяемата енергия. “При машиностроенето повечето виетнамски фирми искат да черпят ноу-хау от български компании”, допълни Кашукеев. По данни на Министерство на икономиката водещи стоки при износа ни за Виетнам през последните години са пшеница и смес от пшеница и ръж, антибиотици, инсектициди, медикаменти, вина от прясно грозде, а вносът в България се характеризира с кафе, обувки, облекла, каучукови изделия, филета и меса от риби, каменни въглища, пипер и др. Н. Пр. Доан Туан Лин, посланик на Социалистическа Република Виетнам в България, представи икономическите показатели на страната за последните девет месеца. Ръстът на Брутния вътрешен продукт (БВП) на страната за този период е 6,98%, един от най-високите показатели за последните няколко години. “102 хиляди новорегистрирани фирми отчитаме във Виетнам, което е ръст от 5,9% на броя и 34% на регистрирания капитал спрямо същия период на предходната година”, допълни посланикът. “Виетнам се изкачи от 23-то на 8-мо място в класация за най-добрите икономики за инвестиции”, похвали се Нгуен Ти Ту Туи и призова българските компании да дойдат и да проучат бизнеса в страната им и да използват всички възможности за инвестиции. През 2018 г. министърът на икономиката Емил Караниколов посетил официално страната заедно с 20 български фирми на бизнес форум в Ханой. Там присъствали компании от секторите земеделие, осветление, както и представители на индустриални зони. На форума бе обсъдено и развитието на туризма между двете страни, както и вноса на квалифицирана работна ръка от Виетнам, за което вече има заявен интерес от български фирми. Виетнамските компании са на бизнес посещение не само в България, но и в Румъния, в периода 2-10 октомври. Те активно промотират страната си и искат да развиват партньорство с Балкански страни, като нашата. Във връзка с това Виетнам и България подписаха меморандум за разбирателство между двете страни. Васил Тодоров, в качеството си на главен секретар на Българската търговско-промишлена палата (БТПП) и от виетнамска страна Нгуен Ти Ту Туи от Агенцията за насърчаване на търговията на СР Виетнам (VIETRADE) разписаха официално документа. “Подписването на това споразумение ще даде много възможности за развитие на взаимоотношенията между Виетнам и България”, коментира от своя страна Н. Пр. Доан Туан Лин. Междувременно виетнамците поканиха български фирми на Международното изложение за селскостопански и хранителни продукти във Виетнам, което ще се проведе от 13 до 16 ноември в Хо Ши Мин. На събитието ще се представят над 300 виетнамски фирми и 100 изложители от 20 държави, които ще покажат най-новите тенденции в производството и преработката на храни.", "date": "2019.10.07", "title": " 30 наши фирми искат да изнасят за Виетнам\t"}
{"url": "https://trud.bg/%d0%bc%d0%b8%d0%bb%d0%b0%d0%bd-%d0%b8-%d1%81%d0%bf%d0%b0%d0%bb%d0%b5%d1%82%d0%b8-%d0%b2-%d0%bd%d0%b0%d0%bf%d1%80%d0%b5%d0%b4%d0%bd%d0%b0%d0%bb%d0%b8-%d0%bf%d1%80%d0%b5%d0%b3%d0%be/", "text": "Марко Джампаоло няма да оцелее начело на „Милан“ до следващия кръг в Серия А. В това са убедени медиите на Апенините, въпреки успеха на „росонерите“ през уикенда с 2:1 над „Дженоа“. Според „Gazzetta dello Sport” и „Corriere dello Sport”, ръководството на клуба е в напреднали преговори с Лучано Спалети. Доскорошният наставник на „Интер“ е без работа от лятото, когато „нерадзурите“ скъсаха договора му, за да се обвържат с Антонио Конте. Според информацията, „Милан“ ще се раздели с Джампаоло в момента, в който постигнат единомислие със Спалети.  На изчакване пък е Стефано Пиоли. Италианският тактик също е работил в големия съперник на „червено-черните“, а за последно бе начело на „Фиорентина“. Пиоли дори е стопирал преговорите със „Сампдория“, за да изчака развръзката на „Сан Сиро“. В класирането „Милан“ е на незавидното 13-то място с 9 точки от 7 кръга и на цели 10 от лидера „Ювентус“.", "date": "2019.10.07", "title": " „Милан“ и Спалети в напреднали преговори"}
{"url": "https://trud.bg/%d0%b7%d1%80%d0%b5%d0%bb%d0%b8%d1%89%d0%bd%d0%be-%d1%88%d0%be%d1%83-%d0%b7%d0%b0-130-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%bd%d0%b0-%d0%bc%d1%83%d0%bb%d0%b5%d0%bd/", "text": "Най-популярното парижко кабаре отбеляза своята 130-а годишнина със зрелищни танци, светлинно шоу и разбира се, с кан кан. Красивите танцьорки от „Мулен руж“, облечени в цветовете на френското знаме, плениха публиката в Столицата на любовта. Танцьорките сменят по 12 костюма на шоу, а освен това разполагат и с 800 чифта обувки. През далечната 1889-та кабарето отваря врати, а днес е ресторант с вариететно шоу, превърнало се в една от най-големите забележителности във Франция.", "date": "2019.10.07", "title": " Зрелищно шоу за 130-ата годишнина на Мулен Руж"}
{"url": "https://trud.bg/%d0%b4%d0%be-2-%d0%bc%d0%b5%d1%81%d0%b5%d1%86%d0%b0-%d0%b2%d0%ba%d1%81-%d1%80%d0%b5%d1%88%d0%b0%d0%b2%d0%b0-%d0%b7%d0%b0-%d1%83%d0%b1%d0%b8%d0%b5%d1%86%d0%b0-%d0%bf%d0%be%d0%bb%d1%84%d1%80%d0%b8%d0%b9/", "text": "Ако отменят определението на Калпакчиев, австралиецът се връща в затвора  Джок не обичал Народния съд До 2 месеца Върховният касационен съд (ВКС) ще обяви решение по искането на главния прокурор Сотир Цацаров за възобновяване на делото за предсрочното условно освобождаване на убиеца Джок Полфрийман. Толкова е максималният срок, в който съставът с председател Жанина Начева и членове Бисер Троянов и Надежда Трифонова следва да се произнесе по казуса. Днес магистратите изслушаха становищата на прокурора от Върховна касационна прокуратура Николай Любенов и на адвоката Калин Ангелов. Полфрийман предпочел да остане в дома за чужденци на МВР в Бусманци, защото, по думите на защитника му, “въпреки, че е убеден левичар, не обичал Народния съд”. В залата бяха чужди журналисти и дипломати от Австралия, като и активисти на Българския хелзинкски комитет (БХК), но не и председателят Красимир Кънев, по чиято положителна характеристика съдиите Калин Калпакчиев и Весислава Иванова от сродната организация Съюз на съдиите в България (ССБ) пуснаха убиеца повече от 6 години, преди да е изтекла присъдата му. Пред ВКС прокурор Любенов посочи, че съставът на Калпакчиев и Иванова е допуснал съществени процесуални нарушения, след като е постановил определение, а не решение. Освен това двамата от ССБ е трябвало да си направят отвод заради връзките си с БХК. ВКС трябва да се произнесе по две точки – дали искането на Цацаров е допустимо и дали го приема по същество. Ако определението на Калпакчиев и сие бъде отменено, австралиецът се връща в затвора. Както писа “Труд”, на 1 октомври депутати от ГЕРБ внесоха промяна в НПК, според която делата за условно предсрочно освобождаване могат да се възобновяват. Още същия ден подчинените на Лозан Панов изтеглиха с 16 дни гледането на казуса “Полфрийман”, тъй като до първоначално определената дата 23 октомври, поправката можеше да е приета и влязла в сила и съставът на ВКС да се съобразява с нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " До 2 месеца ВКС решава за убиеца Полфрийман (обзор)"}
{"url": "https://trud.bg/%d1%88%d0%be%d1%82%d0%bb%d0%b0%d0%bd%d0%b4%d1%81%d0%ba%d0%b8-%d1%81%d1%8a%d0%b4-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b6%d0%b0%d0%bb%d0%b1%d0%b0-%d0%bf%d1%80%d0%b8%d0%bd%d1%83%d0%b6/", "text": "Шотландски съд отхвърли искането за издаване на разпореждане, което да принуди британския министър-председател Борис Джонсън да търси отлагане на Брекзит, в случай че не успее да договори нова сделка с ЕС до 19 октомври. Миналия месец обаче парламентът прие закон, който изисква премиерът да поиска отлагане, в случай че не успее да постигне сделка до 19 октомври, освен ако депутатите не одобрят напускане без споразумение. Джонсън казва, че ще спази закона, но същевременно се придържа към обещанието си да изведе Великобритания от ЕС до 31 октомври, без да обясни очевидното противоречие. Противници на Брекзит поискаха първоинстанционната палата на върховния граждански съд в Шотландия да издаде разпореждане, принуждаващо Джонсън да се съобрази със закона. Искането обаче беше отхвърлено. Съдията по делото каза, че уверенията, предоставени от главния правителствен юридически съветник в Шотландия, означават, че това не е необходимо. „Правителството приема, че при изпълнението на своята политика трябва да се съобразява със закона от 2019 г. След като това е ясно заявената позиция на правителството пред съда, няма нужда да се постановяват принудителни разпореждания срещу него или срещу министър-председателя“, заяви съдията. Един от вносителите на искането каза, че решението ще бъде обжалвано утре пред апелативната палата на съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Шотландски съд отхвърли жалба, принуждаваща Борис Джонсън да отложи Брекзит"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d1%82%d1%80%d0%b5%d0%bd%d1%8c%d0%be%d1%80-%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%b8%d1%82%d0%b5-%d0%b9%d0%be%d0%b2%d0%b8%d1%86%d0%b0-%d0%b0/", "text": "Баскетболният шампион „Балкан“ показа доста неубедителна игра на старта на първенството. Победата с 83:70 у дома над новака „Черноморец“ накара новият треньор на „зелените“ Йовица Арсич да предупреди играчите си, че трябва бързо да забравят титлата от миналогодишната кампания.  „Не успях да накарам момчетата да разберат, че трябва да играем сериозно и да не подценяваме противника – призна сърбинът. – Мисля, че за следващия мач няма да има такова нещо. Дори играчите ни разбират, че не сме Бог знае колко силни. Това, че миналогодишният отбор е бил шампион, не ни дава право да се държим неподходящо. Вече не се брои. Ще трябва сами да си създаваме авторитета.“  Най-резултатни в мача бяха двама американци – резервата Дейшон Найт за „Балкан“ и Джамал Кинг от бургазлии вкараха по 21 точки.  Вицешампионът „Левски Лукойл“ пък бе на другия полюс – убедителна победа с 84:65 при тежкото гостуване на „Берое“.  „Играхме много хубав баскетбол, играем много силно в защита – заяви новото попълнение Чавдар Костов, който бе над всички с 23 т. – Изпълнихме каквото искаше треньорът ни Тити Папазов. По голяма мотивация от него няма, иска да се раздаваме и да побеждаваме във всеки мач.“", "date": "2019.10.07", "title": " Новият треньор на шампионите Йовица Арсич: „Балкан“ не е кой знае колко силен"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d1%85%d0%b8%d1%82%d1%80%d0%b8%d0%bd%d0%be-%d0%bd%d1%8f%d0%bc%d0%b0-%d0%b4%d0%b0-%d0%b4%d0%be/", "text": "Екипът на Централния лъч на ДПС бе в община Хитрино. На предизборната среща в общинския център бяха представени кандидатите на ДПС за кметове на кметства, общински съветници и кандидатът за кмет на общината Билгин Бакиев. Дълбок поклон и извинение пред цялото Хитрино, каза в началото на изказването си лидерът на ДПС Мустафа Карадайъ. Трябваше да се случи трагедия, за да видим едни самозабравили се хора, които ги направихме силни, благодарение на партията. Но оттук трябва да заявим онова, което в последните две години се случва в партията и ще продължава по този модел, каза още той. Ние сме длъжни да бъдем силни и пак ще изграждаме силни хора в ДПС. Но този, който обърне силата получена на гърба на тези хора и партията срещу хората, ще бъде изхвърлен от партията, обяви лидерът. Няма да чакаме избори, в които народа да ни наказва. Ще ги изхвърляме в неизборно време, както тези бездушни хора бяха изхвърлени, бе категоричен той. ДПС е на всички нас и на нашето единство. Това единство докара демокрацията в България, каза Карадайъ. Председателят на ДПС заяви, че ДПС от 30 години защитава демокрацията, целостта, мира и сигурността на нашата Родина. Тук някакъв хитрец ще плаши хората в Хитрино и ще се прави на диктатор. Няма да го позволим, заяви Карадайъ. Председателят на ДПС каза, че цялата партия беше мобилизирана, когато се случи трагедията и всички искаха с чиста душа и сърце да помогнат. Но някой дойде, взе тоягата и се опита да бъде деребея в района. Взе на хората нивите и магазините. Тази арогантност и тази наглост трябва да приключат на тези избори, призова той. Карадайъ каза, че властта и парите покваряват човека. Покваряват този, който вътре е гнил. Но който е наясно със себе си и има здрава основа, няма как да се разболее. Страхливецът почувства ли малко сила вади тоягата да плаши, за да се героизира, да застава пред огледалото и да се вижда колко е велик, обясни той. Ето срещу тези трябва да се бори нашата партия. Ние сме длъжни да го правим и ще продължаваме да го правим, заяви лидерът на ДПС. Мустафа Карадайъ даде пълната си подкрепа за кандидата на ДПС за кмет на община Хитрино Билгин Бакиев и каза, че той е човек, който е завършил най-модерното образование в света и най-бързо развиващия се като бизнес в света. На 27 октомври, ако заявите че искате Билгин за кмет, другото веднага ще дойде на 28ми, заяви той. Властта идва от хората, тя е на хората и за хората. Всичките политици са само инструмент за реализиране на властта и всичко това е временен инструмент, изтъкна още лидерът. Властта служи за решаването на проблемите на хората и този, който получи власт и не разбира, че тя трябва да служи за проблемите на хората си заминава от ДПС, заключи лидерът на ДПС. В Хитрино трябва да се смени модела на арогантността, алчността и самозабравата. Трагедията трябваше да се случи в Хитрино, за да се освети цялата тази арогантност, наглост и алчност, както и предателството, каза зам.-председателят на ДПС Йордан Цонев. Днес сме застанали пред цяло Хитрино, за да поискаме вашата подкрепа за вашата партия ДПС. А чуваме от всички места вече няколко години, че тук има страх, натиск и безобразно нахалство. Вместо да се борим за нашето общо бъдеще, вместо да превърнем трагедията в начин Хитрино да промени всичко – инфраструктура, живот и бизнес. Ние тук заставаме пред вас със свити сърца и искаме да изгоните наглостта от общината, призова Цонев. Зад нашия кандидат стои цялата партия ДПС, почетният председател д-р Ахмед Доган, председателят Мустафа Карадайъ, цялата парламентарна група, нашите евродепутати и всички представители на всичките нива на изпълнителната власт. Зад него стоят 500 000 симпатизанти и привърженици на ДПС, обяви Цонев. На предизборната среща присъстваха и зам.-председателят на НС д-р Нигяр Джафер, зам.-председателят на ДПС Ахмед Ахмедов, евродепутатът и председател на Младежко ДПС Илхан Кючюк и зам.-председателят на ПГ на ДПС Хамид Хамид. Избори 2019. Платено съдържание. Купуването и продаването на гласове е престъпление.", "date": "2019.10.07", "title": " Мустафа Карадайъ от Хитрино: Няма да допуснем един хитрец да се прави на диктатор, ще бъдем силни и единни\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%bd%d0%b0%d0%b4%d1%80%d0%b0%d1%81%d0%ba%d0%b0%d1%85%d0%b0-%d1%81%d1%8a%d1%81-%d1%81%d0%bf%d1%80%d0%b5%d0%b9-%d1%81%d0%ba%d0%b0%d0%bb%d0%bd%d0%b8%d1%82/", "text": "Отново вандалски акт е извършен върху исторически забележителности. Този път българи изписаха имената си върху скални ниши в Гърция. Надписите са забелязани от група български туристи при скалните манастири на Метеора. Две мъжки и три женски имена са изписани с червен спрей встрани от най- големия туристически поток на мястото, предава  Това не е първият случай, в който българи се опитват да „блеснат“ на исторически значими места по света. В началото на годината Хеопсовата пирамида осъмна с надпис „Локо 2019“. Преди това и мемориалният комплекс в японския град Хирошима стана жертва на вандализъм с надраскването на надписа „Локо София“ с черен спрей. Група българи отиват да разгледат да разгледат скални ниши, в които се смята, че са се усамотявали монасите много преди да се появят известните манастири. Попадат на скандалните надписи в червено. „Огромни надписи – първо бяхме в потрес после ни хвана голям срам и си представихме как там идват хора от цял свят и гледат тези имена“, разказва планинския водач Момчил Цветанов. Мястото е встрани от манастирите и няма видеонаблюдение, разказва Момчил, който е водач на групата. Така въпросът кои са хората, извършили вандалския акт, остава без отговор. От Асоциацията на ексурзоводите казват, че не е възможно да се контролира всяка група.“Може да ги придружим в манастирите, но нямаме право да изнасяме беседа и след това те са свободни, ние не можем, нямаме как да контролираме тези хора. 40-50 човека, които са свободни, какво правят“, казва Петър Влъков. А психолозите обясняват, че подобни действия говорят много за авторите си. „Може и да е форма на егоцентризъм, т.е. аз съм най-великия за мен е позволено всичко и не важат никакви други норми – в този смисъл его свръх изява на егото, егоцентризъм“, казва психоложката Десислава Георгиева. Според психолозите, подобно себеизразяване говори и за липсата на ценности, заложени във възпитанието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Българи надраскаха със спрей скалните ниши в Метеора, написаха имената си"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%b7%d0%b0%d0%bf%d0%be%d1%87%d0%b2%d0%b0-%d0%b4%d0%b5%d0%bb%d0%b0-%d1%81%d1%80%d0%b5%d1%89%d1%83-%d0%b1%d0%bd%d1%82-%d0%b7%d0%b0%d1%80%d0%b0%d0%b4%d0%b8-%d1%86%d0%b5/", "text": "АТАКА излезе на мощен протест пред БНТ срещу неправомерното и противозаконно решение на генералния директор Емил Кошлуков и Управителния съвет на телевизията да не допускат до участия кандидата за кмет и лидер на АТАКА Волен Сидеров до края на предизборната кампания. „АТАКА има подписано Споразумение с БНТ за отразяване на кампанията и то е със сила на договор. По Закона за задълженията и договорите не може да се отмени, освен с друг договор или анекс”, заяви Сидеров пред медиите  по време на митинга. Въпреки това неговите участия в обществената телевизия бяха прекратени и по този начин той беше лишен от правото да излага вижданията си като кандидат-кмет. Нарушен е и чл. 189 от Изборния кодекс, който задължава да има равнопоставеност на всички кандидати. „В случая Управителният съвет на БНТ нарушава принципа за равнопоставеност, като изважда един от кандидатите”, заяви още Сидеров. От думите му стана ясно, че партията започва съдебни искове срещу БНТ. „Фактически БНТ ще остане като медията, която е нарушила принципа за равнопоставеност за участие в избори”, подчерта той. Припомняме, че АТАКА беше на протест на „Сан Стефано” в петък в продължение на 5 часа пред завързана с верига бариера. „Научих по-късно,  че са очаквали ние да се изнервим и да минем бариерата, за да бъда арестуван. Беше пълно с жандармерия и спецчасти. Мислели са, че ще прекрача бариерата и ще бъде вдигнат шум около моето име, че съм хулиганствал. Но аз и моите колеги стоически издържахме на тази провокация от страна на ръководството на БНТ”, обясни още Сидеров. Той е категоричен, че заради наложената му цензура Кошлуков и целият Управителен съвет на държавната медия трябва да подадат оставка. АТАКА иска и пълна и обективна ревизия на БНТ, която само за последната година получи близо 70 млн. лв. от бюджета. След протеста пред БНТ Сидеров заедно със симпатизанти на АТАКА отидоха до ЦИК с искане за среща. По-късно Сидеров бе приет от ръководството на комисията и стана ясно, че юристите на партията обжалват решението на ЦИК по повод сигнала, подаден от АТАКА, за отказа на БНТ да допуска Сидеров до участия. „Ще продължа да си търся правата по всякакъв законов начин”, заключи той. Избори 2019. Платено съдържание. Купуването и продаването на гласове е престъпление.", "date": "2019.10.07", "title": " АТАКА започва дела срещу БНТ заради цензурата над Сидеров\t"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%b5-%d0%be%d1%82%d1%82%d0%b5%d0%b3%d0%bb%d0%b8%d0%bb-%d0%b6%d0%b0%d0%bb%d0%b1%d0%b0%d1%82%d0%b0-%d1%81%d0%b8/", "text": "Бившия шеф на Комисията за противодействие на корупцията и за отнемане на незаконно придобитото имущество (КПКОНПИ) и бъдещ консул във Валенсия Пламен Георгиев е оттеглил жалбата си срещу община Слатина. С нея той оспорваше разпореждането за премахване на незаконните постройки на терасата му. От административния съд съобщиха за  , че молбата е входирана днес. Така на практика Георгиев се съгласява със заключението, че почти 60 квадрата от навесите са незаконни и трябва да бъдат премахнати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Пламен Георгиев е оттеглил жалбата си срещу събарянето на постройки на терасата му"}
{"url": "https://trud.bg/%d1%80%d0%b0%d0%b7%d0%b3%d0%bb%d0%b5%d0%b6%d0%b4%d0%b0%d1%82-%d0%b0%d0%b5%d1%86-%d0%b1%d0%b5%d0%bb%d0%b5%d0%bd%d0%b5-%d0%ba%d0%b0%d1%82%d0%be-%d0%ba%d1%80%d0%b0%d1%81%d0%b8%d0%b2/", "text": "Икономическите връзки между двете страни са много силни 11 сто от преките инвестиции у нас са от САЩ България е постъпила правилно като е платила руските реактори, поръчани на Русия за АЕЦ „Белене”, а проектът не робува вече на „тази догма – руски реактори, руска централа”. Това заяви на годишния форум на Американската търговска камара премиерът Бойко Борисов. Министър-председателят подчерта, че е имал разговор по темата и с държавния секретар на САЩ Майк Помпео: „Американски турбини, френско-германско оборудване – би бил много красив проект, но ще си каже думата конкуренцията”. „Имаме мого голям шанс да направим един много добър проект в ядрената енергетика с „Дженерал електрик” и „Росатом”. Имаме два български реактора. Ние като собственици можем да си търсим партньорите”, каза Борисов и допълни, че „трудно се вземат геостратегически решения”. Оливие Mаркет, президент на Американска търговска камара в България посочи, че икономическите връзки между двете страни са много силни, а навлизането на американски инвестиции в България има стабилна тенденция, като около 11 на сто от всички преки чуждестранни инвестиции в България идват от САЩ и достигат сума от 4,5 млрд. лева. Временно изпълняващият длъжността посланик на САЩ в България Джъстин Фридман благодари на премиера за това, че с избора на американските самолети F-16 е сближил САЩ и България и определи решението му като геостратегическо за страната.   Обучаваме пилоти за F-16 „Локхийд Мартин” ще предостави на националната ни Военновъздушна академия най-съвременното обучение на пилоти и механици по програми, направени от компанията за Военновъздушните сили на САЩ. Това ще позволи да се възпита изцяло ново поколение пилоти, което е един от най-важните резултати на партньорството на страната ни с американската компания. Това стана ясно по време на среща на премиера Бойко Борисов с представители на американската компания „Локхийд Мартин”. „Придобиването на изтребители F-16V Block 70 не е просто покупка, а дългосрочно партньорство, което дава възможност на българските Военновъздушни сили да посрещат успешно новите предизвикателства в сектора”. заяви Борисов. Акцент на разговора бе дългосрочното сътрудничеството, което ще се реализира, благодарение на Програмата за индустриалното партньорство. Тя е част от процедурата по придобиването на изтребителите и се регламентира с договор между Министерството на икономиката и „Локхийд Мартин”. Благодарение на клаузите в него за първи път такъв тип западен образец самолети ще бъдат поддържани и ремонтирани в България и то от наши специалисти. Ще бъдат създадени също работни места и ще се внедри уникално за страната ни ноу-хау в българската индустрия, която развива дейност в областта на сигурността и отбраната.", "date": "2019.10.07", "title": " Разглеждат АЕЦ „Белене” като красив международен проект (обзор)"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%be%d1%82%d0%ba/", "text": "Заместник министър-председателят по икономическата и демографската политика Марияна Николова участва в официалното откриване на 23-ия Световен конгрес по информационни технологии, който се провежда в арменската столица Ереван, съобщават от МС. Старт на форума под мотото „Силата на децентрализацията“ даде премиерът на страната Никол Пашинян. Вицепремиерът Николова разговаря с министъра на високотехнологичната индустрия Хакоб Аршакян за развитието на сектора на информационните и комуникационните технологии. По-късно тя беше посрещната от външния министър Зохраб Мнацаканян в сградата на правителството, където заедно с останалите ръководители на делегации бяха приети от министър-председателя Никол Пашинян. Пред него тя даде висока оценка на домакинството на Армения на Световния конгрес по информационни технологии и изрази благодарност за отправената покана за участие. Вицепремиерът Николова подчерта, че двете страни имат традиционно добри дипломатически отношения и изрази увереност за бъдещото им положително развитие. Във вторник българският заместник министър-председател ще се включи в кръгла маса заедно с министри от Армения, Сингапур, Естония, Бангладеш, Мексико, Малайзия и Република Корея. На нея всеки от участниците ще представи добри практики и ще бъдат обсъдени предизвикателствата пред развитието и разпространението на усъвършенствани обществени услуги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Вицепремиерът Николова участва в откриването на 23-ия Световен конгрес по информационни технологии в Ереван"}
{"url": "https://trud.bg/%d0%bb%d1%8e%d0%ba-%d0%b1%d0%b5%d1%81%d0%be%d0%bd-%d0%bd%d0%b5-%d1%81%d1%8a%d0%bc-%d0%b8%d0%b7%d0%b2%d1%8a%d1%80%d1%88%d0%b2%d0%b0%d0%bb-%d0%bd%d0%b8%d0%ba%d0%b0%d0%ba%d0%b2%d0%b8-%d0%bd%d0%b0%d1%81/", "text": "Френският режисьор и сценарист Люк Бесон, чието дело за изнасилване беше възобновено през месец октомври, отхвърли обвиненията, отправени срещу него, съобщава телевизионният канал Би Еф Ем, цитирана от БТА. В интервю пред медията кинотворецът заяви, че делото е скалъпено от А до Я. „Не съм извършвал никакви насилствени действия спрямо жени. Никога не съм вдигал ръка срещу тях и никога не съм ги заплашвал“, заяви Бесон. Той сподели, че никога през живота си не е принуждавал жена към каквото и да било – нито във физически, нито в морален аспект. „На никого не съм давал наркотици. Всичко това е лъжа!“, категоричен бе актьорът режисьорът. Бесон призна, че е поддържал любовна връзка в продължение на две години с една от девойките, която миналата година го обвини в изнасилване. „Допускал съм грешки. Лъгал съм, дори и самия себе си“, каза той и добави, че е крил тази своя връзка от съпругата и децата си. През месец май миналата година белгийско-холандската актриса Санд Ван Рой подаде оплакване в полицейски участък в Париж, заявявайки, че режисьорът я е изнасилил. Тя се срещнала с него в хотел „Бристол“, недалеч от Елисейския дворец. Бесон сипал наркотици в чая й и след като загубила съзнание, я изнасилил. Когато по-късно се събудила и си спомнила какво се е случило, се обадила в полицията. Резултатите от направения в края на месец май миналата година токсикологичен анализ на кръвта на 28-годишната актриса бяха отрицателни. Освен това тя не отрича, че по-рано е имала интимна връзка с Бесон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " Люк Бесон: Не съм извършвал никакви насилствени действия спрямо жени"}
{"url": "https://trud.bg/%d0%bc%d0%b7-%d1%86%d0%b5%d0%bd%d1%82%d1%8a%d1%80%d1%8a%d1%82-%d0%b7%d0%b0-%d0%bd%d0%b0%d1%80%d0%ba%d0%be%d0%bc%d0%b0%d0%bd%d0%b8%d0%b8-%d1%89%d0%b5-%d0%b1%d1%8a%d0%b4%d0%b5-%d0%bf%d1%80%d0%b5%d0%bc/", "text": "До края на месец декември Центърът по наркомании, който беше преместен от столичната улица „Пиротска“ в квартал „Младост“, ще бъде преместен на друго място, съобщава пресцентърът на здравното министерство. От ведомството уточняват, че такъв ангажимент е поел министър Кирил Ананиев след среща с представители на Инициативния комитет на живеещите в квартал „Младост-1“, които преди дни излязоха на няколко протеста. Те настояваха Центърът по наркомании да бъде махнат от района, тъй като в близост до него има няколко детски градини и училища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.07", "title": " МЗ: Центърът за наркомании ще бъде преместен от столичния квартал „Младост“"}
