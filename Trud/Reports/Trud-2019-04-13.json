{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b3%d1%8a%d1%80%d0%bc%d0%b5%d0%bd-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0/", "text": "Жители на община Гърмен излязоха на протест срещу лошото състояние на пътищата до курортните селища в района. Те се заканиха, че ако държавата и местната власт не ги чуят, идната седмица ще блокират движението към София и Гоце Делчев. Основните пътни връзки със СПА курорта „Огняново“ и туристическите селища Лещен и Ковачевица са в ужасно състояние. Счупени автомобили и много катастрофи са резултатът от безхаберието на местната и централната власт, казаха недоволните, които по обяд се събраха на протестно шествие по най-разрушената отсечка. „Това е запълвано есента, ето вижте го сега пак. От фирмата го бяха изкърпили и бяха описали дупките – 199 дупки“. „Той асфалтът е от Тодор Живков още. Тук не е асфалтирано повече от 30 години. Прехвърлят топката Общината – АПИ, едните лапи, другите лапи…“ Към протестиращите се присъединиха и туристи, дошли на почивка за уикенда, но попаднали в дупките по пътя, информира  „Може да погледнете – две скъсани гуми, две пукнати джанти“. „Ние плащаме всичко, което се иска от нас, за да шофираме спокойно и безпроблемно. Но като цяло пътищата са в окаяно състояние“. С писмо от Областно пътно управление са информирали Община Гърмен, че изкърпването на пътните отсечки е планирано за месец май. Хората обаче искат цялостно преасфалтиране.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Жители на община Гърмен протестираха заради лошите пътища"}
{"url": "https://trud.bg/%d1%82%d1%80%d1%8a%d0%bc%d0%bf-%d1%81%d1%8a%d0%b3%d0%bb%d0%b0%d1%81%d0%b5%d0%bd-%d1%81%d1%8a%d0%bc-%d1%81-%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d1%87%d0%b5-%d0%bb%d0%b8%d1%87%d0%bd/", "text": "Президентът на САЩ Доналд Тръмп реагира днес позитивно на г  предаде Асошиейтед прес. Той се съгласи с оценката на Ким, че личните им отношения са добри и също изрази желание за нова среща. „Съгласен съм с Ким Чен-ун, че личните ни отношения остават много добри, може би „отлични“ е още по-точното определение, както и че би било добре да има трета среща на върха, за да можем напълно да разберем какво отстоява всеки от нас“, написа Тръмп в туитър и добави, че с нетърпение очаква деня, в който ядрените оръжия на КНДР и санкциите срещу нея ще могат да бъдат премахнати. В реч пред пред парламента на КНДР Ким хвърли вината за провала на срещата си с Тръмп през февруари на едностранните искания, които по думите му били отправили САЩ. Но каза, че личните му отношения с американския президент остават добри и той е отворен за идеята за трета среща на високо равнище, ако до края на годината САЩ предложат взаимноприемливи условия за споразумение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Тръмп: Съгласен съм с Ким Чен-ун, че личните ни отношения остават много добри\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%be%d0%b1%d1%80%d0%b0/", "text": "Образованието е от ключово значение за интеграцията на ромското население и затова се предлагат рестриктивните мерки при пет неизвинени отсъствия да се спират социалните и семейните помощи за цялата година. Това заяви вицепремиерът Марияна Николова в интервю за „Дарик“, като така коментира горещата тема за напрежението в Габрово, след като трима роми пребиха магазинер, а и решението на Националния съвет за тристранно сътрудничество, чийто председател е тя, да достигне до решението при 5 неизвинени отсъствия на ученик детските надбавки да се прехвърлят на училището му, а не на родителите му. Тя посочи, че подкрепя строги санкции, но би участвала в дискусия, ако има по-добри предложения. „Важно е да не стига до етническо напрежение и ситуации като тази в Габрово не трябва да се политизират“, изтъкна Николова. Попитана каква отговорност вижда на централната власт за проблема, който изкара хората на протести в Габрово, тя коментира: „Не мога да кажа, че съм съгласна с позицията, че на централно ниво ние трябва да бягаме от отговорност. Изпълнителната власт трябва да съдейства във всички случаи и да работи в синхрон с местната власт. Но когато става въпрос за масови безредици, за протести и за нарушаване на обществения ред, искам да приветствам усилията на полицията, които изключително се справиха в тази тежка и сложна ситуация, за да не се стигне до етническо напрежение. Защото е много тънък моментът с етническото напрежение и не бива да се политизира“. На въпрос защо след като се е справил шефът на местната полиция, той си отива от поста, Марияна Николова отговори: „Явно не се е справил достатъчно, защото този проблем е замитан. Ромската интеграция е дългогодишен проблем, върху който изключителни мерки, които бяха прилагани и лансирани в обществото, явно не дават добрия резултат. Може би ще трябва да се направят и някои по-драстични законодателни промени и в тази посока правителството работи. Неслучайно на вчерашното заседание на Националния съвет за тристранно сътрудничество, чийто председател съм аз, се разгледа и законопроектът за социалното подпомагане, където се предлагат значителни рестриктивни мерки, а именно при пет неизвинени отсъствия да се спират семейните и социалните помощи за цялата година“. Срещу тази мярка възразиха синдикатите. „В тристранния диалог се слушат всички мнения. Законопроектът е внесен от група народни представители и между първо и второ четене могат да бъдат допълнени предложения. Но принципно Министерството на труда и социалната политика и Министерството на образованието и науката подкрепят проекта, тъй като отнякъде трябва да се започне“, каза още Николова. Николова даде за пример Унгария, където също има рестрикции и допълни, че е дълг на родителите да осигуряват всички условия, за да получат образование техните деца. Като вицепремиер по демографската политика тя коментира и последните данни за броя на населението и демографската криза. По думите ѝ застаряването на населението е общоевропейски проблем. Тя смята, че трябва да се създадат условия, за да се пречупи еднодетният модел на семейството. „В Унгария например се ползват значителни стимули за младите семейства. Около 33 хиляди евро получават младите семейство за покупка на жилище. Има и големи стимули по отношение на кредитната политика към младите семейства“, добави вицепремиерът давайки отново за пример Унгария. „До месец ще бъдат направени предложения за промяна в нормативната база, за да се стимулира раждаемостта“, обяви Марияна Никилова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Вицепремиерът Марияна Николова: Образованието е от ключово значение за интеграцията на ромското население"}
{"url": "https://trud.bg/%d0%b4%d0%b2%d0%b0%d0%b4%d0%b5%d1%81%d0%b5%d1%82-%d0%b8-%d0%b2%d1%82%d0%be%d1%80%d0%b8-%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d1%8f%d0%bf%d0%be%d0%bd%d1%81%d0%ba%d0%b0%d1%82%d0%b0/", "text": "Н. Пр. г-н Масато Ватанабе, извънреден и пълномощен посланик на Япония, и проф. д-р Христо Бонджолов, ректор на Великотърновския университет, приветсtrтваха участниците и гостите на Двадесет и втория празник на японската култура. По традиция този празник се организира всяка година от студентите, изучаващи японски език в университета.  „Искам за изразя своето уважение и благодарност към ръководството на университета и лично към ректора проф. Христо Бонджолов, към преподавателите, които неуморно дават своя принос, но и към студентите за усилията, с които усвояват езика ни. Вярвам, че чрез този празник отношенията между България и Япония стават още по-добри“, подчерта в изказването си Н. Пр. г-н Масато Ватанабе. И тази година има много изненади, интересни презентации, демонстрации, чрез които се цели да бъде представена традиционната и съвременната японска култура в нейния колорит и многопластовост, както и да се предостави възможност всеки да се докосне до японската чувствителност и усет за красота, до житейската философия и мъдрост на японците. В програмата са включени: демонстрации на шотокан карате, айкидо и иайдо; презентация „Символиката в японската култура“, Кендо демонстрация, презентация и демонстрация на японското еротично изкуство на връзването Секибаку шибари и др. Във фоайето на аулата са разположени работни щандове с оригами, калиграфия, Го, кимона, играчки, японска храна, ръчно изработени аксесоари, плакати, сувенири, пиксел арт, рисуване на портрети и др.  За учениците и младежите, които се интересуват от специалностите с японски език във Великотърновския университети и възможностите за обучение в Япония, ще има среща разговор с преподаватели и настоящи студенти, които изучават японски език. В далечната 1997 г. по инициатива на преподаватели по японски език, тогава студенти в трети и четвърти курс, и с помощта на японските доброволци от Японската агенция за международно сътрудничество, се поставя началото на тази хубава традиция – празник на японската култура.  Четири години по-рано, през 1993 г., Великотърновският университет приема първите си студенти в специалност „Приложна лингвистика с японски език“. В момента японски език се изучава в специалностите Приложна лингвистика с втори чужд език (японски), Приложна лингвистика. Английски и втори чужд език (японски) с информационни технологии и Български език и източен език (японски език) към катедра „Класически и източни езици и култури“. Тези специалности са уникални за България. Понастоящем в първи, втори, трети и четвърти курс японски език изучават над 60 студенти. Благодарение на контактите с Японското посолство в България, Японската фондация, японските университети – Хакухо, Бункьо гакуин, Кокушикан и Кьоай гакуен, гр. Маебаши и Фукуяма, студентите и преподавателите получават реални възможности за участие в курсове и специализации в Япония, което допринася за усъвършенстване подготовката на студентите и съответно за научното израстване на преподавателския състав. Някои от тях са едногодишни специализации в японски университети, организирани от японското Министерство на образованието и по двустранни договори с горепосочените университети; конкурси по ораторско майсторство, провеждани в София; международно признатите изпити за ниво на владеене на японски език, организирани и провеждани от Международната фондация „Св. св. Кирил и Методий” и Министерството на образованието в Япония. Независимо коя от специалностите ще изберат, студентите получават възможно най-добрата подготовка не само на ниво владеене на японски език, но също така се учат и да разбират правилно японския манталитет и начин на мислене, което спомага за тяхната пълноценна реализация, независимо дали като преводачи или като учители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Двадесет и втори празник на японската култура се проведе във Великотърновския университет"}
{"url": "https://trud.bg/%d0%b0%d1%81%d1%82%d1%80%d0%be%d0%bd%d0%be%d0%bc%d1%8a%d1%82-%d0%be%d1%82-%d0%bd%d0%b0%d0%be-%d1%80%d0%be%d0%b6%d0%b5%d0%bd-%d0%b4%d0%be%d0%ba%d1%82%d0%be%d1%80-%d0%bd%d0%b8%d0%ba/", "text": "Първата снимка на космическа черна дупка бързо обиколи света. Направиха я учени астрономи от Европа. Кръстиха я „Чудовището“. Сензацията е голяма и защото обектът отстои от Земята на 55 милиона светлинни години. За това епохално постижение творците на науката са работили повече от 6 години.  Как е постигнат този резултат, каква е историята му, какви са ползите и перспективите пред космическата наука след заснемането на черната дупка, разговаряме с д-р Николай Петров – директор на Националната астрономическа обсерватория /НАО/ „Рожен” при БАН, която е и най-голямата по рода си в Югоизточна Европа. – Господин Петров, известно ли е какво доведе до снимката на черната дупка, има ли тя предистория, причина да бъде направена и какво ни показва, всъщност?   – Разбира се, че има предистория. И тя е от почти един век. Със снимката се потвърждава теорията на Айнщайн, който още в 1917-а г. предвижда съществуването на облаци с висока гравитация, където светлината не може да напусне пространството. Сега за първи път наблюдаваме съществуването на черната дупка, която гениалният учен някога е предсказал теоретично. – Какво представлява черната дупка?  – Черната дупка е 6.5 милиарда пъти по-масивна от Слънцето, а самото слънце е 330 000 пъти по-масивно от нашата планета Земя. Така че правете си сметката. Заради тези невероятни за нашето въображение размери, черната дупка бе наречена „чудовището”. Само диаметътът и е 40 милиарда километра. Ако веднъж се премине към черната дупка, минава се границата на сянката на черната дупка, която виждаме на снимката. Преминем ли тази граница, не знаем какво се случва, затова времето и пространството от там са неясни, за нас те спират да съществуват. Трябва да подчертая, че ние наблюдаваме само границите на сянката на черната дупка, а самата черна дупка няма как да се види, след хоризонта на събитията физиката престава да работи. Т. е. следва край на събития, на физика, на всичко… – Как вие учените достигнахте до тези изводи и факти?  – С 6-годишни наблюдения и труд на над 200 учени. Наблюденията са правени с радиотелескопи, с нито един оптически телескоп те не могат да се направят. Радиотелескопите са общо 8 на Земята. Намират се в астрономически обсерватории, всички са свързани помежду си в мрежа и взаимно си приемат-предават получената от Космоса информация. Разположени на 5 континента – Европа, Азия, Северна Америка (САЩ), Южна Америка (Чили), Антарктида. Най-близо до България е Северноевропейският радиотелескоп – в една от автономните области на Испания, на Канарските острови. Свързани в мрежа 8-те радиотелескопа, образуват огромен телескоп, чиято площ се равнява на площта на земната повърхност. Проектът е наречен „Event Horizon Telescope“ (Хоризонт на събитията). Образно казано, с такъв телескоп бихме могли да четем вестник от 10 000 километра разстояние, т. е. от България да го четем в Индия, примерно. – Ще има ли скоро в България такъв радиотелескоп, в НАО „Рожен”?  – Няма и не е необходимо да има. Но можем да станем членове на Южноевропейската обсерватория. Впрочем, с видяната черна дупка постигнахме и психологически успех, постигнахме ниво на съвършенство на технологиите. – За друга черна дупка знае ли се и къде е тя, ако има?  – Има, разбира се. Ядрата на 96% от галактиките са черни дупки. Но сега сниманата е в най-близката до нас галактика. А по оценки галактиките са над 250 милиарда… В тази връзка ще посоча, че Айнщайн създава теорията, но за доказването й после са работили много други хора. Според тях, има галактики, които се сблъскват, поглъщат се взаимно, а черните дупки се сливат една в друга. По времето на Айнщайн не се е знаело какво представляват другите извън нашата галактика. Тези знания се развиват от 1920 – 1930 – 1940-а година насам. Ние в Националната астрономическа обсерватория „Рожен” също работим, търсим екзопланети, определяме параметрите им, решаваме и различни съвременни задачи на астрономията. – Когато преди години американски астронавт стъпи на Луната, каза историческите думи, че това е малка стъпка на човека, но голяма крачка на човечеството. Според вас – учените, за направената сега снимка на черна дупка може ли да се кажат подобни думи?   – Наблюдението и снимането на черната дупка е израз на технологичните ни възможности. Различно е от онази някогашна малка стъпка на човека и голяма крачка на човечеството. Масивните звезди, които са 8 и повече пъти от масата на Слънцето, в края на живота си се превръщат в черни дупки. Звезди като слънцето живеят средно между 10 и 15 милиарда години и в края на живота си се превръщат в голям студен диамант. Като спрат да светят, няма какво да ги грее. По-малките от слънцето звезди, така наречените „джуджета”, като спрат да светят се превръщат в студени камъни. Те са най-многобройни и са 65-70 процента от нашата Галактика. Живеят до 100 милиарда години. – Какво ни дава фотографирането на „чудовището”?  – За първи път успяхме да заснемем нещо, което е доказателство за съществуването на черните дупки. Това е основа за допълнителни наблюдения, които ще дадат по-добри възможности за създаване на теоретични модели за еволюцията на Космоса. Щом една звезда се ражда, живее и умира, значи има еволюция.", "date": "2019.04.13", "title": " Астрономът от НАО „Рожен” доктор Никола Петров пред „Труд”: Черните дупки сочат еволюция в Космоса\t"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b5%d0%ba-%d0%b2%d1%80%d0%b0%d1%82%d0%b0%d1%82%d0%b0-%d0%bd%d0%b0-%d0%b5%d1%81-%d0%b5-%d0%be%d1%82%d0%b2%d0%be%d1%80/", "text": "Говорителят на Европейската комисия Маргаритис Схинас в интервю за Анадолската агенция заяви, че позицията на ЕК в отговор на призивите на Европейския парламент за прекратяване на процеса на присъединяване на Турция към ЕС е ясна. Той припомни, че за прекратяване на процеса на присъединяване е необходимо единодушно решение на страните членки, което в настоящия момент липсва, информира БТА Турция е страна кандидат. Ние продължаваме да създаваме връзки и да работим заедно. Вратата на ЕС е отворена за  Турция и ще остане отворена. За да остане отворена вратата, пантите трябва да функционират, изтъкна Схинас.  Ние знаем какво трябва да правим, за да държим вратата отворена. Трябва да попречим пантите да хванат ръжда. От гледна точка на отношенията Турция- ЕС пантите може да бъдат определени като реформи, върховенство на правото, демокрация, посочи говорителят на ЕК. Той подчерта, че докато се отбелязва напредък в тази област, вратата на ЕС ще остане отворена за Турция. Турция излиза от период на избори и през следващите четири години навлиза в период на стабилност, заяви още говорителят на Европейската комисия. Може да разглеждаме това като добра възможност, отбеляза Схинас във връзка с бъдещето на отношенията Турция- ЕС. Турция и ЕС осъществяват активно сътрудничество по въпроси като борбата срещу тероризма, миграцията, обмена на информация, търговията, транспорта и енергетиката и трябва да продължат да работят в тези сфери, изтъкна говорителят на ЕК. Обявената наскоро програма за икономически реформи също е позитивна стъпка, добави той.  Той припомни организираната миналата година във Варна среща на върха Турция-ЕС, състоялото се миналия месец заседание на съвета за партньорство ЕС-Турция и добави, че се работи за организиране на заседание в рамките на енергийния диалог на високо равнище. Поддържаме жив огъня в отношенията Турция- ЕС, изтъкна говорителят. Той отбеляза, че по време финландското председателство на евросъюза през втората половина на годината може да бъде взето решение за евентуална среща на върха. Схинас каза също, че предложението на ЕК за актуализация на споразумението за митнически съюз с Турция стои на дневен ред. Митническият съюз е важно средство за актуализиране на търговските и икономически отношения между Турция и ЕС, добави той. Говорителят на ЕК припомни, че засега не е постигнато съгласие между страните членки за актуализация на споразумението. Диалогът продължава, в Европа нищо не става много лесно, коментира той.  Схинас изтъкна, че ЕС трябва да направи това, което зависи от него, за актуализиране на споразумението за митническия съюз, а по въпроса за визовата либерализация за турските граждани Турция трябва да изпълни своите ангажименти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Говорител на Европейската комисия: Вратата на ЕС е отворена за Турция"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8-%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bd%d0%be%d0%b2%d0%b8-%d1%81%d0%bb%d1%83%d1%87%d0%b0%d0%b8-%d0%bd%d0%b0-%d0%bd%d0%b5%d1%80%d0%b5%d0%b3/", "text": "Нови случаи на нерегламентиран превоз по маршрута София – Перник разкриха инспекторите на „Фискален контрол” вечерта в петък. Те са установили, че леки автомобили превозват пътници на цената на автобусния билет, като правят това непрекъснато в рамките на деня. Данъчните в ролята на тайни клиенти са се качили в няколко автомобила от спирки на градския транспорт, заплащайки цена от 3 лв., информира  Всички превозвачи без изключение не са издавали фискални документи за парите, които получават от пътниците, като всеки нарушител – физическо лице, установен по време на проверките ще бъде санкциониран с до 500 лв., а превозното средство ще бъде запечатано за срок от 30 дни, допълват от НАП. От приходната агенция отново ще сезират ИА“ Автомобилна администрация“ за констатациите си. Акцията на НАП срещу нелегалните превози започна преди 10 дни и ще продължи в следващите месеци. В приходната агенция има сигнали за над 100 превозни средства, които осъществяват нерегламентиран превоз в страната и чужбина без да отчитат приходите си. Паралелно с проверките на пътя вече текат и инспекции за съответствие на имущество и доходи на 172 собственици на микробуси, които системно преминават през ГКПП. Информация за потенциално нерегламентирани превози е подадена в НАП от „Гранична полиция“, като има физически лица, притежаващи десетки микробуси, движещи се към Западна Европа поне веднъж седмично. Някои от собствениците не са декларирали никакви доходи в последните 5 години, а притежават солиден автопарк и недвижими имоти. Недекларираните доходи ще бъдат обложени с данък, заедно с изтеклите лихви, допълват от НАП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Данъчни разкриха нови случаи на нерегламентиран превоз по маршрута София – Перник"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bd%d0%b0%d0%b4-554-%d0%ba%d0%b8%d0%bb%d0%be%d0%b3%d1%80%d0%b0%d0%bc%d0%b0-%d0%ba%d0%be%d0%ba%d0%b0%d0%b8%d0%bd-%d0%b2-%d0%ba%d0%be%d0%bd%d1%82/", "text": "Турски митничари са заловили 55,4 килограма кокаин в контейнер на пристанище Асяспорт в Текирдаг (Северозападна Турция), предаде Анадолската агенция. Наркотикът е открит, след като екипи на дирекцията за охрана на митниците и борба с контрабандата получили информация, че в контейнери, които ще пристигнат транзитно в Турция от страни от Южна Америка, ще има пратка наркотици. След подробни анализи в системата за данни, кораб, пристигнал от бразилското пристанище Парангуа в пристанище Асяспорт в Текирдаг, бил преценен като подозрителен. При разтоварването на кораба един от контейнерите бил подложен на по-щателна проверка, след като реакцията на специално обучено куче дало на митничарите основание за това. При претърсването в две кутии в задната част на контейнера било намерено бяло на цвят вещество с фалшив печат, копие на печата върху контейнера. При първоначалния анализ било установено, че веществото е кокаин. По нареждане на прокуратурата откритите 55 килограма и 440 грама кокаин са били конфискувани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Заловиха над 55 килограма кокаин в контейнер на турско пристанище"}
{"url": "https://trud.bg/%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd/", "text": "Срещу гаранция от 1000 лв. съдът пусна собственичката на ротвайлерите, които нахапаха три деца и дядо им, информира   Преди това прокуратурата поиска постоянен арест. Обвиняемата Полина Шишманова отказа да даде обяснения пред съда. Жената работи като застрахователен брокер. Ако бъде призната за виновна от съда, може да получи до три години затвор. В съда стана ясно, че на 9 април е имало отново инцидент с ротвайлерите на обвиняемата – тогава те са влезли в двора на неин съсед и са разкъсали друго куче. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Пуснаха срещу парична гаранция собственичката на ротвайлерите, нахапали 4 души"}
{"url": "https://trud.bg/%d0%b1%d0%bd%d0%b1-%d1%89%d0%b5-%d0%be%d1%82%d0%bf%d0%b5%d1%87%d0%b0%d1%82%d0%b0-%d0%b1%d1%8e%d0%bb%d0%b5%d1%82%d0%b8%d0%bd%d0%b8%d1%82%d0%b5-%d0%b7%d0%b0-%d0%b5%d0%b2%d1%80%d0%be%d0%b8%d0%b7%d0%b1/", "text": "Българската народна банка ще отпечата бюлетините за евроизборите. Това се посочва в решение, публикувано в сайта на ЦИК. Хартиените бюлетини за гласуване в изборите за членове на Европейския парламент от България на 26 май 2019 г. в страната и в секциите извън страната ще се изработят от печатницата на БНБ. Бюлетините се изработват при спазване на техническите характеристики, одобрени с решение на ЦИК. При необходимост БНБ може да ползва други специализирани печатници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " БНБ ще отпечата бюлетините за евроизборите"}
{"url": "https://trud.bg/%d0%b4%d0%b6%d1%83%d0%bb%d0%b8%d0%b0%d0%bd-%d0%bc%d1%83%d1%80-%d1%83%d0%ba%d1%80%d0%b0%d1%81%d1%8f%d0%b2%d0%b0-%d1%83%d0%b6%d0%b0%d1%81-%d0%bf%d0%be-%d1%81%d1%82%d0%b8%d0%b2%d1%8a%d0%bd-%d0%ba%d0%b8/", "text": "Заглавието е „Романът на Лизи” Адаптациите по произведения на Стивън Кинг нямат край, а поредната ще бъде нова колаборация между Краля на ужаса и Дж. Дж. Ейбрамс, от чиято съвместна работа се родиха “22 ноември 1963”и “Касъл Рок”, припомня operationkino.net. Двамата обединяват сили за нов сериал за Apple TV+ (стрийминг платформата на Apple), който ще бъде базиран върху “Романът на Лизи” („Lisey’s Story”) на Кинг. The Hollywood Reporter съобщават, че този път творческата роля на Стивън Кинг в проекта ще бъде доста по-голяма и той ще бъде сценарист на всичките шест епизода  Главната роля в сериала – тази на Лизи, е поверена на великолепната Джулиан Мур. Историята разказва за Лизи Ландън – овдовялата съпруга на известен писател, която се справя с тежките последствия от загубата му. Докато разчиства работното място на мъжа си, Лизи открива непубликуван роман, който крие ключ към загадъчна тайна и нищо не подсказва, че носталгичното връщане в миналото ще се превърне в почти фатално пътуване в тъмата, съпътствала нейния партньор през целия му живот.", "date": "2019.04.13", "title": " Джулиан Мур украсява ужас по Стивън Кинг\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2-%d1%81%d1%82%d0%b0%d0%bc%d0%b1%d0%be%d0%bb%d0%b8%d0%b9%d1%81%d0%ba%d0%b8-%d0%bd%d1%8f%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d1%81/", "text": "Общините в страната се променят и това се вижда от всички – подобрена инфраструктура, обновени и санирани детски градини и училища, зелени площи, спортни площадки. Няма община, която да не е усетила положителния ефект от стабилното управление на правителството на Бойко Борисов и от европейската солидарност. Това каза зам.-председателят на ГЕРБ Цветан Цветанов по време на среща със структурата на ГЕРБ-Пловдив област в Стамболийски. Домакин на срещата беше областният координатор на ГЕРБ и кмет на Стамболийски Георги Мараджиев. Цветанов за пореден път даде за пример Стамболийски, Марица и Раковски като бързо развиващи се общини, като уточни, че от началото на мандата само в община Стамболийски са усвоени почти 10 милиона лева по различни проекти – за ремонт на детски градини, за рехабилитация на пътища, за ремонт на поликлиниката и др. „Нито едно евро в България не идва даром, то е благодарение на усилията на правителството и на българските евродепутати от ГЕРБ/ЕНП“, коментира Цветанов и даде за пример работата на евродепутата Андрей Новаков, който извоюва рекорден бюджет за България за следващия програмен период. По думите му България ще получи над 4 млрд. лв. за 2019 г. от Европейския съюз. „Това са с 230 млн. лв. повече спрямо парите за 2018 година. В тази сума се включват пари за пътища и жп линии, за директни плащания за фермерите. Освен това 1 млрд. лв. ще получат селските райони“, обясни зам.-председателят на ГЕРБ и допълни, че за да научат хората за всичко това – представителите на ГЕРБ трябва да са сред тях ежедневно и да обясняват какво е направено от евродепутатите и как с тяхна помощ се променя страната и живота ни. „Благодарение на усилията на евродепутатите роумингът във всички страни от ЕС отпадна, десетократно бяха намалени цените на таксите за преводи в евро, беше поведена борба за двойните стандарти при храните“, посочи той. Цветанов уточни още, че вследствиена по-високата събираемост в приходните агенции и ниската безработица правителството тази седмица отпусна допълнително 50 милиона лева за увеличение на заплатите на медицинските сестри и специалистите по здравни грижи. Той добави, че при управлението на ГЕРБ с 65% е повишена минималната работна заплата, а средната работна заплата – с 50%. Цветан Цветанов коментира, че образованието е основен приоритет на правителството. Той уточни, че средната брутна учителска работна заплата вече изпреварва средната за страната. „Ако имаме добри и мотивирани учители, ще имаме добри специалисти, добри резултати и повече подготвени кадри“, категоричен бе зам.-председателят на ГЕРБ.  „Предстои една различна предизборна кампания. БСП ще залагат на фалшиви новини и компромати. Те не могат да предложат алтернатива и знаят, че хората помнят пораженията, които бяха нанесени на страната след управлението на правителството на Орешарски, а именно – спрени еврофондове, 11,5% безработица и огромен дефицит“, отбеляза зам.-председателят на ГЕРБ. „От резултата на Европейските избори зависи не само бъдещето на страната ни, но и бъдещето на Европа. Този вот ще е лакмус за водената политика не само в страната, а навсякъде в Европейския съюз. Европейските ценности, демокрацията, свободното придвижване на хора, мирът и солидарността не са даденост, а трябва постоянно да се защитават от всички нас. Затова е изключително важно да отидем и да гласуваме“, подчерта Цветанов.  „Важно е да имаме силен отбор. Днес повече от всякога се нуждаем от обединение, защото на карта е заложено бъдещето на България. Съобразихме се с призива на Жозеф Дол да не се разпиляват десни гласове. И затова направихме това обединение със СДС и Обединени земеделци. Само обединени можем да победим БСП, за да живеем в по – единна, по – благоденстваща и по-силна България и Европа“, завърши зам.-председателят на ГЕРБ. На срещата в Стамболийски присъстваха народните представители от ГЕРБ – Пловдив област ген. Константин Попов, Младен Шишков, д-р Христо Грудев и Запрян Янков, областните ръководители на ЖГЕРБ Евелина Апостолова и МГЕРБ Владимир Пильов, областните ръководители на Старейшини ГЕРБ Борислав Радославов и на Предприемачи ГЕРБ Никола Христозов, кметовете на ГЕРБ в областта – Пламен Спасов, Атанас Балкански, Павел Гуджеров, Стоян Минчев, Мария Белчева, Димитър Иванов, общинските ръководства, общински съветници, както и членове и симпатизанти на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Цветанов: Няма българска община, която да не е усетила положителния ефект от работата на правителството и европейската солидарност"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d1%81-%d0%bf%d1%80%d0%b8%d1%81%d1%8a%d0%b5%d0%b4%d0%b8%d0%bd%d1%8f%d0%b2%d0%b0%d0%bd%d0%b5%d1%82%d0%be-%d1%81%d0%b8-%d0%ba%d1%8a%d0%bc-%d0%b8%d0%bd%d0%b8%d1%86/", "text": "С присъединяването си към инициативата „16+1“, която включва страните от Централна и Южна Европа с Китай, Гърция потвърди водеща си роля на Балканите и подобри своя имидж. Това заяви гръцкият премиер Алексис Ципрас. Той подчерта, че Гърция е центърът на свързването на балканските държави и гарант на стабилността, сигурността и сътрудничеството в североизточния дял на Средиземноморието, особено след подписването на Договора от Преспа с Република Северна Македония, информира БГНЕС. Гръцкият премиер отбеляза, че решаването на спора за името е отворило вратите на Атина за членство в “16+1”, което преди това не е било възможно, защото Македония е била член на тази инициатива преди Гърция. „Преди 4 години Гърция беше неуспешна страна, „черната овца“ на Европа и в конфликт с всичките си съседи“, каза Ципрас. Днес всички признават, че Гърция се е справила с тежките си икономически проблеми и е подобрила своя имидж, отбеляза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Ципрас: С присъединяването си към инициативата „16+1“ Гърция потвърди водеща си роля на Балканите\t"}
{"url": "https://trud.bg/%d0%b2-%d0%b1%d0%b5%d0%bb%d0%b3%d1%80%d0%b0%d0%b4-%d0%b7%d0%b0%d0%bf%d0%be%d1%87%d0%b2%d0%b0-%d0%bc%d0%b0%d1%81%d0%be%d0%b2-%d0%b0%d0%bd%d1%82%d0%b8%d0%bf%d1%80%d0%b0%d0%b2%d0%b8%d1%82%d0%b5%d0%bb/", "text": "Масов антиправителствен протест започна в центъра на Белград с изпълнение на сръбския химн, съобщава ТАСС.  Протестиращите се събраха пред сградата на паралмента в центъра на града, както и в близкия Пионерски парк. Издигната е сцена с огромен екран, на който се излъчват откъси от изказвания на президента Александър Вучич, протестиращите ги посрещат с надуване на свирки и вувузели. Хората са пристигнали на протестната акция със знамена на Сърбия, както и със знамена на ЕС. Протестиращите държат плакати с искания за оставка на властта. Въпреки дъжда, на протеста са се събрали много хора. Но нито организаторите, нито полицията съобщават точния брой на протестиращите. Очаква се, че започналата протестна акция ще стане една от най-масовите в последно време, а протеситращите ще се опитат рязко да изостраят ситуацията. Лидерите на протеста искат от президента Александър Вучич, от премиера Ана Бърнабич и от председателката на парламента Мая Гойкович да подадат оставки, като преди това назначат преходно правителство за провеждане на „нови честни избори“. Властите са разположили полицаи за борба с безредиците в сградата на парламента, като заявяват, че искат да попречат на опозицията да щурмува сградата, съобщава Асошиейтед прес, цитирана от БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " В Белград започва масов антиправителствен протест"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d1%82%d0%b0%d1%81%d0%b5%d0%b2%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d0%b1%d1%80%d0%be%d0%bd%d0%b7%d0%be%d0%b2-%d0%bc%d0%b5%d0%b4%d0%b0%d0%bb-%d0%b2/", "text": "Българската гимнастичка Катрин Тасева завоюва бронзовия медал в многобоя на Световната купа по художествена гимнастика в София. Нашата грация събра актив от 80.150 точки на третата позиция след 21.200 на бухалки, 20.650 на обръч, 19.800 на топка и 18.500 на лента. Среброто остана за израелката Линой Ашрам. Тя изпревари Тасева с 80.450 (21.100 на топка, 20.650 на бухалки, 19.450 на топка и 19.250 на лента). Титлата спечели Александра Солдатова от Русия. Представителката на „Сборная“ грабна златното отличие след общ резултат от 82.450. Рускинята се представи най-силно на топка, където получи оценки от 21.800. При обръча тя получи 20.450, 21.400 на бухалки и 18.800 на лента. Другата българка Невяна Владинова остана осма в крайното подреждане в индивидуалния многобой след 75.900 (20.350 на топка, 20.150 на обръч, 17.750 на бухалки и 17.650 на лента). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Катрин Тасева спечели бронзов медал в многобоя на Световната купа в София"}
{"url": "https://trud.bg/%d0%b7%d0%bb%d0%b0%d1%82%d0%be-%d0%b7%d0%b0-%d0%b0%d0%bd%d1%81%d0%b0%d0%bc%d0%b1%d1%8a%d0%bb%d0%b0-%d0%bd%d0%b8-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%ba%d1%83/", "text": "Златните момичета на България спечелиха златото в многобоя на Световната купа по художествена гимнастика в „Арена Армеец“ в София. Те изпълниха съчетание на три обръча и два чифта бухалки. Симона Дянкова, Мадлен Радуканова, Лаура Траатс, Стефани Кирякова и Ерика Зафирова вдигнаха феновете на крака с изпълнението си на смесената композиция на три обръча и два чифта бухалки, която се играе на музиката от саундтрака на филма „Най-великият шоумен“. Момичетата ни постигнаха висок резултат. 24.400 бе оценката, която дадоха съдиите. От тях 16.500 за трудност и 7.900 за изпълнение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Злато за ансамбъла ни на Световната купа в София"}
{"url": "https://trud.bg/%d0%b3%d1%80%d0%b5%d1%88%d0%ba%d0%b0-%d0%be%d1%82%d0%bf%d1%80%d0%b5%d0%b4%d0%b8-17-%d0%b3%d0%be%d0%b4%d0%b8%d0%bd%d0%b8-%d0%bb%d0%b8-%d0%bf%d0%be%d0%bf%d1%80%d0%b0%d0%b2%d0%b8-%d0%bf%d1%80%d0%b5%d0%bc/", "text": "Българското военно образование отново е пред изпитание. То трябва да докаже, че решението на ХХХІХ Обикновено народно събрание от 14 юни 2002 г. трите военни училища във Велико Търново, Шумен и Долна Митрополия да се преобразуват в Национален военен университет (НВУ) „Васил Левски“ не е било най-удачното. Това се получава 17 години по-късно. Както стана ясно вече факултет „Авиационен“ ще отпадне от университета, за да се възстанови Висшето военновъздушно училище. Министър-председателят Бойко Борисов отиде в Долна Митрополия, за да каже, че това трябва да се случи до 6 май, т.е. до Деня на храбростта и празник на Българската армия. За това, че споменатото решение не е било съвсем внимателно обмислено, говори днешното състояние на Висшето военноморско училище „Никола Й. Вапцаров“. То избегна включването в НВУ и сега е давано не само за пример, но се препоръчва Военновъздушното училище да се изгражда по негово подобие. На първо четене поводът за това решение е придвижването на проекта за придобиване на нови изтребители за бойната ни авиация. След като има техника, ще е нужен и състав, който да я използва. Само дето това е ясно от години и сега ще трябва да става на критичния минимум от необходимото време за получаване на позитивно становище от Националната агенция за оценка и акредитация. А по този въпрос се работи от доста време. Той се превърна в кауза на бившите командващи Военновъздушните сили, включително на днешния президент и върховен главнокомандващ ген. Румен Радев и на председателя на Комисията по отбрана в Народното събрание ген. Константин Попов. Нещо обаче в системата непрекъснато скърцаше. Докладите до спомената агенция се връщаха обратно. Привеждаха се различни аргументи против. Сега премиерът и ръководството на Министерството на отбраната начертаха от Долна Митрополия перспективите. За по-паметливите те не са изненада. Пише ги в Програмата за равитие на отбранителните способности на Въоръжените сили до 2020 г. Става дума за навлизане на пазара на професионалното авиационно обучение и подготовка на кадри в областта на гражданската авиация за нуждите на целия Европейски съюз. За сертифицирането на факултет „Авиационен“ като Организация за обучение и изпитване на персонал по техническо обслужване. Там е записано още: „Сертифициране на обучението на летателния състав и специалистите по ръководство на въздушното движение не само за нуждите на отбраната, но и за авиационната индустрия и бизнеса по стандартите на Международната организация за гражданска авиация, Европейската агенция по авиационна безопасност, Европейската агенция по отбрана и НАТО. Популяризиране на обучението на авиационни кадри във факултет „Авиационен“ на Национален военен университет „Васил Левски“ и пристъпване към сключване на договори и меморандуми за сътрудничество с въздухоплавателни фирми и компании, както и с фирми за ремонт и поддръжка на авиационна техника.“ Оставаше да се напише текст за възстановяване на училището, но явно не стигна смелост. След като се наложи намесата на премиера, очевидно е била нужна неговата дума за задвижване на системата. Защото преди една година всичко беше решено. На 14 април на нарочна дискусия министър Каракачанов бе категоричен, че има политически консенсус на ниво президентство, правителство и Комисия по отбрана за създаване на Висше военновъздушно училище. С оглед на по-нататъшната работа даде за пример функционирането на Висшето военноморско училище, чийто началник флотилен адмирал професор Боян Медникаров бе модератор на дискусията. Тогава председателят на Националната агенция за оценяване и акредитация и председател на Акредитационния съвет професор д-р Петя Кабакчиева изрази мнение, че обществената необходимост от възстановяване на училището е неоспорима. Тя постави въпрос за размисъл, т.е. дали е по-добре да се създаде ново училище или да се „засили факултетът в рамките на НВУ“. Според нея есента на 2019 г. за прием на курсанти във възстановеното училище беше разумен срок. Тогава, т. е. преди година, участниците решиха предложенията да се обобщят и да се предоставят на министъра на отбраната за продължаване на процеса. Разчетите показваха, че за функционирането на самостоятелно училище ще са необходими 5,168 млн. лв. на година. Т.е. около 2 милиона повече в сравнение с тогавашния бюджет на факултета. Не ми се иска да вярвам, че съответните институции са допускали провал на проекта за закупуване на нови самолети и оттук – ликвидиране на бойната ни авиация, съответно и на военното образование в тази насока. Факт е обаче, че бе загубена една годна след постигането на политическия консенсус и се наложи лично премиерът да поставя съкратени срокове за придобиване на акредитация на концепцията за възстановяване на училището. Наред е артилерийското училище Прав е премиерът, като казва, че цивилните ВУЗ-ове се нароиха, а военните се свиха. Логично е да се постави въпросът за бъдещето на Националния военен университет. Или за връщане на старата структура, когато всеки вид въоръжена сили имаше военно училище, а Шумен подговяше офицерски кадри и за Сухопътни войски, и за ВВС. Впрочем Общинският съвет в Шумен има решение в случай, че структурата на университета бъде променена, да подкрепи предложението за възстановяване на артилерийското училище.", "date": "2019.04.13", "title": " Грешка отпреди 17 години ли поправи премиерът?\t"}
{"url": "https://trud.bg/%d0%bd%d0%b0-13-%d0%b0%d0%bf%d1%80%d0%b8%d0%bb-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": "Велизар Димитров , бивш футболист, 40 г. Димо Николов , управляващ директор на „Мото Пфое“ България, 56 г. Мартин Димитров , бивш депутат и председател на СДС, 42 г. Радина Думанян , актриса.", "date": "2019.04.13", "title": " На 13 април 2019 да почерпят"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b3%d1%8a%d1%80%d0%bc%d0%b5%d0%bd-%d0%b8%d0%b7%d0%bb%d0%b8%d0%b7%d0%b0%d1%82-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b7%d0%b0/", "text": "Жители от община Гърмен ще протестират днес срещу лошото състояние на пътищата. На обяд те се събират до археологическото селище Никополис ад Нестум, съобщава  . Години наред хората от общината са потърпевши от разбитите пътища и стотиците дупки по тях. Освен повреди на автомобилите, това създава ежедневни предпоставки за катастрофи. Трафикът по пътя за Огняново, Марчево и Гърмен е изключително натоварен, тъй като това са туристически селища с много балнео и спа хотели. Кметът на общината Минка Капитанова е сезирала за лошото състояние на пътната инфраструктура областно пътно управление, тъй като отсечката е включена в националната мрежа за задължителни винетни такси. В отговора от 8 април се посочва, че пътят е включен в годишната програма за ремонти, които ще бъдат извършени през месец май. Въпреки това хората от общината са категорични, че протест ще има и не вярват на писмени обещания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Жители на Гърмен излизат на протест заради лошите пътища"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0-%d1%81%d0%b5-%d0%b4%d1%8a%d0%b6%d0%b4%d0%be%d0%b2%d0%bd%d0%be-%d0%b2%d1%80%d0%b5%d0%bc%d0%b5-%d0%bf%d1%80%d0%b5%d0%b7-%d1%83%d0%b8%d0%ba%d0%b5%d0%bd%d0%b4%d0%b0/", "text": "Очаква ни дъждовен уикенд. В събота за 19 области е обявен жълт код за обилни валежи, съобщава НИМХ. Той важи за: Видин, Монтана, Враца, София-област, София-град, Ловеч, Габрово, Велико Търново, Търговище, Сливен, Стара Загора, Пловдив, Пазарджик, Перник, Кюстендил, Благоевград, Смолян, Кърджали и Хасково. Количествата дъжд, които се очаква да паднат са между 15 и 35 л/кв.м. Минималните температури ще бъдат между 4° и 9°, а максималните – между 12° и 17°. През нощта срещу неделя валежите ще продължат. В неделя ще бъде предимно облачно, с превалявания, преди обяд на повече места в Северна България, след обяд – главно в Западна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.13", "title": " Очаква се дъждовно време през уикенда"}
{"url": "https://trud.bg/%d0%b0%d1%80%d0%b6%d0%b5%d0%bd%d1%81%d1%82%d0%b8%d0%bd%d0%b0-%d0%bd%d0%b0%d0%bf%d1%83%d1%81%d0%ba%d0%b0-%d1%81%d1%8a%d1%8e%d0%b7%d0%b0-%d0%bd%d0%b0-%d1%8e%d0%b6%d0%bd%d0%be%d0%b0%d0%bc%d0%b5%d1%80/", "text": "Аржентина напусна Съюза на южноамериканските нации заради несъгласието си с дневния ред и кризата вътре в обединението. Това съобщи министерството на външните работи на републиката, предава агенция TACC. „Аржентина се оттегля от Договора за създаване на Съюза на южноамериканските нации“, се казва в изявление. Според министерството на външните работи, решението решението е породено от „идеологически оцветения дневен ред на сдружението, който е далеч от целите, поставени по време на неговото създаване“. В допълнение, аржентинските власти отбелязаха, че организацията „е в криза, изразена в двугодишното отсъствие на генералния секретар“. През март президентите на Аржентина, Бразилия, Колумбия, Парагвай, Перу, Чили и Еквадор подписаха споразумение за създаване на нов регионален блок – Форум за развитие на Южна Америка.", "date": "2019.04.13", "title": " Аржентина напуска Съюза на южноамериканските нации"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%b3%d0%be%d1%82%d0%be%d0%b2-%d0%b4%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b5-%d0%be%d1%82%d0%bd%d0%be%d0%b2%d0%be-%d1%81-%d0%b4/", "text": "Лидерът на Северна Корея Ким Чен Ун изрази готовността си да се срещнр за трети път с американския президент Доналд Тръмп, въпреки неуспешната среща на върха в Ханой, съобщава централната телеграфна агенция на КНДР „KCNA“. „Ако Съединените щати намерят решение, което да споделим с тях и с правилната позиция да предложат провеждането на третата среща на върха и преговорите между ръководителите на КНДР и САЩ, ние сме готови отново да се съгласим с това,“заявява Ким Чен Ун, цитиран от агенцията. Лидерът на Северна Корея е призовал САЩ да преразгледат отношението си към преговорите за денуклеаризация на Корейския полуостров, тъй като счита, че е необходимо Вашингтон да разработи „справедливо и взаимно приемливо“ решение. „Няма да се поколебая да подпиша споразумението, само ако е написано така, че да отговаря на интересите на Северна Корея и САЩ и то да бъде справедливо и взаимно приемливо“, подчерта Ким Чен Ун. В изказването си пред Върховното народно събрание лидерът на КНДР обясни своята гледна точка относно причините за провала на срещата на върха между двете страни в Ханой, отбелязвайки, че тази среща „ни накара силно да се съмняваме в правилността на предприетите стъпки и искреността на намеренията на САЩ за подобряване на двустранните отношения. На втората среща на върха ние очертахме необходимите стъпки и начини за изпълнение на съвместното изявление от 12 юни, изразихме нашата решимост да предприемем по-сериозни и надеждни мерки и очакваме САЩ да отговорят на това“, цитира агенцията заявлението на Ким Чен Ун“. Лидерът на Северна Корея отбелязва, че Вашингтон трябва да направи подходящи заключения от тази ситуация, преди да планира да проведе третата среща на върха, тъй като „ние не сме щастливи и не искаме да видим среща на високо равнище, подобна на срещата на върха в Ханой“.", "date": "2019.04.13", "title": " Ким Чен Ун готов да се срещне отново с Доналд Тръмп"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%b1%d0%be%d0%b3%d0%b4%d0%b0%d0%bd%d0%be%d0%b2-%d0%b2%d0%b5%d0%bb%d0%b8%d0%ba-%d0%bc%d0%b0%d0%b9%d1%81%d1%82%d0%be%d1%80-%d0%bd%d0%b0-%d0%b2%d0%b5%d0%bb%d0%b8-2/", "text": "С Великия майстор на Русия Андрей Богданов и заместника му – историка Виктор Белявски, разговаряме веднага след премиерата на книгата им за масонството по света и в Русия през XVII-XVIII век в НДК. Пред препълнената зала на „Перото“ Богданов припомня свои думи от първото ни интервю в „Труд“ преди 2 години: „Светите братя Кирил и Методий са масони без престилки за Русия, които са донесли просвещението от България“. Белявски и Богданов раздават автографи почти два часа след представянето на книгата си, а разговорът ни очаквано започва с въпроси за тяхното изследване на масонството в Русия. – В своята книга, господин Богданов, казвате, че най-процъфтяващи в света се оказват страните, в които масонството съществува векове наред и се радва на обществено признание. С кои примери подкрепяте тези си думи?  – Към настоящия момент в света масонството не е развито само в най-бедните страни в Африка, както и в Китай. Според мен това е основното потвърждение на факта, че прогресът съществува там, където има демокрация. А масонството е предвестник на демокрацията. – Защо избрахте да работите върху темата „Масонство и Просвещение XVII-XVIII век“?  – Първо бих искал да посоча, че голяма заслуга за нашата книга „Произходът на Ордена на свободните зидари“ има моят голям приятел и зам.-велик майстор на Великата ложа на Русия Виктор Белявски. Като доцент по история и кандидат на историческите науки Виктор работи много задълбочено в тематиката, като ползва огромно количество архиви. Всъщност, архивите на масонските ложи от Европа за един голям период от време се намират в Москва и Виктор ги ползва, за да можем да сме максимално точни и до колкото може и изчерпателни в нашата книга. – Всички масонски архиви на Велики ложи от Европа се намират в Москва?  – Да. През 1945 година, когато Съветската армия превзема Берлин, 40 вагона с масонски архиви от Берлин са докарани в Москва. Става дума за архивите на Норвегия, Франция, Белгия, Испания, Холандия, Гърция, Италия, Австрия, Чехия, Полша… Работата е там, че по времето на нацизма, особено през периода 1941-1943 година, архивите на масоните от цяла Европа са били събрани от Хитлер. И при превземането на Берлин от Съветската армия тези документи са попаднали в ръцете на съветската власт. Тези архиви са били засекретени до 90-те години на миналия век. – Сред това огромно количество архиви има ли документи в Москва и на масоните от България преди и по време на Втората световна война?  – Все още не сме срещали. А и България е воювала на страната на Германия, била е съюзна страна. По тази причина масонски архиви на България няма основание да се смята, че са били предавани на Берлин. Така мисля. Въпреки че е възможно и да съществуват. Ако намерим такива, ще ги предадем в копия по братски на Обединената велика ложа на България (ОВЛБ). Представете си 40 вагона с документи на масонството в Европа и като сложим и факта, че до 1990 година всичко е било засекретено – това са огромни обеми. Великата ложа на Русия бе учредена отново през 1995 година, а започнахме да работим по материалите преди 5 години. Имаме само догадки защо това е така, но чуждестранните изследователи не се стремят засега да попаднат в нашите архиви, въпреки че тези архиви вече са достъпни. Към всяко архивно тяло е прикрепен лист, на който се отбелязва кой е имал достъп и кой е работил по тези материали. Когато Виктор започна работа по книгата, по различните папки имаше максимум по едно руско име и нито едно на чуждестранен учен. Може ли да си представите – в архивите има изключително интересни документи –там е автобиографията на Гьоте за постъпването му в братството. Въпросникът и препоръките на Моцарт за посвещаването му в масон и т. н. Всичко това сме го казвали в Европа, но никой не се интересува от това. А по отношение на нашата книга с Виктор – с него сме разпределили отговорностите по съдържанието й и концепцията й. Всъщност, имахме запитване от Австрия за отношенията й с Великата ложа на Англия през периода 1923-1937 година, когато съзрява нацизмът. Ето така изглежда кореспонденцията им (показва сканирани документи с писма между двете Велики ложи, б.а.). Има едно мнение, че навсякъде, където фашистите са идвали на власт, те са ликвидирали масонството. Документите потвърждават, че до 1938 година те не са посягали на масонските ложи. Въпросът е защо? И тук се сблъскваме вече с въпроса за регулярното и нерегулярното масонство. Нерегулярното масонство активно се е занимавало с политика и антифашистка дейност. А в регулярното масонство не е прието да се взема отношение спрямо политиката. Регулярното масонство е аполитично. Но в един момент ситуацията се е стекла така, че нацистката власт е решила да се разправи и с регулярното масонство. Така масоните в цяла Европа по времето на нацизма са били подложени на репресии – не както евреите, разбира се. Но има огромни списъци от масони, които са били разстреляни. – Романтично предание или исторически факт е, че Петър I е пренесъл масонството в Русия непосредствено след официалното учредяване на първата Велика ложа в света – тази на Англия, през 1717 година? Отделяте на този руски владетел достатъчно място в книгата си.  – Няма открити документи, че Петър I е бил масон. Но има много устни предания, че по време на престоя му в чужбина Петър I е контактувал изключително много с масони. Че в Англия, или в Холандия той е бил инсталиран като масон. И при завръщането си в Русия Петър Велики основава Ложа на свободните зидари, която се оглавява от Франц Лефорт в качеството му на Достопочтен майстор. А Петър I става стражник на основаната ложа – забележете, не майстор, а стражник, което е по-нисък сан. В Русия през този период съществува и обществото „Нептун“, което е провеждало събиранията си в прочутата Сухаревска кула в Москва. А там е работил Яков Вилимович Брус – потомък на Шотландски аристократи, които са участвали активно в дейността на масонското общество. По времето на режима на Сталин Сухаревската кула е била разрушена. Това е втората по височина кула след кулата на Иван Велики в Москва. Всичко е забулено в легенди. Великата ложа на Англия е създадена през 1717 година. А Петър I е в Англия в периода около 1700 година. Но може да се смята, че Петър I е бил посветен като масон, тъй като в Лондон той е контактувал изключително много с масони – с Елиас Ашмол, с архитекта на Лондон Кристофър Рен, Исак Нютон… И за Нютон няма запазени документи, че е бил масон, но формално 9/10 от времето си е посветил на изследване на размера на Соломоновия храм, свойствата на светлината и е повтарял всички опити със създаването на Философския камък. Като насложим всички факти, не може да си представим, че любопитен човек като Петър I ще подмине масонството и когато 50 години по-късно в Русия са се появили химни в ложите, че Петър I е донесъл светлината на свободното зидарство в Русия, това не е учудило никого. – Още един интересен факт срещнах в книгата ви – че Московският университет е основан от масони, бил е създаден благодарение на граф Иван Шувалов. С какво още са допринесли масоните за развитието на Русия?  – Да. Граф Шувалов е инициирал и създаването на университетското издателство, с негово активно участие е основана и Академията на изкуствата и той става нейн пръв ректор. Академията става официална институция, създава се Пажевския корпус. Не на Николай Новиков, а по-скоро на Иван Шувалов принадлежи основния принос на руските свободни зидари за делото на руската просвета. Можем спокойно да кажем, че руските масони през 40-те и 60-те години на XVIII век имат важна роля в развитието на националната култура. Московският университет, Академията на науките, Пажеският корпус – най-доброто училище за времето си в Русия, покровителството на науката и изкуствата – това е малка част от списъка с дела на руските масони през този период. Може би не е много изискано да го назовем така, но в тези времена масонството е било модно. Всеки ерудиран руснак, който се е стремил към просвещение, да просперира в обществото, се е стремил да стане свободен зидар. Да си представим Русия през 40-те и 60-те години на XVIII век: Петър I е задължавал синовете на елита да се обучават в Европа, или е канел в Русия известни преподаватели от европейските университети. Впоследствие първите преподаватели в Московския университет са именно масони. Директорът на Академията на науките Кирил Разумовски също е станал масон. Нещо повече, Шувалов кани в Русия известния френски масон Теодор – Анри дьо Чуди, който от своя страна разработва Кодекса за учредяването на Пажеския корпус. Цялата система на висшето образование и училищата в Русия е плод на работата на руските и френските масони от това време. Масонството е обединявало мъже, които са се стремили към знание и образование и са искали да развиват обществото си в тази посока. Но не гледайте на тази информация като на „ето, събрали се масони и решили…“. Просто масонството е създавало атмосфера за контакти на хора, които са съдействали за развитието на образователните и културните институции. Примерите са много – Иван Елагин, Велик провинциален майстор на Русия, става министър на просветата и културата, авторът на императорския химн е бил масон, едни от най-добрите архитекти в Русия са били масони … И отношението на Екатерина Велика към свободните зидари е било положително, а що се отнася до Новиков – при него са възникнали съмнения за заговор и подозрителни финансови дела. Екатерина е предупредила свои близки масони за това. – Какви са целите днес, кои са приоритетите на съвременното масонство?  – Приоритетите са същите като преди 300 години. Да се стремим да създаваме отношения на милосърдие и хармония. Масоните имаме едно любимо изречение: „Масонството прави от добрия мъж още по-добър“. Ние не се стремим да преобразяваме света, а нашата идея е да привличаме хора, които със своята работа и със своя начин на живот да допринасят за развитието на обществата, към които принадлежат. – Къде се намира сърцето на масонството в Русия – в Петербург или в Москва?  – Аз съм московчанин. От 41 ложи в Русия в момента 18 са в Москва. Но исторически, сърцето на масонството е било в Санкт Петербург. – Ще ми позволите ли един въпрос към политолога Богданов, а не към Великия майстор – защо държавите се намират в толкова напрегнати отношения днес, само да погледнем по оста САЩ-ЕС-Русия, точките на военни конфликти? А в същото време в елитите на страните има много ваши братя масони?  – Не са достатъчно, там е проблемът. А като политолог бих казал следното: Да си представим първобитнообщинския строй – там е стоял въпросът за препитанието, за съвсем началните неща като наличие на храна, на вода, кой да получи повече, кой е по-силният. Говорим за първичните нужди на хората, които са били необходими за жизнесъществуването им. Конфликтите са били за достъп до вода, за по-добри хранителни ресурси. През всички периоди въпросът е опирал до това – достъп до ресурсите. Същото се случва и сега, но естествено на много по-високо равнище. В политиката няма приятелства, има съюзници за съответния момент. Можем да разгледаме света и като едни дворове, в който играят момчета. Имаме едно момче, което се казва Тръмп и което е главното в своя си двор и не само. А в съседния двор има друго момче, което се казва Путин, а има и още един двор – Китай… Тези момчета се срещат по пътя си за училище, или когато ходят до магазина и се случват ситуации като при хлапетата „дай ми твоите 5 копейки“. И за съжаление в международните отношения днес всички международни договори, които са подписани и които съществуваха като Хелзинкския договор, документи от Съвета за сигурност към ООН, те са анулирани. И в дворовете на момчетата наблюдаваме това, че който е по-силен, прибира парите от тези, които са по-слабичките. Но на това се съпротивляват момчетата Путин, Си Дзинпин, които също са понатрупали мускули… Но сега нещата са така, че действат не правилата от 70-те, 80-те години на миналия век, а правилата на уличните банди. Но във всички тези страни има масони. И ние като братя имаме помежду си прекрасни отношения. Мога да кажа, че имам много приятели в САЩ, в Англия, във Франция… за България трябва да говорим отделно – тук имам изключително много приятели. В момента масонството се явява сред основните мостове в отношенията между хората по света. Масоните говорят на един език – вярваме в едни ценности. Сред братята в различните държави има бизнесмени,политици, учени, творци и когато сме в период, когато действат санкции спрямо Русия, като че ли единствено масоните могат да поддържат връзка, не институционално, а като братя. Винаги след черната вода идва бялата. И смятам, че когато дойде вълната от бялата вода, точно масоните ще са тези, които ще установят необходимите връзки между отделните държави. Нашата цел като масони не е да премахнем черната ивица, а да я пресечем, за да стигнем до бялата. Нашият гост  Андрей Богданов е Велик майстор на Великата ложа на Русия. По професия е политолог. Роден е в Москва на 31 януари 1970 година. Бил е кандидат за президент на Русия. От 30 юни 2007 година е Велик майстор на руските свободни зидари.", "date": "2019.04.13", "title": " Андрей Богданов, Велик майстор на Великата ложа на Русия, пред „Труд“: Архивите на масонските ложи от цяла Европа се пазят в Москва\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%b5%d0%b2%d1%80%d0%be%d0%b0%d1%82%d0%bb%d0%b0%d0%bd%d1%82%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%bf%d0%b5%d1%80%d1%81%d0%bf/", "text": "Под това мото в сградата на Европейския парламент в София се състоя среща-дебат с Джема Грозданова – председател на Комисията по външна политика в Народното събрание и ръководител на Постоянната делегация на 44 НС към ПАСЕ, както и с д-р Милен Врабевски – български лекар и филантроп, председател на Фондация „Българска памет”. Беше предвидено срещата да бъде с д-р Андрей Ковачев – заместник-председател на групата на ЕНП в Европейския парламент и член на Председателството на ЕП, но поради невъзможност неговият полет от Брюксел да бъде осъществен навреме, той се включи в разговора през скайп. Бяха разисквани теми от геополитически, културен и икономически характер, засягащи развитието и добросъседството на Балканските държави. Андрей Ковачев направи бърз преглед на конфликтните точки, очерта проблемни ситуации между Гърция и Северна Македония, засегна междуетническото напрежение в Босна и Херцеговина, натрупването на негативизъм в исторически план между Сърбия и Хърватия: „Дейтънският мирен  договор гарантира някаква стабилност в Босна и Херцеговина, но атмосферата е напрегната. Много анализатори смятат, че ситуацията тук продължава да бъде трудна. Сърбия на думи иска европейска интеграция, но на практика наследството от миналото остава. Партийните власти се намесват негативно в Западните покрайнини. Ние търпеливо изчакваме властите в Северна Македония да признаят общата ни история. Уж признават, че историческите фигури (царе, воеводи, писатели) са българи, но фалшификацията вече е дълбоко проникнала в няколко поколения. Очаква се през юни месец да започват преговори за присъединяването към ЕС на Албания. Но засега няма никакви добри новини от страна на вътрешната политика за обединяване в процеса на европейска интерграция”. Джема Грозданова говори за отношенията между Скопие и Атина: „Това е важен геополитически въпрос. Надявам се, че хората в Македония ще оценят възможностите след приемането на страната им в НАТО и това ще отвори пътя им към Европейския съюз. Дано в следващия ЕП има повече личности, които ще подкрепят разширяването на ЕС. При моите няколко посещения в Сърбия аз не усетих те да работят в посока Европа. По-скоро тенденцията е да работят с Китай. Не мисля, че има напредък и по отношение на Западните покрайнини. Важно е, че в стратегическите документи на ЕК Босна и Херцеговина бяха споменати и тези държави имат реална перспектива за присъединяване към ЕС”. Милен Врабевски представи подробно съвместните си проекти с ГЕРБ по отношение на нашите исторически общности в Македония, Сърбия, Молдова, Украйна, Албания. Д-р Врабевски говори за семинарите, които организира в Брюксел два пъти в годината с 200 деца от българските диаспори. Той е основал награден фонд и децата имат възможност да се докоснат до реалното управления на ЕС.  „Българската диаспора не трябва да се подценява особено в години на демографска криза. Признаването на българската диаспора в Албания беше изключителен успех на д-р Ковачев и на фондация „Българскапамет”. Деца от Западните покрайнини, Македония и Албания участват редовно в нашите инициативи. Трансграничното сътрудничество (заедност) и премахване на езика на омразата са нашите цели. Разберете, всеки от нас има място в тази борба. Обществената енергия би могла да бъде двигател на промяната. Нека стигаме до правилните решения заедно. Препоръчвам на държавните институции няколко приоритета: свързаността (пътища, Коридор №8 – от Адриатика до делтата на Дунав), корекция на историческите грешки в културно отношение (да се стремим към нов тип евроинтеграция), исторически партньорства, стратегически партньорства (да бъдем алтернатива на тоталитарното минало в региона)” – обобщи д-р Милен Врабевски. В последвалия дебат бяха поставени актуални въпроси за нашите сънародници в Западните покрайнини, за реализирането на Коридор №8, за  българските общности в Украйна и Молдова.", "date": "2019.04.13", "title": " България и евроатлантическата перспектива пред Западните Балкани – възможности и предизвикателства"}
