{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%be%d1%87%d0%b0%d0%ba%d0%b2/", "text": "Очакваме над 130 млн. лева за отбрана до 2019 г., продължаваме да следваме плана за достигане на 2% от БВП. Това каза пред журналисти министърът на отбраната Красимир Каракачанов след края на Консултативния съвет за национална сигурност (KСНС), свикан от президента Румен Радев. „В т. 4 от това, което приехме като общи становища, пише че поддръжка на съществуваща бойна техника се извършва до изтичане на жизнения цикъл. Ако вземем дори само изтребителите, те имат живот до 2030 г. и ако предположим, че следващите до четири години ще имаме нови самолети, това не значи че веднага ще свалим МИГ-овете от въоръжение. Проектите са подписани, има 2 седмици на междуведомствено съгласуване и тогава влизат в Министерски съвет. Ще се актуализират за 2019 г. средствата, тъй като следваме плана за достигне на 2% от БВП, затова срокът на актуализацията е до септември“, каза още министър Каракачанов. Той уточни, че се очакват над 130 млн. лева за отбрана до 2019 г. “Някои от колегите като ПП „Воля“ казаха, че са против да се отделят пали за отбрана, даже трябва да ги намаляваме. И Корнелия Нинова също каза, че е против достигане на нивата 2% от БВП”, коментира той. Министър Каракачанов уточни, че е коментирана и точката за вероизповеданието. „Тя е една от опасностите – или по точно радикалзиацията на някои религии и нейните проявления, които в някои европейски страни ги виждаме под формата на атентати, а у нас – само като радикално говорене засега. По тази причина тази точка трябва да се гласува до септември, законопроектът е готов, изготвен е от колегите от „Обединени патриоти“. От друга срана имаше работна група от Министерството на финансите в частта ако спрем религиозните общности от други държави какво ще струва това на бюджета – най-вероятно 30 млн. ще коства“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Министър Красимир Каракачанов: Очакваме над 130 млн. лева за отбрана до 2019 г."}
{"url": "https://trud.bg/%d1%80%d0%b5%d1%88%d0%b0%d0%b2%d0%b0%d1%82-%d0%b2-%d0%bf%d0%b5%d1%82%d1%8a%d0%ba-%d0%b7%d0%b0-%d0%b0%d1%80%d0%b5%d1%81%d1%82%d0%b0-%d0%bd%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0/", "text": "Специализираният съд ще в петък решава дали да остави постоянно в ареста кметът на “Младост” Десислава Иванчева и заместничката й Биляна Петрова. Прокуратурата ще поиска постоянното им задържане по обвинение за подкуп в особено големи размери, след като двете бяха спипани във вторник с 26 000 евро белязани пари, предадени от изнудван предприемач. Посредникът и бивш кмет на “Младост” Петко Дюлгеров пък е направил пълни самопризнания и е разказал за корупционната схема, каза вчера шефът на спецпрокуратурата Иван Гешев. Макар че и Дюлгеров е със същите обвинения, прокуратурата не е решила дали ще иска постоянен арест и за него. Вчера агенти на комисията за противодействие на корупцията извършиха повторен оглед в община “Младост”. Това се наложи, след като бил получен сигнал от граждани, че адвокати на задържаната Десислава Иванчева са в сградата и искат достъп до служебни помещения и документи. Пред “Труд” секретарката на кметицата каза, че адвокати не са ходили там. Първоначалното заключение на агентите бе, че няма нищо обезпокоително и не са пипани документи, но бяха повикани и следователи. Репортер на “Труд” видя, че кабинетът на кметицата не е запечатан. Вероятно разследващите са преценили, че са иззети всички документи, свързани със случая и запечатване на помещението не се налага. Няколко часа по-късно “Труд” научи от свои източници, че заместник на Иванчева е искал справка за номерата на преписките, които са били иззети при обиските във вторник. Разследващите са иззели записите от всички камери в заведенията, в които са се срещнали кметицата Иванчева, заместничката й, посредникът и бизнесменът, предал подкупа. Името на предприемача, за когото “Труд” научи, че е взел кердит, за да си плати рушвета, до вчера бе пазено в тайна. Въпреки че записите не са правени като СРС, те ще бъдат прегледани, за да се види още по-ясно предаването на парите. Отделно срещите са били снимани и записвани от разследващите с разрешение на съда. “Обещанията за борба с корупцията бяха дотук. Оттук нататък вече има действия и мисля, че крайно време е, когато се виждат някакви положителни резултати, да се даде и съответната оценка за това, което е свършено”. Това заяви шефът на комисия “Антикорупция” Пламен Георгиев по повод изказването на вицепремиера Екатерина Захариева. Той е категоричен, че прокуратурата си е свършила работата по единствения възможен законов начин по случая с кметската завера от “Младост”.", "date": "2018.04.19", "title": " Решават в петък за ареста на Иванчева"}
{"url": "https://trud.bg/%d0%bd%d0%b0%d0%bf-%d1%82%d1%8a%d1%80%d1%81%d0%b8-217-%d1%84%d0%b8%d1%81%d0%ba%d0%b0%d0%bb%d0%bd%d0%b8-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8/", "text": "Национална агенция за приходи търси 217 служители за звеното “Фискален контрол”. НАП обяви конкурси за инспектори по приходите в София, Варна, Пловдив, Бургас и Велико Търново. Те ще работят в екипи и ще извършват контрол на територията на цялата страна. Хората от “Фискален контрол” се увеличават след като стана ясно, че съкращават всички служители от звената “Оперативни проверки”. Те могат да кандидатстват за работа във “Фискален контрол”. Минималната заплата за свободните позиции е 914 лв., като ще се работи на 12-часови смени, включително нощни. Конкурсите ще бъдат на два етапа – тест за професионални знания и интервю. Работата на инспекторите е физически и документален контрол на рискови стоки. Те ще следят как се движат стоките, дали се продават в България или се изнасят и дали всички операции се отразяват в счетоводството на превозвача, получателя и доставчика. Служителите ще бъдат обезпечени с автомобили и оборудване. Кандидатите могат да подадат документи до 24 април.", "date": "2018.04.19", "title": " НАП търси  217 фискални инспектори\t\t\t"}
{"url": "https://trud.bg/%d0%bf%d0%b5%d1%82-%d0%ba%d0%be%d0%bb%d0%b8-%d1%81%d0%b5-%d1%83%d0%b4%d0%b0%d1%80%d0%b8%d1%85%d0%b0-%d0%ba%d1%80%d0%b0%d0%b9-%d0%be%d1%80%d0%bb%d0%be%d0%b2-%d0%bc%d0%be%d1%81%d1%82/", "text": "Пет автомобила се удариха в час пик на бул. “Руски” в София, в отсечката между Орлов Мост и СУ “Св. Климент Охридски”, съобщи за “Труд” читател на вестника. Катастрофата предизвика голямо задръстване. За щастие се ограничи с материални щети по колите.", "date": "2018.04.19", "title": " Пет коли се удариха край Орлов мост"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b5%d1%81%d0%ba%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%82%d0%b0%d0%b9%d0%bd%d0%b8%d0%ba/", "text": "Контрабандни цигари от необичаен тайник на лек автомобил откриха митническите и гранични служители на ГКПП Лесово, съобщиха от Агенция Митници. Тайникът бил специално изграден и монтиран под тапицерията в купето на автомобила, а за отварянето му служел предпазният колан на пътническата седалка до шофьора. „Иновацията” на контрабандистите е открита от митническите служители при щателна митническа проверка. Колата с българска регистрация пристигнала от Турция на митническия пункт през нощта на 15 април 2018 г. В нея пътували шофьор и спътничката му, и двамата български граждани. Автомобилът е селектиран за щателна митническа проверка, при която митническа мобилна група и дежурните митнически служители от Митница Бургас откриват тайник, пълен с 210 кутии (4200 къса) цигари с марки „Karelia Slims” и „Karelia Ome”, без български акцизен бандерол. Единственият отвор на тайника се оказал камуфлажен капак, върху който бил закрепен предпазният колан на пътника до шофьора. Контрабандните цигари са иззети. Срещу шофьора на автомобила е съставен акт за нарушение на Закона за митниците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Митнически служители откриха тайник зад предпазен колан на лек автомобил"}
{"url": "https://trud.bg/%d0%ba%d1%80%d0%b0%d0%b9-%d0%bd%d0%b0-%d0%b5%d0%bf%d0%be%d1%85%d0%b0%d1%82%d0%b0-%d0%ba%d0%b0%d1%81%d1%82%d1%80%d0%be-%d0%b2-%d0%ba%d1%83%d0%b1%d0%b0-%d0%bf%d1%80%d0%b5%d0%b4%d0%b8%d0%b7%d0%b2%d0%b8/", "text": "Парламентът на Куба избра с внушителните 99,83% от депутатските гласове Мигел Диас-Канел за президент на страната, който наследи досегашния лидер Раул Кастро и сложи край на епохата, започнала с революцията от 1959 г., предаде “Пренса Латина”. Ден по-рано законодателите номинираха за 5-годишен мандат като единствен кандидат Диас-Канел, който досега бе вицепрезидент и който днес навършва 58 г. Веднага след гласуването той положи клетва като председател на Държавния съвет на Куба, както официално се нарича постът. Въпреки че се оттегли от властта по собствено желание, самият Раул Кастро остава председател на управляващата Комунистическа партия. Решението му породи спекулации, че се оттегля формално, оставяйки дясната си ръка на поста, и така ще продължи да ръководи в сянка. Основни предизвикателства пред новия кубински президент ще бъдат усилията за модернизиране на плановата икономика от съветски стил, които бяха започнати от предшественика му. Покойният лидер на революцията Фидел Кастро наричаше тези промени “отстъпки пред врага”, докато брат му Раул (на власт от 2006 г.) ги представи в по-положителна светлина и “неизменна част” от бъдещето на Острова на свободата. Компартията заявява, че този процес се е оказал по-труден от очакваното и мнозинството от реформите, приети на партиен конгрес през 2011 г., все още чакат напредък. Преминаването към единна валута (виж графиката) също е сложен процес с непредвидими икономически последствия. Проблемни за Хавана остават и отношенията с Вашингтон, въпреки историческото възобновяване на дипломатическите връзки през 2015 г. при US президента Барак Обама. Вчера американският сенатор републиканец от кубински произход Марко Рубио заяви, че изборът на Диас-Канел е бил нагласен.", "date": "2018.04.19", "title": " Край на епохата Кастро в Куба – предизвикателствата пред новия лидер Диас-Канел (ИНФОГРАФИКА)"}
{"url": "https://trud.bg/42-%d1%81%d0%bf%d0%b0%d0%b4-%d0%bd%d0%b0-%d1%87%d1%83%d0%b6%d0%b4%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8/", "text": "Чуждите инвестиции в България се свиха с 42% през първите два месеца на тази година спрямо същия период на миналата, показват последните данни на Българска народна банка. За периода януари – февруари те възлизат на 204,9 млн. евро, което е със 148,3 млн. евро по-малко спрямо януари – февруари 2017 г. Все пак на месечна база през февруари те нарастват с 45,9 млн. евро, при увеличение с 256,8 млн. евро за февруари 2017 г. Ръстът се дължи основно на увеличение на дълговите инструменти, което означава, че вложенията се насочват предимно за дейността на компании, които вече развиват дейност у нас. В същото време средствата в дялов капитал се свиват с 6,5 млн. евро за месец, което показва отлив на компании, които имат интерес за дългосрочни инвестиции в българската икономика. Основен източник на чужди капитали остава Великобритания – с 57,9 млн. евро, следвана от Германия – 44,1 млн. евро и Гърция – 30,5 млн. евро. Продължава тенденцията за спад на вложенията на чужденци в имоти у нас. Те са намалели двойно през първите два месеца на тази година спрямо миналата и възлизат на 0,9 млн. евро, при 2 млн. евро за януари – февруари 2017 г. Първото място запазва Русия с 0,4 млн. евро или близо 49% от всички вложения в недвижими имоти, следвана от Казахстан и Израел.", "date": "2018.04.19", "title": " 42% спад на чуждите инвестиции\t\t\t"}
{"url": "https://trud.bg/%d0%ba%d1%83%d0%b1%d0%b8%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b8%d0%b7%d0%b1%d1%80%d0%b0-%d0%bc%d0%b8%d0%b3%d0%b5%d0%bb-%d0%b4%d0%b8%d0%b0/", "text": "Кубинският парламент избра днес Мигел Диас-Канел за нов президент на страната, което сложи край на близо 60-годишното управление на братята Кастро, предаде Франс прес. Вчера Диас-Канел бе посочен като единствен кандидат да замени Раул Кастро на поста председател на Държавния съвет. Резултатът от гласуването бе обявен днес. За 57-годишния цивилен, който досега беше първи заместник-председател на Държавния съвет, са гласували 603 от 604 депутати, потвърди пред парламента председателката на Централната избирателна комисия Алина Балсейро. Информацията вече бе съобщена малко по-рано от държавните медии. Диас-Канел бе избран за заместник на Раул Кастро през 2013 година, припомня Франс прес. Издигнал се постепенно в системата, той обикновено запазваше дискретност и не привличаше голямо внимание в сравнение с 86-годишния президент. Новият кубински президент ще трябва да извърши исторически преход след близо 60-годишното управление на братята Раул и Фидел Кастро. По време на революцията от 1959 г. Диас-Канел още не е бил роден, отбелязва Франс прес. Постът първи заместник-председател на Държавния съвет, втори по значимост в страната, ще заеме Салвадор Валдес Меса, 72-годишен синдикален лидер и високопоставен кадър на управляващата Кубинска комунистическа партия. Общо в 31-членният Държавен съвет на Куба ще бъдат включени 13 нови лица, както се очакваше. След революцията от 1959 г. до 2006 г. Куба беше управлявана от Фидел Кастро, който успя да устои на враждебността на Съединените щати въпреки разпадането на Съветския съюз. След като пое властта от брат си, Раул Кастро започна поредица от някога немислими реформи, като отварянето на икономиката за частна инициатива и сближаването със САЩ. Досегашният кубински президент ще запази функциите си на генерален секретар на влиятелната комунистическа партия до 2021 г., когато трябва да бъде на 90 години. Очаква се през идните дни да бъдат назначени министрите в новото правителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Кубинският парламент избра Мигел Диас-Канел за нов президент на страната"}
{"url": "https://trud.bg/%d0%b3%d1%80%d0%b0%d0%bd%d0%b0%d1%82%d0%b8-%d0%be%d1%82-%d1%81%d0%be%d0%bb%d1%81%d0%b1%d1%8a%d1%80%d0%b8-%d0%be%d1%82%d0%ba%d1%80%d0%b8%d1%82%d0%b8-%d0%b2-%d1%81%d0%b8%d1%80%d0%b8%d1%8f/", "text": "Хлор, произведен в Германия, и димни гранати, произведени в британския град Солсбъри, са открити в предградието на Дамаск Източна Гута, съобщи вчера говорителката на руското МВнР Мария Захарова, цитирана от РИА “Новости”. “В освободените територии в Източна Гута сирийските правителствени сили са намерили контейнери с хлор – едно от най-страшните химически оръжия, от Германия, а също димни гранати, произведени в – забележете, Солсбъри”, обяви на редовния си брифинг Захарова. В Солсбъри на 4 март бяха открити в безсъзнание бившият двоен агент Сергей Скрипал и дъщеря му Юлия. Според разследването на Лондон те са били отровени с химикала “Новичок”, разработен в СССР, и на тази основа кралството обвини Москва за атаката. Впоследствие Юлия се възстанови и бе изписана от болница, а баща й излезе от кома. Недалеч от Солсбъри се намира и британската военна лаборатория “Портън Даун”. Захарова посочи, че е много трудно да се коментира фактът, че в Източна Гута са намерени оръжия западно производство, защото той “подронва вярата в човечността на отделни държави”. “Разбира се, тук не става въпрос за целите на държавите, а за тези политици и ръководители, които взимат подобни решения и дават съответните заповеди”, отбеляза Захарова. Западът обвини Дамаск, че е използвал химическо оръжие в атаката си на 7 април срещу сирийския град Дума, който се намира в близост до Източна Гута. Дамаск отрече обвиненията, а Русия обяви, че няма доказателства за извършено химическо нападение. На 14 април САЩ, Великобритания и Франция нанесоха въздушни удари по Сирия, за които обясниха, че целят възпиране на режима на Башар Асад от бъдещи химически атаки. Захарова вчера посочи, че истинската цел на ударите е била да дадат време на екстремистите да “стегнат редиците си”.", "date": "2018.04.19", "title": " Гранати от Солсбъри открити в Сирия\t\t\t"}
{"url": "https://trud.bg/%d0%b2%d1%8a%d0%b7%d0%b4%d1%83%d1%88%d0%bd%d0%b8%d1%8f%d1%82-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d1%82%d0%b5%d0%b3%d0%b5%d0%bb-%d0%b2-%d0%b1%d0%b5/", "text": "Въздушният трафик на летище Тегел в Берлин няма да бъде нарушен утре заради предстоящото  , предаде Ройтерс, като се позова на управата на аерогарата на германската столица. По-рано от летище Тегел предупредиха пътниците да очакват нарушения на полетите утре сутринта. Тогава е предвидено да бъде обезвредена 500-килограмова британска бомба о Втората световна война. Те е била открита при строителни работи близо до централната железопътна гара в Берлин и всички сгради в радиус от 800 метра ще бъдат евакуирани утре от 9 ч. (10 ч. българско време). Самолетите, които правят заход за кацане на летището, което се намира на около 7 километра от централната гара, ще трябва да не летят над мястото, където ще бъде обезвредена бомбата. Самолетите ще трябва да летят през по-голям интервал от обичайното. Една автобусна линия, която води до летището, обаче ще бъде пренасочена. Повече от седем десетилетия след края на Втората световна война, Германия продължава да открива всяка година над 2000 бомби, отбелязва Ройтерс. Летище Тегел бе затворено за кратко през август миналата година заради открита съветска бомба, което доведе до пренасочване на полети към другото берлинско летище, Шонефелд. Тегел е основното летище на германската столица. То обслужва над 21 милиона пътници годишно, посочва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Въздушният трафик на летище Тегел в Берлин няма да бъде нарушен заради предстоящото утре обезвреждане на бомба"}
{"url": "https://trud.bg/%d0%b1%d1%80%d0%b0%d1%82%d1%8a%d1%82-%d0%bd%d0%b0-%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%bd%d0%b5-%d0%b5-%d0%bf%d0%be%d0%ba%d0%b0%d0%bd%d0%b5%d0%bd-%d0%bd%d0%b0-%d0%ba/", "text": "Томас Маркъл, полубратът на Меган Маркъл, заяви, че не е поканен на сватбата й с принц Хари, предаде Франс прес. Томас съжалявал, че тя е забравила семейните си корени. Той увери, че не се е срещал с 36-годишната американска актриса, която се готви да стане член на британското кралско семейство, от смъртта на баба им през 2011 г. Тогава Меган заминала за Торонто, за да се снима в сериала “Костюмари”. “Може би американското й семейство по някакъв начин й създава проблеми – отбеляза 51-годишният Томас. – Не съм злобен, а разочарован. Това е оскърбително, като се има предвид, че навремето бяхме толкова близки.” През последните няколко месеца опитите му да влезе в контакт с нея се провалили. “Откакто проби в Холивуд, тя стана друг човек – поясни Томас. – Тя забрави семейните си корени.” Той се надява, че макар присъствието на баща им, 73-годишния Томас Маркъл старши, на сватбата да не е потвърдено, Меган ще поиска от него да я отведе до олтара. “Той го стори при първия й брак в Ямайка”, уточни Томас Маркъл младши. Според него другата му сестра Саманта, която миналата година довери, че Меган винаги е искала да стане принцеса, вероятно е допринесла за обтягане на семейните отношения. Наскоро Саманта заяви в Туитър, че бъдещите младоженци поканили “непознати” на сватбата си, но сред поканените не били нито братът, нито сестрата, нито племенниците на Меган. Майката на Меган Маркъл – Дория, която се появи публично заедно с бъдещите младоженци, обаче би трябвало да присъства на сватбата. Междувременно Асошиейтед прес съобщи, че въоръжени полицаи ще патрулират на железопътните станции, от които има пътища до Уиндзорския замък, когато принц Хари и Меган Маркъл сключат брак на 19 май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Братът на Меган Маркъл не е поканен на кралската сватба"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d0%b4%d0%b8%d0%b3%d0%b8%d1%82%d0%b0%d0%bb%d0%b5%d0%bd-%d1%84%d0%be%d1%80%d1%83%d0%bc-%d1%81%d1%83/", "text": "Развитието на супертехнологиите ще помогнат за по-бързата дигитализацията у нас и на Балканите, ще са стъпка към осигуряване на защита от кибератаки и мощен стимул за развитие на научните изследвания в редица области. Това заяви премиерът Бойко Борисов по време на на форум в София, организиран от МОН и Европейската комисия. Както вече “Труд” съобщи, България и още 15 страни от ЕС правят предприятие за създаване на европейски суперкомпютър. Новината бе анонсирана преди седмица в Брюксел от еврокомисаря по цифрова икономика Мария Габриел.   Суперкомпютърът ще е революция в медицината, сигурността, транспорта, обяви европейският комисар по цифровата икономика и цифровото общество. Премиерът Бойко Борисов приветства вчера инициативата на Европейската комисия за създаването на център за дигитални технологии. И подчерта важността от това България да участва в изпълнението на плановете за създаване на европейски суперкомпютри. “Необходимо е средствата от 1 милиард евро, които Европейската комисия отпуска за подготовката на суперкомпютри, да се използва в тази изключително конкурентна среда”, категоричен бе Борисов. Той призова европейските страни по-бързо да се обединят и да развият своите дигитални общества. По-късно пред Европейската младежка конференция Борисов заяви, че бъдещето на Западните Балкани е в младите хора и тяхното развитие. И припомни взаимовръзката между два от основните приоритета на европредстедателството ни – Западните Балкани и бъдещето на Европа и младите.", "date": "2018.04.19", "title": " Бойко Борисов пред дигитален форум: Суперкомпютър ще ни пази от атаки\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b7%d0%b0-1-%d0%b3-%d0%b0%d1%80%d0%bc%d0%b8%d1%8f%d1%82%d0%b0-%d0%bd%d0%b0%d0%bc%d0%b0%d0%bb%d1%8f-%d1%81-1000-%d1%87%d0%be%d0%b2/", "text": "След 5 часа заседание на КСНС президентът Румен Радев започна с критики към изпълнителната власт, че отливът от въоръжените сили продължава, недокомплектът е налице, а армията изпълнява задачите си в ограничен обем. “За една година – армията намаля с близо 1000 човека, старата техника остаря с още една година, а нова не бе придобита. Обстановката около нас не стана по-спокойна”, заяви президентът след 5-часовото заседание на КСНС. Сред решенията е набелязване на нови мерки за преодоляване на недокомплекта в армията със срок септември 2018. Законодателната и изпълнителната власт да обединят усилията си изпълнение на ангажиментите, поети миналата година на 30 май с нов срок – до септември 2018 г. Очаквайте подробности", "date": "2018.04.19", "title": " Румен Радев: За 1 г. армията намаля с 1000 човека, техниката остаря, нова няма"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd%d0%b8-%d0%be%d0%b1%d1%80%d0%b0%d1%85%d0%b0-%d1%81%d0%b5%d0%bb%d0%be-%d1%81-%d0%ba%d0%b0%d0%bc%d0%b5%d1%80%d0%b8/", "text": "Безумни или безкрайно смели бандити обраха магазин насред шуменското село Велино, което се варди от охранителни камери. Търговският обект на ОКС-Шумен, който е в сградата на кметството, осъмнал с разбита ключалка в сряда. Липсвали цигари от различн имарки на стойност 2 108 лв. и оборот 195 лв. Камерите монтирани в близост са запечатали обирджиите, научи “Труд”. Те слезли от лек автомобил с шуменска регистрация и били маскирани. Носели шапки до очите, били вдигнали яките на връхните си дрехи и дори се били омотали с шалове. Вероятно нарочно били облекли широки палта. Успяли да неутрализират СОТ-а на магазина и за по-малко от минута строшили патрона, а после си тръгнали с папиросите и парите. Метнали се в автомобила си и напуснали Велино без да оставят следи, защото явно са били и с ръкавици.  Понеже населеното място е завардено от камери от всички страни, те са запечатали, че от влизането до излизането на престъпното дуо от селото, са минали точно 8 минути. Видеонаблюдението във Велино е направено със средства на селото и дарения. Благодарение на камерите, често се разплитат криминални деяния дори в съседни села. Сега местните хора очакват бързо залавяне на обирджиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Маскирани обраха село с камери"}
{"url": "https://trud.bg/%d0%be%d0%b3%d0%bd%d1%8f%d0%bd-%d1%81%d1%82%d0%b5%d1%84%d0%b0%d0%bd%d0%be%d0%b2-%d0%bd%d0%b0-%d1%81%d1%8a%d0%b4-%d0%b7%d0%b0-%d1%83%d0%ba%d1%80%d0%b8%d0%b2%d0%b0%d0%bd%d0%b5-%d0%bd%d0%b0-%d0%b4%d0%b0/", "text": "За укриване на данъци върху сумата от близо 270 000 лева отива на съд собственикът на сайта “Фрогнюз” Огнян Стефанов. Както “Труд” писа в началото на март, срещу Стефанов има няколко разследвания за това, че не е декларирал доходи пред данъчните. Обвинителният акт е официално внесен в съда от Софийската градска прокуратура, а първото заседание на магистратите е в петък. Според сметките Стефанов не е платил данъци в размер на 27 000 лева. Ако бъде признат за виновен, той може да лежи в затвора от 2 до 6 години. През последните месеци Стефанов и неговият сайт се специализират основно в пускането на доноси срещу депутати, министри и главния прокурор и фанатична защита на банкера-беглец Цветан Василев.  Като бивш агент на Държавна сигурност, носел гордо псевдонима “Академик”, Стефанов е запознат с доносническата дейност от времето, когато е бил в услуга на мракобесната комунистическа служба.  Сега държавното обвинение е на мнение, че има достатъчно доказателства как Огнян Стефанов не е декларирал общо четвърт милион, взети на ръка от човек на бившия мажоритарен собственик на фалиралата КТБ. Цветан Василев е подсъдим за източването на трезора и чака решението на съда в Белград за екстрадирането си. 250-те хиляди лева “Академик” прибрал на два пъти – първо през август 2013-та, когато човекът на Василев му дава 100 000 лв. Втората сума от 150 000 лева Стефанов слага в джоба през март 2014-а.  Според прокуратурата двете крупни суми са дадени на собственика на “Фрогнюз” след личното нареждане на Цветан Василев. “Академик” получил 100 000 в бизнес-сграда в столичен квартал, малко преди обед на посочената дата. 150-те хиляди лева Огнян Стефанов пак получил на ръка на същото място, отново след лична заповед на Василев към негови хора, които са свидетели по делото. Така става и ясно защо бившият агент на ДС е един от най-големите защитници на избягалия банкер, подсъдим за най-големия грабеж в новата история на България. Другите две деяния, за които Стефанов ще бъде съден в  същия процес, касаещ горните деяния, е за по-малки суми, за които не е платил данъци – 5300 лева и 14 300 лв. Както “Труд” съобщи, Огнян Стефанов е разследван и за деяния в периода от 02.08.2007 до 14.05.2010 година. В този период Стефанов, в качеството си на управител и представител на “Фрог нюз” ЕООД, е избегнал установяването и плащането на данъчни задължения в големи размери. За целта той е използвал фалшиви документи при водене на счетоводство, и при представяне на информация пред данъчните. Той прибрал пари с фалшиви счетоводни документи от “Слънчев бряг” АД, което през онзи период е било оглавявано от неговия дългогодишен бизнес партньор Младен Мутафчийски, починал през 2013 г.  Според документите по делото, в годините от 2006 до 2010 година, в които Стефанов е управлявал юридически “Фрог Нюз” ООД, дружеството е въртяло търговийка със “Слънчев бряг” АД. “Слънчев бряг” АД имало много високи обороти и за да бъде намален дължимият данък, Мутафчийски и Стефанов сключвали фиктивни договори между двете дружества. Като шеф на “Фрог нюз” ООД Огнян Стефанов подготвял и подписвал договори за услуги, фактури с невярно съдържание. Разследващите установили, че предлаганите услуги (рекламна дейност – б.а.) не са изпълнени, но въпреки това Стефанов обявил пред данъчните, че всичко е завършено.  Заради фалшификатите на “Академика”, “Слънчев бряг” АД получава възможност да си възстанови данъчен кредит от държавата на стойност 132 000 лева. В доказателствата са представени 34 броя фактури с невярно съдържание за рекламни услуги, подписани от Стефанов. Всички те са за рекламна услуга, извършена само на хартия от “Фрог нюз” ООД за “Слънчев бряг” АД.", "date": "2018.04.19", "title": " Огнян Стефанов на съд  за укриване на данъци\t\t\t"}
{"url": "https://trud.bg/190-%d0%b0%d0%b2%d1%82%d0%be%d0%b4%d0%b6%d0%b8%d0%b3%d0%b8%d1%82%d0%b8-%d0%b7%d0%b0%d1%81%d1%8f%d0%ba%d0%be%d1%85%d0%b0-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d0%b7%d0%b0-%d0%b4%d0%b5/", "text": "Близо 200 нарушения на ограниченията за скорост на превозните средства са засечени от полицията по пътищата на област Монтана само за 24 часа, съобщиха от Областната дирекция на МВР. От 6 часа на 18 април до 6 часа на 19 април в региона са били разположени 25 поста за контрол на скоростта на автомобилите, които са  регистрирали 190 нарушения. 63 от тях са заснети от новите камери на тринога, 52 – от стационарна камера и 75 – от мобилни камери, монтирани в 3 полицейски автомобила. 18 от скоростните нарушения за заснети в тъмната част на денонощието. По време на операцията не са установени нарушения на движение в населено място с над 50 км/ч. Няма регистрирани и тежки произшествия с убити и ранени граждани. Операцията „24 часа контрол на скоростта” е реализирана в цялата страна, както и във всички държави от Европейския съюз и е във връзка с членството в европейската мрежа на службите на Пътна полиция, известна като Тиспол. Целта й е да се обърне внимание на водачите, че скоростта е една от основните причини за тежките катастрофи, казаха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " 190 автоджигити засякоха в Монтана за денонощие"}
{"url": "https://trud.bg/%d0%ba%d0%b0%d0%ba%d0%b2%d0%be-%d1%82%d0%be%d1%87%d0%bd%d0%be-%d1%81%d0%b5-%d1%81%d0%bb%d1%83%d1%87%d0%b8-%d0%b2-%d1%81%d0%b8%d1%80%d0%b8%d1%8f/", "text": "Ударите на Западната коалиция на САЩ, Великобитания и Франция по сирийските военни цели бяха камуфлаж за реалните стратегически процеси, които протичат под повърхността на световната политическа игра за надмощие. Атаката изглеждаше беззъба, защото без разрешение на Съвета за сигурност на ООН евентуални жертви биха имали имиджов дефект за Запада. И то при положение, че дори министърът на отбраната на САЩ генерал Джеймс Матис не беше напълно убеден кой е извършителят на зверството, докато решението за удари на практика вече бе взето публично и обявено от Тръмп. През същото време на посещение в Париж редом до френския президент Макрон стоеше друг играч, заинтересован от крути действия срещу Башар Асад и Иран – саудитският принц Мохамед Бин Салман, обвиняван за една от най-тежките хуманитарни катастрофи днес – тази в Йемен. Истината е, че с непредвидимостта си Тръмп успя да разклати статуквото в Близкия изток и да всее смут у Асад, Иран, Турция и Русия, самонадеяно оставили САЩ вън от играта в преговорите за мир в Астана/Сочи. Само че голямата цел на Тръмп не е толкова Сирия, в която невъзможният мир скоро няма да даде на никого преимущество на терен – баланс, който също е стратегически целен зад океана. Голямата цел на САЩ е парирането на Иран, като затягането на примката около Дамаск и дискредитирането на евентуална руска помощ за Ислямската Република, са ефективни ходове в подобна светлина. Регионалните приятели на САЩ – Саудитска Арабия, Египет и Израел – работят трескаво в посока на по-значими действия срещу Иран предвид подема му в региона, а визитите на саудитския принц Мохамед Бин Салман във Вашингтон и Париж станаха точно преди ударите по Сирия. Безумно е да се мисли, че ракетната атака не е координирана с Израел, който последните месеци непрестанно обстрелва Сирия и шиитските ирански милиции, разположени по южните сирийски граници. Целта: да се парира свързването им с Хизбула в Ливан и разрушаването на оръжейни фабрики на сирийска земя. Ако мащабна американска офанзива срещу Техеран действително е сложена на масата на военните планове, то подкрепата на европейците също е ключова, а скоро ще бъде и тествана. На 12 май изтича срокът, даден от американския президент на Конгреса и европейските страни, за модификация на ядрената сделка с Иран. От Белия дом искат неограничен срок на условията в сделката, рестрикции за иранската ракетна програма и пълен достъп на международните експерти. За да не се налага европейците да загърбват считаното за дипломатическо геройство сътрудничество с Иран по спиране на ядрената й програма и двустранния диалог, евролидерите дори засилиха дебата за още санкции срещу иранците с надеждата да смилят американските си партньори. Объркан акт, който нито ще промени американската стратегия за региона, нито ще се приеме добре в Техеран, където не дават и дума да става за ракетната им програма, докато преките им врагове като Саудитска Арабия купуват оръжие за стотици милиарди от САЩ и западните им партньори. Изолирана след Брекзит, Великобритания търси протекцията на Тръмп, който пък има нужда да говори и с човек с тежест в Стара Европа. В момента това е френският президент Еманюел Макрон, който съзря в ударите по Сирия възможност да поеме лидерството в ЕС, задминавайки Германия, отказала да участва в тях и загърбила САЩ по този вектор. Важно е да отбележим, че ЕС и САЩ отдавна не са имали несъгласия по толкова много теми. Бъдещето на иранската ядрена сделка, подкрепена от европейците, но сложена на трупчета от Вашингтон, общата европейска отбрана, в която американското командване в НАТО вижда конкуренция на Атлантическия алианс, санкциите за руските газови фирми и търгуващите с тях европейски контрагенти, имащи политическа и икономическа цена на европейския континент, както и конкретно реализирането на “Северен Поток 2” с главен дисидент спрямо интересите на САЩ – Германия. Случаят “Скрипал” и химическата атака в град Дума, позиционирани в този контекст, идват дюшеш на Тръмп: Европа вече не може да остане безразлична спрямо основния политически съперник на САЩ днес. Русия следваше да получи отпор, а ЕС да избере дали ще застане зад презокенския си партньор, ако иска да запази лице и добри отношения с него. Опитът за бърза консолидация на европейските държави, без дори да е проведено разследване по случая Скрипал, както и ударите в Сирия по инфраструктура с потенциал за производство на химически оръжия точно преди да влезе Огранизацията за забрана на химическите оръжия показва, че Западът бърза да извлече политически максималното от ситуацията. Независимо дали основата й е устойчива и изчистена.   Лагерът на неоконсерваторите ястреби в САЩ спечели внушителна победа с назначаването на Джон Болтън за съветник по националната сигурност и на Майк Помпео за външен министър. И двамата охотно подкрепят твърди действия срещу Иран, а Тръмп има изключително тежки вътрешнополитически проблеми, които трябва да избута вън от обективите. Най-лошият за света вариант би бил война на САЩ с Иран, където нито ЕС, нито Русия, нито Китай ще могат да останат безучастни. Най-малкото защото в Пекин осъзнават, че пълна стратегическа победа на Вашингтон в Близкия изток означава време и ресурс за поглед към Източна и Югоизточна Азия – сценарий, който за света е всичко друго, но не и розов.", "date": "2018.04.19", "title": " Какво точно се случи в Сирия?\t\t\t"}
{"url": "https://trud.bg/%d0%bc%d0%b2%d1%80-%d0%b8-%d0%bc%d0%bc%d1%81-%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d0%bd%d0%b5%d1%82%d0%be-%d0%bd%d0%b0-%d0%be/", "text": "Министърът на младежта и спорта Красен Кралев, главният секретар на МВР главен комисар Младен Маринов, директорът на СДВР Ивайло Иванов и зам.-директорът на СДВР Антон Златанов проведоха работна среща. Темата на разговора бе изготвянето на обща стратегия между МВР и ММС срещу вандализма по време на футболни мачове. Спортният министър и представителите на МВР бяха категорични, че затварянето на стадиони и лишаването от домакинства на футболни клубове не е решението на проблема с футболното хулиганство, което води до тежки инциденти. Първата крачка, която ще бъде предприета е, че МВР ще изготви препоръки към ММС, които ще осигурят засилване на контрола на достъпа и персонализация на лицата, които имат достъп до футболните събития. Следващата стъпка, която цели да осигури спокойствието на стадионите, ще бъде организирането на работна група между представители на МВР, ММС, БФС и двете парламентарни комисии – Комисията по въпросите на децата, младежта и спорта и Комисията по вътрешна сигурност и обществен ред. Целта на работната група ще бъде изработване на ефективни законодателни промени, които да доведат до засилване на личната отговорност. Ще бъдат изготвени промени в Наредбата за лицензиране на стадионите и спортните съоръжения и в Закона за опазване на обществения ред при провеждането на спортни мероприятия. Първата стъпка, около която се обединиха МВР и ММС, е Националният стадион “Васил Левски” да бъде оборудван изцяло със система за контрол на достъпа, за да може да поеме основните рискови футболни срещи. Първата работна среща между, МВР, ММС, БФС и представители на двете парламентарни комисии ще се проведе утре, 20.04.2018 г. /петък/ от 14:00 часа на Националния стадион “Васил Левски”. След срещата са предвидени изявления за медиите.", "date": "2018.04.19", "title": " МВР и ММС обсъдиха предприемането на общи мерки срещу вандализма по време на футболни мачове"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bb%d1%8a%d0%b6%d0%bb%d0%b8%d0%b2%d0%b8%d1%8f%d1%82-%d1%81%d0%b8%d0%bc%d0%b2%d0%be%d0%bb/", "text": "Започна като надежда за част от София, а година и половина по-късно приключи с белезници на китките, заобиколена от закачулени служители на реда – това се случи с кмета на столичния район “Младост” Десислава Иванчева. Така тя се превърна в лъжлив символ, в поредната измама. Възходът на Иванчева започна няколко месеца преди частичните местни избори през 2016-а – тогава никой не знаеше, че ще има такива. До тях се стигна след едно съмнително разрешително за строеж, един протест, после още един и още един. Недоволството се разрасна, стигна до Бойко Борисов, който свали партийното доверие на ГЕРБ към тогавашната кметица Цвета Авджиева и тя подаде оставка. Десислава Иванчева, която имаше малък частен бизнес, някак се озова в центъра на протестите – в никакъв случай не беше водач, просто изглеждаше по-напориста. Тази й черта я избута до номинация от инициативен комитет. Още тогава личеше, че изобщо не разбира как се управлява многохиляден район като “Младост”. Но мантрата “Ще спра презастрояването” се хареса на хората. Хареса се и на бившия депутат от БСП Георги Кадиев и формацията му “Нормална държава”. Опитният политик видя шанс и се възползва, подкрепяйки Десислава Иванчева. И така, на балотажа на 13.11. 2016 година Иванчева победи Мария Илиева, номинирана от ГЕРБ и няколко дни по-късно встъпи в длъжност. Още в първия месец се разбра, че тя не само не знае как се управлява община – оказа се, че тя е вредна за “Младост”. В края на декември 2016-а в редакцията на “Труд” се обадиха служители на района, които бяха там от години. Казаха, че такова нещо не са виждали и никога не са се сблъсквали с подобна некомпетеност – в администрацията царял хаос, дори парите за училищата и детските градини (разходи, заплати) не били предвидени, камо ли отпуснати. След това с нас се свърза Изабела Сярова – жената обикаляше редакции на вестници и нюзрумове на телевизии в отчаянието си. Иванчева бе спряла строежа й в “Младост”, както впоследствие се оказа, неправомерно. Сярова търпеше хиляди левове загуби на ден, заведе дело и впоследствие го спечели. А кметът на района позираше с приближените си до строителната площадка и се хвалеше, че вече е започнала борбата срещу презастрояването, но това бе просто произвол. Но предстояха още по-големи скандали – служителите на администрацията продължаваха да звънят в редакцията. С всеки изминал месец ставаше все по-зле. Хората шепнеха по телефона от страх, че Иванчева и приближените й от протестите, с които тя напълни общината, ще ги нарочат за предатели. А това означава психически тормоз, глоби за измислени провинения или направо уволнение. Пример за издевателство е зам.-кметът Иван Лапатов от “Нормална държава”, който не спестяваше критиките си към некомпетеността на Иванчева и приближените й. Така един ден той не можа да влезе в кабинета си заради сменена брава, а после бе издадена заповед да не бъде допускан в общината. След този случай си тръгна и другият зам.-кмет на формацията Никола Вапцаров. Всеки напуснал или изгонен разказваше пред медиите за това как външни хора влизат в кабинетите, драскат по преписките, изискват отчет от служителите и се разпореждат с благословията на Десислава Иванчева. След излизането от район “Младост” на Лапатов и Вапцаров, отношенията между Иванчева и “Нормална държава” охладняха и се стигна до раздор. Георги Кадиев публично оттегли подкрепата на формацията за Иванчева и се извини на хората от комплекса, че ги е подвел. Но това не притесни Десислава Иванчева, която продължи да действа с некомпетентия си замах. Не я притесняваше напускането на експерти – назначаваше на тяхно място свои хора без никакъв ценз за местата, без конкурс. Глупавите й решения стигнаха до Столичната община и главния архитект Здравко Здравков, който десетки пъти обяви, че действията на Иванчева с бавенето на вече издадени разрешения за строеж ще доведат до присъди за милиони срещу София. Но районният кмет се изкарваше жертва, всички й бяха виновни – правителството, местната управа, законите, инвеститорите. Всички й пречеха да спази обещанието си, с което спечели доверието на младосчани и вече бе започнала да губи. Преди два дни Десислава Иванчева бе тотално развенчана. Белезниците щракнаха и около ръцете на заместничката й и близка приятелка Биляна Петрова. Служителите в общината я определят като по-умната и комбинативната от двете. Именно затова в тв участия и интервюта Петрова винаги е била неотлъчно до Иванчева, просто защото другата не може да се изкаже компетентно за проблемите на “Младост”. Сега Иванчева я чакат тежки дни – ако вината й се докаже, може да отиде за дълго в затвора. А за малкото й останали защитници, предимно в социалните мрежи, има два варианта – да гледат и слушат доказателствата или веднага да си намерят нов лъжлив символ.   Десислава Иванчева редовно се забърква в нелепи случки, твърдят хора от общината. Най-редовната е да не схваща документацията, да гледа в очите дадения експерт и да казва “Това не го разбирам”. Но публично се изложи в средата на януари – тогава, сама, отиде през нощта на обект на голяма фирма и опита да спре полагането на бетон, защото вдигали шум след 22:00. Вчера на брифинга за ареста на Иванчева шефът на спецпрокуратурата Иван Гешев обяви, че това е било безумие, тъй като този обект бил с огромна плоча. Изливането й не можело да се спре и действията на строителите били позволени. А за Иванчева случката приключи срамно – тя бе изгонена от строителната площадка.   Иванчева трябва да чете повече наредби и да пише по-малко глупости в социалната мрежа. Десетки инвестиционни проекти в столичния квартал “Младост” са блокирани заради нея, защото районната администрация бави инвеститорите.   Единствените сигнали, които съм получавала за нередности в “Младост”, са свързани със забавени преписки. Изпращала съм ги на вниманието на Иванчева за предприемане на действия. Разглеждани са и на комисия.   Веднага след избирането й, тя се заобиколи с нови съветници. Позволявам си да ги нарека политически лешояди. Те седяха отстрани, докато водехме битката за кметството, и не допринесоха с абсолютно нищо.   Иванчева никога не достигна нивото на управленец. Извиних се и на колегите от “Нормална държава”, и на обществото. За мен “Младост” бе огромно лично разочарование и огромен урок. Жалко. Можеше да е символ на нов начин на правене на политика. Вместо това избра парите и опошли всичко.", "date": "2018.04.19", "title": " Десислава Иванчева – Лъжливият символ"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%b8%d1%82%d0%b5-%d0%ba%d0%be%d0%b8%d1%82%d0%be-%d1%80%d0%b0/", "text": "Това, което България ще направи, е свързано с това централите, които работят на въглища да кандидатстват за дерогация, ако отговарят и спазят всички ясно посочени в европейската директива изисквания. Това каза на пресконференция министърът на енергетиката Теменужка Петкова след неформално заседание на енергийните министри от Европейския съюз под мотото “Устойчив Енергиен съюз с ориентирана към бъдещето политика по въпросите на изменението на климата”, която се проведе в рамките на Българското председателство на Съвета на ЕС. „Обнадеждена съм, че има такава възможност да бъде постигнат общ подход. Българското председателство ще работи за това. Работим целенасочено и отдадено по отношение на това да постигнем максимален напредък по всяко едно от тези досиета. В работата си разчитаме на партньорството и на ЕК, на нашите партньори, на колегите, на останалите държави-членки. Вероятността да бъде постигнат общ подход е наистина голяма“, заяви Петкова. Тя уточни, че що се отнася до националната ни политика в областта на енергетиката, това е една много сериозна тема за българската електроенергетика. „40% от нея се произвежда именно от въглищни централи. България като страна-членка на ЕС споделя и подкрепя изцяло визията на ЕС за преход към нисковъглеродна икономика. Работим и ще продължим да работим в тази посока. Що се отнася до въглищните централи, се предвижда възможност държавите-членки да кандидатстват за определена дерогация“, каза още Теменужка Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Министър Петкова: Централите, които работят на въглища, ще трябва да кандидатстват за дерогация"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%be%d1%81%d1%8a%d0%b4%d0%b8-%d0%be%d1%81%d1%82%d1%80%d0%be-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b0-%d1%81-%d0%bf%d0%be%d0%bb%d0%b8%d1%86/", "text": "Ръководството на “Левски” осъди остро случилото се на вчерашния мач с ЦСКА на Националния стадион “Васил Левски”. Тогава бомбичка полетя от сектор с фенове на “сините” и заради нея пострада полицайка. “ПФК Левски осъжда остро случилото се по време на вчерашното гостуване на нашия отбор на “цска-софия” в мач от XXX кръг от Първа Професионална Лига, проведена на Националния стадион, и изразява своята категорична позиция срещу всяка проява на насилие.” “Клубът настоява да бъдат изяснени всички факти и обстоятелства, свързани с този случай, както и да се установи извършителя на това деяние. ПФК Левски пожелава на пострадалия полицай бързо и пълно възстановяване”, написаха от Левски.", "date": "2018.04.19", "title": " “Левски” осъди остро инцидента с полицайката"}
{"url": "https://trud.bg/%d0%ba%d0%be%d0%bb%d0%b5%d0%b6%d0%ba%d0%b8-%d0%bd%d0%b0-%d1%80%d0%b0%d0%bd%d0%b5%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b0%d0%b9%d0%ba%d0%b0-%d0%bd%d0%b5-%d1%81%d0%b5-%d1%81%d1%82/", "text": "”Не изпитваме страх. Минали сме обучение, всеки мъж и жена са запознати с рисковете и не се страхуваме. Това е призвание!”,  заявиха на брифинг в жандармерията колежките на ранената полицайка, която пострада тежко след вчерашното дерби между ЦСКА и Левски. „От около година сме на работа. Имаме около 4 мача между тези два отбора. Основната отговорност е на човека, който е внесъл веществото на стадиона. Това са недобросъвестни фонове с цел провокация с цел да се стигне до по-големи неща”, обясниха те. ”Има ръководители, които ще вземат необходимите мерки. При инцидента явно имаме пропуск, компетентните органи да кажат”, категорични бяха жандармеристките.", "date": "2018.04.19", "title": " Колежки на ранената полицайка: Не се страхуваме!"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb-%d0%bd%d0%b0-%d0%b5%d0%ba-%d1%81%d1%80%d0%b5%d1%89%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f-%d0%b5-%d0%bc%d0%bd%d0%be%d0%b3%d0%be/", "text": "Предстоящата през май среща в София между държавните и правителствените ръководители на държавите от ЕС и от Западните Балкани е много важна за бъдещето на Балканите, заяви днес говорител на Европейската комисия. В отговор на въпроси той уточни, че поканите за участие вече са изпратени. ЕК засега не съобщава списъка с участниците в срещата. Заедно със Съвета на ЕС и с българското председателство работим за успеха на тази среща, добави говорителят. Заседанието в София е насрочено за 16-17 май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Говорител на ЕК: Срещата в София е много важна за бъдещето на Балканите"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8-%d0%b2-%d0%ba%d0%b0%d1%84%d0%b5%d0%bd%d0%b5%d1%82%d0%b0%d1%82%d0%b0-%d1%81%d1%8a%d1%89%d0%be-%d0%b7%d0%b0%d1%81%d0%bd%d0%b5%d0%bb%d0%b8-%d0%bf%d1%80%d0%b5%d0%b4/", "text": "Разследващите са иззели записите от всички камери в заведенията, в които във вторник са се срещнали кметицата на „Младост“ Десислава Иванчева, заместничката й Биляна Петрова, посредникът и бивш кмет на района Петко Дюлгеров и бизнесменът, предал 26 000 евро подкуп. Въпреки че записите не са правени по реда на НПК, те ще бъдат изследвани, за да се види как е станало предаването на парите. Първоначалното място на срещата било известно заведение на ул. „Г. Раковски“, но впоследствие то било сменено с кафене на ъгъла на ул. „Раковски“ и ул. „Гурко“. Там отишъл само посредникът и взел парите от строителния предприемач. После Дюлгеров се видял с Иванчева и заместничката ѝ Биляна Петрова в градинката на „Кристал“, където им предал сумата. За себе си отделил 14 000 евро, или 20%. Същият процент комисионна щял да вземе и от бизнесмена. Част от тези срещи са били заснети от камерите в заведенията и ще дадат допълнителна яснота за действията на Иванчева, Петрова и Дюлгеров.", "date": "2018.04.19", "title": " Камери в кафенетата също заснели предаването на подкупа"}
{"url": "https://trud.bg/%d1%83%d0%bb%d0%b8%d1%87%d0%bd%d0%b8-%d1%80%d0%b5%d0%bc%d0%be%d0%bd%d1%82%d0%b8-%d0%b7%d0%b0-11-%d0%bc%d0%bb%d0%bd-%d0%bb%d0%b2-%d1%81%d1%82%d0%b0%d1%80%d1%82%d0%b8%d1%80%d0%b0%d1%85%d0%b0-%d0%b2/", "text": "Ремонти за 1,110 млн.лв. стартираха по улиците на Шумен в четвъртък. Дейността е възложена на фирма “Автомагистрали-Черно море” по договор още от края на м.г. Започна подготовката за строително-ремонтните дейности по предварително изготвен график и най-напред започва машинно преасфалтиране на ул. “Преслав”. Ще се работи поетапно, на отделни участъци до бул. “Мадара”, съобщават от общината.  От администрацията призовават гражданите да не паркират автомобилите си в тази част на улицата, за да не се затрудняват строителните дейности. Ще се ремонтират и тротоари, като е предвидено това да става с асфалт, а не с плочки.  В началото на следващата седмица започва подготовката и преасфалтирането на ул. “Хан Аспарух”. Цялостно обновяване на асфалтовата настилка ще бъде извършено на ул. “Войвода”. Списъкът включва 74 улици или части от тях. Тази година за ремонт на улици, тротоари и детски площадки община Шумен ще даде 2,5 млн.лв., което е повече от предходната.", "date": "2018.04.19", "title": " Улични ремонти за 1,1 млн.лв. стартираха в Шумен"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%b5%d1%80%d1%81%d0%bf%d0%b5%d0%ba%d1%82%d0%b8%d0%b2%d0%b0%d1%82%d0%b0-%d0%bf%d1%80%d0%b5/", "text": "Бъдещето на Западните Балкани е в младите хора и тяхното развитие, заяви министър-председателят Бойко Борисов, който участва в закриването на Европейската младежка конференция в София, съобщават от МС. В изказването си премиерът подчерта взаимовръзката между два от основните приоритета на Българското председателство на Съвета на ЕС – Западните Балкани и бъдещето на Европа и младите. Борисов акцентира върху единодушното мнение на европейските лидери за необходимостта от европейска интеграция на страните от региона. „Трябва да вървим в тази посока, защото младите, кадърните хора от Балканите отиват в развитите държави. Затова ние трябва във всяко отношение да помагаме и поощряваме тези страни, за да останат младите хора да се развиват на Балканите. Те не са бъдещето, те са настоящето“, каза министър-председателят. Българският премиер приветства решението на ЕК за стартиране на преговорите за присъединяване с Албания и Република Македония и акцентира, че не трябва да се допускат „черни дупки“ в карта на Европа и всички страни от региона трябва да имат ясна европейска перспектива. „Трябва политическите елити там, а и ние, с всичките си усилия да помогнем“, заяви той. Министър-председателят съобщи за проведените по-рано през деня форуми посветени на дигиталното обучение и нови технологии. Той заяви, че Европейската младежка конференция дава възможност младите хора не само да представят своите приоритети, но и да се включат активно в тези процеси. Борисов подчерта и значението на образованието за развитието на младите хора, като отбеляза, че за последната година с предприетите от правителството мерки в тази сфера над 20 хиляди деца, отпаднали от образователната система, са се върнали в класните стаи. Форумът се проведе в София от 17 до 19 април като част от календара на Българското председателство на Съвета на ЕС и засегна един от основните приоритети на страната ни – бъдещето на Европа и младите хора. Българското правителство е първото, което поставя сред хоризонталните приоритети в рамките на своето Председателство младите хора и бъдещето на Европа. Това е продиктувано от целенасочената му политика за качествено и устойчиво младежко развитие. В рамките на Конференцията участие взеха 250 млади хора и представители на институции, отговорни за младежта от държавите-членки на Европейския съюз, както и страните от Западните Балкани и Източното партньорство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Премиерът Борисов: Перспективата пред Западните Балкани ще позволи младите да останат в региона"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b0%d0%b2%d1%82%d0%be%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%87%d0%b5%d1%80%d0%bd%d0%be-%d0%bc%d0%be%d1%80/", "text": "Започна основният ремонт на виадукт “Звездица” при 2-ри километър в района на Варна -над река “Звездишка”, съобщиха от агенция” Пътна инфраструктура”/АПИ/. Съоръжението е с дължина 400 м, а инвестицията е близо 3 млн. лева от бюджета на агенцията. В момента се ремонтира платното в посока Бургас, като движението се осъществява двупосочно в платното за Варна. Предвидено е саниране на мостовата конструкция, полагане на ново асфалтобетоново покритие, нови  фуги, хидроизолация и отводнителна система. Ще има нови ограничителни системи и по-широки тротоари.  През активния туристически сезон няма да се извършват строителни работи, за да не се затруднява трафикът, уверяват от АПИ. През есента т. г. ще продължи основният ремонт на мостовото съоръжение на магистрала „Черно море“.", "date": "2018.04.19", "title": " Ремонтират автомагистрала “Черно море”\t\t\t"}
{"url": "https://trud.bg/%d0%bf%d1%80%d0%be%d1%84-%d0%bf%d0%b8%d0%bc%d0%bf%d0%b8%d1%80%d0%b5%d0%b2-%d1%81-%d0%bb%d0%b5%d0%ba%d1%86%d0%b8%d1%8f-%d0%b7%d0%b0-%d0%b0%d0%bd%d1%82%d0%b0%d1%80%d0%ba%d1%82%d0%b8%d0%b4%d0%b0-%d0%b2/", "text": "Студентска научна конференция на тема „Екология и околна среда“ ще се проведе в Шуменския университет „Еп. Константин Преславски“. В нейното шесто издание този петък и събота ще бъдат представени 49 научноизследователски доклада на студенти от различни учебни заведения в страната, както и от Държавния педагогически университет на Дагестан, с разработки ще се включат и ученици от СУ„Сава Доброплодни“ в Шумен. Откриването на конференцията в Аулата на Университета е от проф. дгн Христо Пимпирев от Софийския университет, който ще изнесе пленарна лекция на тема „Антарктида – еволюцията на един континент и революцията на българското присъствие“. Присъстващите ще могат да разгледат и фотоизложбата „България на Антарктида“. В събота от 13 часа пленарна лекция на тема „Животни-актьори“ ще изнесе доц. д-р Стоян Лазаров от Националния природен музей. В програмата на конференцията е включена академичната лекция на проф. Николай Начев от Шуменския университет на тема „Антропология на екологията“. Проф. Начев организира и практически семинар „Природата пред фотообектива на изследователя“, в който могат да вземат участие всички любители-фотографи. Организирани са две изложби под наслов “Земята е нашият дом” – едната с рисунки на ученици от СУ „Сава Доброплодни“, а втората с предмети, изработени от природни и рециклируеми материали. Свои творения ще представят 280 педагози, родители и деца от детски градини и училища от областите Шумен, Търговище, Добрич, преподаватели и студенти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Проф. Пимпирев с лекция за Антарктида в Шуменския университет\t\t\t"}
{"url": "https://trud.bg/%d0%b2%d0%b8%d0%b2%d0%b0%d0%ba%d0%be%d0%bc-%d0%bf%d0%be%d0%b3%d0%b0%d1%81%d0%b8-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%be-%d0%be%d0%b1%d0%bb%d0%b8%d0%b3%d0%b0/", "text": "Българската телекомуникационна компания ЕАД („Виваком“) днес успешно погаси облигационния си заем в размер на 400 млн. eвро преди датата му на падеж. Компанията изтегли облигациите си от официалния списък на търгувани ценни книжа на Ирландската фондова борса, където те бяха регистрирани за търговия преди близо пет години, съобщиха от телекома. Рефинансирането на дълга се осъществява след успешно договаряне на банков заем в размер на 345 млн. евро със синдикат от повече от дузина финансови институции. Той включва няколко транша с максимален срок от 5.25 години и лихвени нива, базирани на EURIBOR плюс надбавка между 1.25% и 3.75%. Условията на заема са значително по-изгодни за телекома в сравнение с условията на облигационната емисия, което ще позволи на компанията да се съсредоточи върху по-нататъшни инвестиции в инфраструктура и подобряване на качеството на услугите си. През изминалата година „Виваком“ подобри финансовите си показатели и успя да намали съотношението на нетен дълг към печалбата преди лихви и данъци (т.нар. leverage) под 2.0, като ликвидността на компанията остава стабилна и след погасяването на облигационния й заем. Наскоро международната рейтингова агенция Moody’s Investors Service („Moody’s”) повиши дългосрочния рейтинг на „Виваком“ от „B1“ на „Ba3”. Високата оценка е резултат от цялостното представяне на компанията като водещ телекомуникационен оператор със силни пазарни позиции във фиксираните услуги и устойчивото нарастване на пазарния дял и приходите в мобилния сегмент, както и очакванията за бъдещото й развитие.", "date": "2018.04.19", "title": " „Виваком“ погаси предсрочно облигационния си заем"}
{"url": "https://trud.bg/%d1%80%d0%b5%d1%84%d0%b5%d1%80%d0%b8-%d0%bd%d0%b0-%d0%bf%d0%be%d0%bf%d1%80%d0%b0%d0%b2%d0%b8%d1%82%d0%b5%d0%bb%d0%b5%d0%bd-%d1%81%d1%80%d0%b5%d1%89%d1%83-%d0%bf%d1%80%d0%be%d0%b2%d0%b8%d0%bd%d0%b8/", "text": "Съдиите Станислав Ставров и Волен Чинков ще минат на поправителен в мачове на отбори, срещу които са се провинили. Това отреди новата Съдийска комисия в нарядите за предстоящия кръг. Ставров ще свири на “Берое” – ЦСКА. Арбитърът ръководи битката между тимовете на “Българска армия” през есента на 2016 година, спечелена от “червените” с 4:0. След края й обаче старозагорци се оплакаха от отсъжданията на Старвов и той беше наказан. Другият двубой с отношение към титлата между “Ботев” и “Лудогорец” беше поверен на Волен Чинков. Той наскоро също беше наказан заради отсъждена дузпа в полза на “орлите” срещу “Септември” (1:0). Въпреки това Чинков ще свири отново на мач с участието на тима от Разград. Третият двубой от първата шестица между „Левски“ и „Верея“ е поверен на Георги Кабаков. Съдията също изкара период „в принудителен отпуск“ заради грешки в мача ЦСКА – „Лудогорец“ (2:1) за купата на България. Снимка: СПОРТАЛ", "date": "2018.04.19", "title": " Рефери на поправителен срещу провинилите се отбори"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b3%d0%be%d1%82%d0%be%d0%b2-%d1%81-%d1%80%d0%b5%d1%84%d0%be%d1%80%d0%bc%d0%b8-%d0%ba%d0%be%d0%b8%d1%82%d0%be-%d0%b4%d0%b0-%d0%bf/", "text": "Вицепремиерът Красимир Каракачанов е готов с предложения за реформи в системата, стана ясно на пресконференцията в Министерски съвет, която се проведе веднага след разговорите, инициирани по искане на Национално представени организации на и за хора с увреждания. По негова покана в разговорите участваха и зам.-министърът на труда и социалната политика д-р Султанка Петрова и управителят на НОИ Йвайло Иванов. След почти двучасови анализи заместник министър-председателят по обществен ред и сигурност, министър на отбраната и председател на ВМРО – Българско национално движение Красимир Каракачанов направи следните предложения, които ще бъдат представени на коалиционните партньори. – Темата и целта на промените в системата на ТЕЛК е прекратяване на измамите и нерегламентираното ползване на права – получаване на пенсии за инвалидност и други социални привилегии, които източват здравната и социална система и така ощетяват хората, които реално имат нужда от тях. Това не означава намаляване или отнемане на пенсиите на болните хора, а спирането на тези пенсии на т.нар. фалшиви инвалиди. – За целта е нужно да има строг контрол. В момента по закон има 9 контролни органа, които са разпределени в различни министерства и ведомства – например – здравното министерство, социалното, НОИ и т.н. Ние предлагаме да се създаде един контролен орган под шапката на НОИ, който да обедини всички останали, за да се подобри контролът на всички нива – от личните лекари до надзорните комисии. – Отново, за да се гарантира контролът предлагаме да се въведе електронно досие на всеки здравноосигурен човек. Така лесно може да се проследи генезисът на заболяването и да се „хванат“ евентуални опити за измами. За целта е добре да се въведат и здравна и социална карти. – Трябва да се помисли за т.нар. обслужване на „едно гише“ – експертизата за работоспособността и здравния статус да стават от един орган на едно място. – Трябва да се помисли за по-строги наказания за длъжностните лица, които издават документи с невярно съдържание, и да се подобри правоприлагането в тази област. Това важи и за хората, които са се възползвали от тези документи. При установяване на нарушение да им се отнемат ТЕЛК-овите решения и да се връща цялата сума, която са получили неправомерно. – Да се помисли и да се направят нужните промени така, че хората, които имат трайни и необратими заболявания – напр. хора без зрение, без крайниците и т.н., да не се налага да се явяват на комисия всека година или през година, както и да се направи ревизия на списъка със заболяванията, които подлежат на експертиза за работоспособността. Национално представени организации на и за хора с увреждания също бяха категорични, че това е вярната посока, в която да се един нов обществен дебат по темата, информира пресцентърът на ВМРО.", "date": "2018.04.19", "title": " Каракачанов готов с реформи, които да помогнат на хората с увреждания и да спрат измамите в системата"}
{"url": "https://trud.bg/%d0%bd%d0%be%d0%b2%d0%b0-%d0%b7%d0%b0%d0%b4%d0%bd%d0%b0-%d0%bd%d0%be%d0%b6%d0%b8%d1%86%d0%b0-%d0%bf%d1%80%d0%b5%d1%80%d1%8f%d0%b7%d0%b0-%d1%8e%d0%b2%d0%b5%d0%bd%d1%82%d1%83%d1%81/", "text": "Нова задна ножица преряза “Ювентус”. В началото на април Кристиано Роналдо вкара красиво от въздуха във вратата на торинчани, но в мач от 1/4-финалите в Шампионската лига. В последствие италианският първенец отпадна от турнира срещу „Реал“. Сега Сими Нванкво от “Кротоне” прониза по идентичен начин “Ювентус” за равенството 1:1, с което върна интригата в Серия А. С ремито “Старата госпожа” запази лидерската си позиция, но допусна скъсяване на преднината си до 4 точки пред втория “Наполи”. Алекс Сандро бе извел “Ювентус” напред, но изпълнението на Сими спря серията от три поредни победи на “черно-белите” в първенството. “Наполи” направи обрат срещу “Удинезе” и след като губеше с 0:1 стигна до успех с 4:2. Първите два тима в Италия се изправят един срещу друг в неделя. Домакин е “Ювентус”. „Преди около месец и половина казах, че титлата ще се реши в директния двубой с „Наполи“ – каза Максимилиано Алегри, треньор на Бианконерите. – Имаме преднина от четири точки, остават още доста срещи до края. Ако победим в неделя, титлата ще е съвсем близо.“", "date": "2018.04.19", "title": " Нова задна ножица преряза “Ювентус”"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d0%bc%d0%b5%d1%80%d0%ba%d0%b8%d1%82%d0%b5-%d1%81%d1%80%d0%b5%d1%89%d1%83-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5%d1%82%d0%be/", "text": "За първи път виртуалните валути ще бъдат обхванати от европейско законодателство за борба срещу изпирането на пари. Това заяви  дебат относно приемането на Петата директива за борба срещу изпирането на пари и финансирането на тероризма. Емил Радев от ЕНП/ГЕРБ. Евродепутатът, който е докладчик от страна на ЕНП по досието, подчерта, че директивата осъвременява европейското законодателство в крак с нови технологични развития, които позволяват на престъпници и терористи да финансират своите дейности. „Така вече обменните платформи между виртуални и фиатни валути, както и портфейлите за виртуални валути, ще трябва да бъдат регистрирани, както и да извършват проверки на клиентите, премахвайки анонимността, досега асоциирана с тях.“, каза Радев. По думите му въвеждането на определение на виртуални валути също осъвременява европейското законодателство. Емил Радев приветства още намаляването прага за идентифициране на държателите на предплатени карти от 250 на 150 евро, което според него е станало особено наложително, имайки предвид използването на този вид карти за наемане на колата, с която са избягали извършителите на атентатите в Париж.", "date": "2018.04.19", "title": " Затягат мерките срещу финансирането на тероризма\t\t\t"}
{"url": "https://trud.bg/%d0%ba%d0%be%d0%bd%d1%86%d0%b5%d1%81%d0%b8%d0%be%d0%bd%d0%b5%d1%80%d1%8a%d1%82-%d1%84%d1%80%d0%b0%d0%bf%d0%be%d1%80%d1%82-%d1%82%d1%83%d0%b8%d0%bd-%d1%81%d1%82%d0%b0%d1%80-%d0%b5%d1%8a%d1%80%d0%bf/", "text": "В сравнение с първите 3 месеца на 2017 г. тази година за периода януари-март трафикът на летище Бургас е нараснал с 16.8%, а на летище Варна с 92.3%. Очаква се през 2018 г. летище Бургас за първи път да посрещне над 3 милиона пътници, а летище Варна над 2 милиона или трафикът на двете морски летища да нарасне с 10 %. Това съобщи за медиите Улрих Хеппе, главен изпълнителен директор на компанията -концесионер “Фрапорт Туин Стар Еърпорт Мениджмънт“ АД. Той посочи, че най-големите пазари за Варна и Бургас са Русия, Германия, Великобритания и Полша. Очаква се спадът на руските туристи да продължи, а пътниците от последните три страни да се увеличат, като полският пазар продължава да се развива и прогнозата за растеж е 30%-40% за 2018 г. Планирани са 8 нови авиолинии  за Варна, както и за Бургас. Новите дестинации от Варна са 6: Касел , Залцбург, Бирмингам  , Харстад , Лион и Кайро. Бургас очаква пътници от 14 нови дестинации са: Мюнхен Меминген и Дюселдорф Везе  , Милано Бергамо, Лвов, Ротердам и Маастрих, Лодз и Шимани в Полша, Лил , Йоребру и Норкьопинг в Швеция, Вааса във Финландия, Бейрут  и Техеран . Фирмата -концесионер проектира разширяването на летище Бургас, което ще се случи в периода 2019-2020г. Рехабилитира се и перонът за обслужване на въздухоплавателни средства на двете летища. По този начин ще бъдат оптимизирани местостоянките за обслужване на самолетите и ще се увеличи капацитетът и ефективността. Във Варна приключва и ремонтът на пътека за рулиране “Алфа“ – най-използваната и най-дълга пътека за рулиране, която ще може да поеме дори самолети код”F”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Концесионерът “Фрапорт Туин Стар Еърпорт Мениджмънт“: Очакват се над 5 млн. пътници на морските летища за 2018"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8%d1%81%d0%ba%d0%b0-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d1%81%d0%b2%d0%be%d0%b9-%d0%b3%d1%80%d0%b0/", "text": "Окръжната прокуратура във Варна внесе искане за временното задържане за срок до 40 дни на руския гражданин Юрий В. Той се издирва от съдебните власти на Руската федерация чрез Интерпол, за да бъде екстрадиран в родината си,съобщиха от пресцентъра на Апелативна прокуратура във Варна. В Районния съд в Томск срещу 53-годишния руски гражданин се води наказателно преследване за неплатени данъци и такси в размер на близо 24 млн. руски рубли. Престъплението, заради което спрямо Юрий В. е издадена заповед за задържане от руския съд, е извършено в периода от 18 април 2014 до 28 март 2015 г. като  директор на фирма. Наказанието според руското законодателство е лишаване от свобода за срок до 6 години за това деяния. уският гражданин е задържан преди два дни за 72 часа.", "date": "2018.04.19", "title": " Русия иска екстрадирането на свой гражданин за неплатени данъци за 24 млн. рубли"}
{"url": "https://trud.bg/%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%82-%d0%b0%d0%bd%d1%82%d0%be%d0%bd%d0%b8%d0%b9-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d0%b0/", "text": "Състоянието на Негово Светейшество Патриарх Неофит е стабилизирано и се подобрява, но се налага да остане още известно време под медицинско наблюдение. Това каза Западно- и Средноевропейският митрополит Антоний по време на брифинг в Св. Синод.”  . Няма никакви усложнения. Призоваваме целия клир, всички архиереи и богомолния народ да се молим за по-скорошното оздравяване на Негово Светейшество”, каза още митрополит Антоний. По думите му Негово Светейшество е в съзнание, контактен е и разговаря с лекарите. Той обясни, че Св. Синод е взел решение за този брифинг, за да няма да няма спекулации за неговото състояние и причините, които са го предизвикали. “Нормално е човек да се почувства и заради атмосферното налягане или пък преумора. Различни може да са причините, които да доведат до прилошаване. В крайна сметка всичко е овладяно, всичко е наред”, заяви митрополит Антоний. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.19", "title": " Митрополит Антоний: Състоянието на Патриарх Неофит е стабилизирано и се подобрява, но ще остане още известно време под медицинско наблюдение"}
