{"url": "https://trud.bg/%d1%81%d0%b0%d1%89-%d0%bd%d0%b0%d0%bb%d0%b0%d0%b3%d0%b0%d1%82-%d1%81%d0%b0%d0%bd%d0%ba%d1%86%d0%b8%d0%b8-%d0%bd%d0%b0-%d1%82%d1%83%d1%80%d1%86%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d1%81/", "text": "САЩ обявиха днес въвеждането на санкции срещу министрите на правосъдието и на вътрешните работи на Турция, предадоха световните агенции. Санкциите срещу правосъдния министър Абдулхамит Гюл и срещу вътрешния министър Сюлейман Сойлу се въвеждат заради случая с американския пастор Андрю Брънсън, който е обвиняван в Турция във връзки с терористични организации. „Смятаме, че той е бил жертва на несправедливо и неоправдано отношение от страна на турското правителство“, заяви говорителят на Белия дом Сара Сандърс. Брънсън е обвинен от турските власти в терористични дейности и шпионаж и след като прекара година и половина в предварителния арест, той бе поставен миналата сряда под домашен арест. Вашингтон обвинява санкционираните турски представители, че са изиграли водеща роля в ареста на пастора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " САЩ налагат санкции на Турция заради случая с американския пастор"}
{"url": "https://trud.bg/%d0%bb%d1%8f%d1%82%d0%bd%d0%b0%d1%82%d0%b0-%d0%bf%d0%be%d1%87%d0%b8%d0%b2%d0%ba%d0%b0-%d0%b5-%d0%bd%d0%b5%d0%b4%d0%be%d1%81%d1%82%d1%8a%d0%bf%d0%bd%d0%b0-%d0%b7%d0%b0-%d0%bf%d0%be%d1%87%d1%82%d0%b8/", "text": "46% от българите няма да имат възможност да почиват това лято, сочат данните от проучване на АФИС, направено в края на месец юли. Данните са от национално представително проучване на АФИС, осъществено в периода 20-25 юли т.г. Интервюирани пряко в домовете им са 1010 пълнолетни български граждани. Всеки четвърти българин, или малко над 24%, планира да почива през това лято. 12% са онези, които заявяват, че вече са използвали възможността за своята лятна ваканция преди края на юли. Нашето Черноморие все още е фаворит при избор на локацията. На него ще почиват 60% от имащите възможност. Морето извън граница е избор на един от всеки пет българи възнамеряващи да ползват ваканция. Едва 15% имат намерение да предпочетат планината пред морето. Екскурзиите определено не са любим начин за разпускане – 6% имат намерение да направят такава в родината, а само 3% декларират своите намерения за екскурзия в чужбина. Не са малко и онези, които все още се колебаят и не са взели решение дали и къде да почиват, показват изводите от проучването – близо 14% от запитаните. Допитването регистрира и един нисък дял на българи – малко над 3%, които вече са използвали една своя ваканция през лятото и освен това имат намерение да почиват още веднъж преди края на сезона. Почиващият българин е в по-голяма степен градски човек, с високо образование и по-висок от средния доход, във възрастовия диапазон до 50 години. Софиянци са склонни в по-голяма степен да почиват през юли, докато тези от областните центрове предпочитат повече август. Без да е изненада, проучването показва, че хората над 60 години и пенсионерите в много редки случаи планират летни ваканции или почивки и като цяло не се възползват от тях. Финансовите възможности са очевиден фактор в това отношение. Парите играят голяма роля не само при по-възрастните българи. От данните много ясно се вижда разделителната линия в доходите. Тези, които живеят с до 500 лв. на член от домакинството, имат в пъти по-малка възможност да почиват през лятото. Българите с по-висок от този доход почиват в пъти по-често от по-бедните си сънародници. Повече от 70% от непочиващите през лятото са с доходи до 500 лв. на член от домакинството. Друг извод от проучването е, че българинът няма големи възможности за продължителни почивки. Сред заявилите намерение да почиват, 42% твърдят, че ваканцията им ще бъде не повече от 5 дни. Малко по-голяма е групата на почиващите между 5 и 10 дни. Това са близо половината от имащите намерения да излязат във ваканция. Малцина са имащите възможност да си позволят по-дълга от 10 дни почивка. Икономичният бюджет остава водещ принцип и сред настроените за ваканция. Половината от българите, включили се в проучването, казват, че планираният бюджет е до 500 лв. Всеки пети ще похарчи между 500 и 750 лева, а други 15% – между 750 и 1000 лв. Тези, които могат да заделят повече от 1000 лв., са едва 14% от имащите намерения да почиват, т.е. 4%. Спрямо данни от 2007 г. година днес българинът почива повече. Тогава нямащите възможност за лятна ваканция са били между 55 и 60%. По отношение на продължителността на ваканцията обаче трудно могат да се забележат съществени разлики. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Лятната почивка е недостъпна за почти половината от българското население\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2%d0%b5%d1%82-%d0%be%d1%82%d0%bf%d1%83%d1%81%d0%bd%d0%b0-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5/", "text": "Допълнителен трансфер от 15 млн. лв. за изграждането на третата метролиния от бул. „Вл. Вазов“ до кв. Горна баня отпусна днес Министерски съвет. Това написа във фейсбук заместник-кметът на София по направление “Финанси и стопанска дейност” Дончо Барбалов. Барбалов допълни, че 1 млрд. лв. е общата стойност на третата метролиния с дължина 12 км, заедно с 20 нови мотриси, които ще се движат по нея. До края на юни т.г. изплатените за проекта европейски средства са 400 млн. лв. Като съфинансиране Столична община е платила 106 млн. лв., от които 30 млн. лв. са целевите субсидии от МС за 2016 и 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Министерски съвет отпусна допълнителен трансфер от 15 млн. лв. за изграждането на третата метролиния"}
{"url": "https://trud.bg/%d0%be%d0%b1%d1%8a%d1%80%d0%bd%d0%b0%d1%82-%d1%82%d0%b8%d1%80-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b8%d1%87%d0%bd%d0%be/", "text": " се образува на магистрала „Тракия” в района на Бургаска област заради обърнат тир, пълен с жито, предаде БТВ. Инцидентът е станал на 339-и км в посока от София към Бургас. Движението беше отбито по обходен маршрут през Ямбол и Средец, а автомобилите в задръстването се пропускаха по един. Обходният маршрут през Карнобат и Айтос не е предпочeтен, тъй като по него се извършват частични ремонти. Шофьорът на тира е с рана на главата и е потърсил медицинска помощ в Бургас. Работници изгребваха житото с кофи часове наред. Камионът е превозвал товар 22 тона за Пристанище Бургас. Ако не се събере житото, магистралата ще бъде като ледена пързалка, коментираха шофьори. В същия участък стана и друга катастрофа с два автомобила. Друг автомобил се е самозапалил отново в този участък. От пресцентъра на Агенция Пътна инфраструктура (АПИ) съобщиха, че е възстановено движението на леки автомобили в посока Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Обърнат тир предизвика километричното задръстване на „Тракия”\t\t\t"}
{"url": "https://trud.bg/%d0%b4%d0%b5%d1%81%d0%b5%d1%82-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d0%b1%d0%b5%d0%bb%d0%b3/", "text": "Десет души пострадаха при   в квартал в Белград през изминалата нощ, предаде БНТ. Сред тях има пожарникари и цивилни, но никой не е с опасност за живота. Запалила се е фабрика за мебели. Причините за инцидента се изясняват. Пожарът лумва около 22 часа снощи във фабрика и прилежащ склад за мебели. Пламъците се разпространяват светкавично и много бързо обхващат площ от няколко хиляди квадратни метра. Намиращите се наблизо жилищни сгради са евакуирани. По данни на сръбските медии достъпът до пожара е бил затруднен. 157 огнеборци и 32 пожарни коли от Белград и съседните градове се включват в овладяването на стихията. През нощта на мястото на пожара беше и вътрешният министър на Сърбия – Небойша Стефанович. По думите му ситуацията е била следена „секунда по секунда“. Според пожарната служба огънят е бил локализиран за четири часа. Сградата продължи да тлее до сутринта, като на моменти се виждаха и високи пламъци, но дежурните пожарникари се намесваха своевременно. Повечето от пострадалите са се надишали с дим, един пожарникар е с леки изгаряния. Причините за инцидента вече се разследват. По думите на очевидци преди пламъците се чула силна експлозия. Възможно е да е гръмнала газова бутилка в някое от помещенията, но информацията не е потвърдена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Десет души пострадаха при пожар в Белград"}
{"url": "https://trud.bg/%d0%b5%d0%ba%d1%81%d0%bf%d1%80%d0%b5%d1%81%d0%bd%d0%b0-%d0%bf%d0%be%d0%b1%d0%b5%d0%b4%d0%b0-%d0%b7%d0%b0-%d1%81%d0%b5%d1%81%d1%82%d1%80%d0%b8%d1%82%d0%b5-%d1%81%d1%82%d0%be%d0%b5%d0%b2%d0%b8/", "text": "С експресна победа започнаха европейските шампионки Габриела и Стефани Стоеви на световното по бадминтон в Китай. Дуетът отнесе белгийките Лиза Жак и Флор Ванденхуке само за 26 минути -21:13, 21:7. Българките започнаха директно от втория кръг, а следващите им съпернички вероятно ще са №2 в схемата Юки Фукушима и Саяка Хирота (Япония). Преди първенството сестрите бяха на лагер в Тайланд, за да свикнат с азиатската атмосфера. Китайките обаче им отказаха лагер, за да не разкриват силните си оръжия.  Другите 7 национали отпаднаха в I кръг.", "date": "2018.08.01", "title": " Експресна победа за сестрите Стоеви"}
{"url": "https://trud.bg/%d1%81%d0%bb%d0%b0%d0%b2%d0%b8%d1%8f-%d0%b1%d0%b5%d0%b7-%d0%b6%d0%be%d1%80%d0%be-%d0%b2%d1%80%d0%b0%d1%82%d0%b0%d1%80%d1%8f-%d1%81%d1%80%d0%b5%d1%89%d1%83-%d1%85%d0%b0%d0%b9/", "text": "Георги Петков ще е големият липсващ в тима на „Славия“ за реванша от втория квалификационен кръг срещу „Хайдук“. Капитанът на „белите“ е контузен и пропуска ключовия сблъсък. Новината зарадва хърватите, които изпитват страхопочитание към Жоро Вратаря след силните изяви преди седмица. „Благодарение на него „Славия“ загуби с 0:1“, написа вестник „24 сата“, като посвети и цял материал на българския ветеран след двубоя. Въпреки отсъствието на Петков, треньорът Златомир Загорчич е оптимист за предстоящия мач. „Паднахме в Сплит, но с хубав резултат – каза специалистът. – Противникът е възможен. Ще опитаме да ги отстраним, „Хайдук“ е класен отбор. Няма да е лесно на нас, но и на тях. Трябва да сме концентрирани и да опитаме да ги излъжем. Ако имаме късмет, ще спечелим. Имаме контузени играчи, но не трябва да се отчайваме, защото има и кой да ги замести. Андрей Христов и Георги Петков са с травми. Милен Гамаков се завръща в строя. Трябва да покажем нашия характер и себераздаване по терена. Имаме идея как да изглеждаме срещу „Хайдук“, но това ще остане тайна до мача. Тимът от Сплит загуби преди дни с 1:4 от „Осиек“ в мач за първенство. Резултатът може да донесе колебание в състава на нашия съперник, но нищо повече. Ние ще се опитаме да сме малко по-различни от това, което бяхме в първия мач. Искам да изиграем силен двубой. Дузпи не тренираме никога.“ Двубоят в столицата минава за рисков. Именно заради това полицията в София ще предприеме по-строги мерки за опазване на реда, а причината са феновете на… „Левски“. Органите на реда се притесняват от евентуални сблъсъци между привърженици от Хърватия и привърженици на „сините“. Причината са сблъсъците от миналия сезон, когато при гостуването на „Левски“ се стигна до бой между двете агитки в Сплит. След него бяха задържани 22-ама българи. Снимка: СПОРТАЛ", "date": "2018.08.01", "title": " „Славия“ без Жоро Вратаря срещу „Хайдук“"}
{"url": "https://trud.bg/%d0%bd%d0%b0%d1%88-%d1%82%d0%b0%d0%bb%d0%b0%d0%bd%d1%82-%d0%be%d1%82%d0%b8%d0%b2%d0%b0-%d0%bf%d1%80%d0%b8-%d0%b1%d0%b8%d0%b2%d1%88-%d1%82%d1%80%d0%b5%d0%bd%d1%8c%d0%be%d1%80-%d0%bd%d0%b0-%d0%b3%d1%80/", "text": "Младият ни талант в тениса Адриан Андреев ще се подготвя при Патрик Муратоглу, бивш треньор на Григор Димитров и настоящ на Серена Уилямс. Школата на френския специалист е в Ница. Там 17-годишният софиянец ще тренира, когато е в Европа. А в близките дни заминава за Щатите, където ще е в друга престижна академия, тази на Ник Болетиери. Сред възпитаниците на американския гуру са Андре Агаси, Борис Бекер, сестрите Уилямс, Мария Шарапова… Преди години той тренираше и бившата ни първа ракета Сесил Каратанчева.  Андреев ще остане в школата на Болетиери до открития шампионат на САЩ, който е в края на месеца. През уикенда Адриан постигна поредния си голям успех, като на европейското в Швейцария спечели сребро. Медалът можеше и да е златен, но българинът пропусна мачбол и в решителните моменти бе разколебан. Титлата спечели чехът Йонас Форейтек, когото нашият бе побеждавал в четвъртфиналите на Евро 2017. Тогава Андреев се окичи с бронз.  В момента Адриан е №7 в световната ранглиста при юношите. А през есента ще играе и на младежките олимпийски игри в Буенос Айрес (Аржентина).", "date": "2018.08.01", "title": " Наш талант отива при  бивш треньор на Григор"}
{"url": "https://trud.bg/%d0%b8%d0%b7%d0%bb%d0%b8%d1%88%d1%8a%d0%ba%d1%8a%d1%82-%d0%b2-%d0%b1%d1%8e%d0%b4%d0%b6%d0%b5%d1%82%d0%b0-%d0%bc%d0%b8%d0%bd%d0%b0-2-%d0%bc%d0%bb%d1%80%d0%b4-%d0%bb%d0%b2-%d0%be%d0%b1%d0%b7%d0%be/", "text": "Планът за приходите в бюджета за годината ще бъде преизпълнен. С това се похвали премиерът Бойко Борисов пред министрите в началото на вчерашното правителствено заседание. Според предварителните данни на Министерството на финансите държавният бюджет има излишък от 2,023 млрд. лв. към края на юли. “Знаете, преди година и нещо, като поехме управлението, колко беше – 3,7 дефицит, маса плащания без обезпечения”, коментира данните Борисов. По думите му приходните агенции и службите се справят добре срещу корупцията и контрабандата и материалният израз на работата им са парите в бюджета. “Това е за тези, които казваха, че сме задължили държавата и следващите поколения. То е точно обратното”, обобщи премиерът. Приходите в бюджета до края на юли са 22,55 млрд. лв. (59% от плана за годината), което представлява ръст от 2,072 млрд. лв. спрямо същия период на м.г. Увеличението от 10% се дължи основно на по-високите данъчни приходи, които нарастват с 2,085 млрд. лв. (10,6%), докато получените средства от фондовете на ЕС са близки до отчетените за същия период на м.г. Разходите на хазната са 20,526 млрд. лв., което е 52,2% от плана за годината. Това е ръст с 10,9%, или с 2,021 млрд. лв. спрямо същия период на миналата година. Увеличението се дължи основно на вдигането на пенсиите и на заплатите на учителите.", "date": "2018.08.01", "title": " Излишъкът в бюджета мина 2 млрд. лв. (ОБЗОР)\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d1%89%d0%b5-%d1%80%d0%b5%d0%bc%d0%be%d0%bd/", "text": "Министерството на отбраната ще ремонтира два вертолета Ми-17 и четири вертолета Ми-24, съобщиха от пресцентъра на ведомството по повод напубликации и запитвания. От министерството уточняват, че е допуснато техническо несъответствие при публикуване на обявлението за обществена поръчка с предмет „Възстановяване и осигуряване на летателната годност на вертолети Ми-17 и Ми-24“. В обявлението на поръчката са включени две позиции – „Осигуряване на летателната годност на вертолети Ми-17 – рамково споразумение“ и „Възстановяване на летателната годност на вертолети Ми-24 – рамково споразумение“. В първата е записано, че ще бъдат ремонтирани четири броя вертолети Ми-17, но коректният брой е два, уточняват от ведомството. Във втората позиция е записано, че се включва възстановяване на летателната годност на шест броя вертолети Ми-24, но необходимостта на Военновъздушните сили към момента е за ремонт на четири броя вертолети Ми-24, се посочва в съобщението на министерството. Предстои да се извърши корекция на обществената поръчка. Министерството на отбраната отбелязва, че за допуснатата грешка ще бъде потърсена отговорност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Министерството на отбраната ще ремонтира два хеликоптера Ми-17 и четири Ми-24"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d0%bf%d0%be%d0%b4%d0%ba%d0%b0%d1%80%d0%b0-%d0%ba%d0%be%d0%bc%d0%b1%d0%b8/", "text": "Култовият футболен треньор Жозе Моуриньо се върна към изконната си професия на учител по физическо възпитание в разгара на световното първенство. Португалецът води часове по футбол в британско школо, където се появи с новия модел на първото комби в историята на Jaguar. Той докара много топки и екипировка за децата, тъй като автомобилът XF Sportbrake разполага с голям багажник. Товарният му отсек побира 565 л до щората, а при сгънати задни облегалки вместимостта става 1700 л. Освен сериозен капацитет за превоз на обемисти предмети, колата съчетава традиционни качества за Jaguar като британски спортен дизайн, луксозна изработка и динамика благодарение на настройките и трилитровия дизелов мотор V6 с мощност 300 к.с. Jaguar е любимата марка на Моуриньо, който е неин официален посланик. Треньорът на „Манчестър Юнайтед“ често сменя моделите, които шофира като лична и служебна кола. В момента той популяризира комбито XF Sportbrake заедно с друга спортна звезда – тенисиста Анди Мъри. „Вътре в себе си аз винаги ще си остана учител – развълнува се Жозе пред хлапетата в училищния двор. – Именно в училище аз прекарах най-хубавите си години. Обичам децата – и чуждите, и моите, въпреки че нямам възможност да ги виждам всеки ден заради многото ми ангажименти.“ Учениците разпитваха Моуриньо за световното първенство и за отбора на Англия. Треньорът им каза, че е очаквал силното представяне на британците, които е смятал за фаворити заедно с Франция. Той обяви разочарованието си от Бразилия, Германия и Испания, от които е очаквал повече. „Един отбор трябва да има силен колектив и играчи, които правят разликата. На последното европейско Португалия не беше с най-добрия си отбор, но имаше Роналдо и стана шампион“, коментира Жозе.", "date": "2018.08.01", "title": " Моуриньо подкара комби\t\t\t"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bd%d0%b0%d0%b9%d0%b4%d0%b5%d0%bd%d0%be%d0%b2-%d0%b7%d0%b5%d1%82-%d0%bd%d0%b0-%d0%bf%d1%80%d0%be%d1%84-%d0%b1%d0%be%d0%b6%d0%b8%d0%b4%d0%b0%d1%80-%d0%b4/", "text": "– Господин Найденов, вие сте били един от най-близките хора на проф. Божидар Димитров. Намираме се в родната му къща в Созопол, виждам, че на оградата има много цветя. Какви хора ги оставят? – От петнайсетина дни съм в Созопол и откакто съм тук, всеки ден виждам хора, които нито познавам, нито някога съм виждал. Те минават покрай къщата и остават символично цветя на оградата до некролога му. Направили сме ваза, за да може хората да ги оставят. Чувствам се много горд, защото виждам, че той не е забравен, някои от тях дори влизат в двора и ме питат това ли е къщата, за да не се объркат. Минават само за да изкажат най-искрените си почитания към него (разплаква се, бел. авт.). – Всеки петък той водеше своите “Политически разкопки” – рубриката му в “Труд”, и неговите четива бяха най-четените и най-коментираните. Вие сте прекарали с него последния му ден – разкажете какво се случи тогава. – (Въздъхва тежко.) Това наистина стана изключително ненадейно. Господин Димитров до сетния си дъх не спираше да работи, но не за себе си, а за България. На 1 юли той избра да работи – беше Джулая морнинг и рождения ден на дъщеря му Мария, която обожаваше. Още сутринта в 9,30 ч. той отиде до кучкарника в Горни Богров да види три от своите най-любими кучета, който отгледа с много любов от малки в музея. – Извинете, казвате, че са били в музея, защо тогава са в Горни Богров? – Защото новото ръководство на НИМ прецени, че за да се чувстват посетителите на музея незастрашени, ще премести кучетата. Професорът преживя много тежко това и успя да им намери приемни семейства. Точно на 1 юли трябваше да ги вземе от кучкарника. След като направи това, той направо ни заповяда да тръгнем за Сърбия към Западните покрайнини. Там мнозина от българското малцинство искаха да се присъединят към новосформираното от него движение “Кан Кубрат – Велика България”. Към 10,30 – 11 ч. вече бяхме в Димитровград, където част от българската общност ни посрещна радушно. Трябваше за съберем подписи за бъдещата партия, след което се отправихме за Ниш, за да се срещнем с друга българска общност пак по същия въпрос. Така неусетно мина деня и часовете, в които пътувахме из Сърбия. Прибрахме се през един от най-тежките КПП-та през Стразимировци. Тогава беше голяма жега и тези часове се оказаха пагубни за професора – повече от 10 часа път, а самият той бе превъзбуден от енергия, забрави да си изпие лекарствата… И за съжаление, като се прибрахме от тежкия път към 20 ч. в София, слизайки от колата и звънейки долу на звънеца на входната врата на блока му, изведнъж му причерня, помоли ме да го хвана – каза, че му е лошо, строполи се на земята и почина. – Значи професорът умря накрак… – Да, той умря накрак (бел. авт. – отново се разплаква). Всичко, което правеше, беше за България. Дори и в последния си ден той беше убеден, че новосформираната организация от него, наистина може да направи много за България. Знаете, че в последните месеци по всички медии той открито пропагандираше, че парламентарната република тук е изчерпана, привеждаше примери от други държави как президентските републики са много по-успели в икономически и политически аспект. Желанието му беше да има референдум по този въпрос, а след това промяна и на конституцията. До последно вярваше в тази идея. – Проф. Димитров не беше много добре със здравето, със сигурност сте го предупреждавали да внимава… Но той явно не ви е слушал? – Това е точно така, както казвате. Здравословните му проблеми през последните две години произтичаха най-много от това, че той просто не обичаше да влиза в болници. За него работата беше над неговото здраве. А себе си слагаше на последно място. Над всичко беше България, работата и семейството му. Но за себе си не се грижеше. Беше властен човек, никой не можеше нищо да му каже. Той избираше как да живее. Въпреки, че и любимата му дъщеря, и аз, който последните шест месеца бях непрекъснато с него – постоянно му обяснявахме, че трябва да се пази. Но той имаше свой начин, по който искаше да живее. – Една комисия, създадена наскоро, само преди няколко месеца вгорчи живота му. Това е комисията “Антикорупция”, която веднага след създаването си, реши, че първият човек, с когото трябва да се занимава, е Божидар Димитров. Беше ли обиден от тази капания, която се разрази по медиите срещу него? – Той беше много обиден и преживя много болезнено всички писания и обвинения срещу него. А те още повече разбиха сърцето му. Не само него, но обидиха и цялото му семейство. Дори аз бях намесен в този скандал. Тръгнаха да се занимават с човек абсолютно почтен, за да отчетат дейност и да го опетнят. Това беше скалъпена работа. Омаскариха един популярен, но и честен човек. – Възстановяването на Голямата базилика в Плиска беше една от мисиите в живота му. – Да, той смяташе че тази базилика в Плиска ще прослави България по Европа и света. Всичките неща, които г-н Димитров помогна да се възстановят в Созопол, носят пари на общината. – Нали знаете, че има хора, които се отнасят с пренебрежение и ирония към това, което правеше професорът, и казваха, че са измислени неща. Знаете ли какви средства са дошли в Созопол от рекламираните доста силно от него открития там? – Това, за което говорите, наистина е така и говори за нашия манталитет като българи. Но ще направя едно малко отклонение, за да ви отговоря. Бяхме двамата с него по конкретен повод в Гърция преди 5-6 години. Отидохме на прословутото място, където е седял Одисей. Това беше един камък… Гръцките власти вземат по 5 евро, за да може да видите камъка, да седнете на него и да си направите снимка. Как пък сред цялата колегия историци в Гърция не се намери един да каже: “Не, тук не е седял Одисей, това е измама”. – Кажете за парите – какви средства са дошли в Созопол? – Възстановяването на църквата “Св. Кирил и Методий” в Созопол струваше 1,8 милиона лева – това се случи в началото на 2011 г., когато г-н Димитров беше министър. След като мощите на Свети Йоан Кръстител бяха открити, досега църквата е направила приходи над 3,5 милиона лева. Това означава инвестицията и още 2 милиона приходи. Общината ще гласува Историческият музей ще бъде кръстен на Божидар Димитров, както и една от улиците в Стария град на Созопол, ще носи името му. Най-хубавото е, че има воля за това. Включително и кметът г-н Рейзи. – Какво обичаше най-много Божо, както всички го наричаха? Питам ви за неща извън любовта му към България, историята и Созопол. – Той беше 100-процентов работохолик. Не обичаше да празнува, дори рождения си ден. Единственият празник, който обичаше и отбелязваше, беше рождения ден на дъщеря му Мария. Но когато си човек като него, цената която плащаш, е семейството ти. За което той страдаше много, че не може да обръща много внимание на любимите си хора. Той беше седем дни в седмицата и 365 дни в годината на работа и на път. Обожаваше лятото като сезон, и нямаше търпение да дойде в Созопол в тази къща, да седне на своето място – този стол срещу вас – наричах го мястото на шефа и сърце не ми дава аз или някой друг да седне на него. Обичаше да седне тук и да гледа морето, да си спомня корабите, на които е работил. Обичаше да си гледа градинката и всички тези дървета в нея. – Виждам много смокини, откъде са, той ли ги е засадил? – Ооо, те бяха неговата гордост. В целия двор има 25 дървета и всяко едно от тях е донесено от г-н Димитров отнякъде, от цял свят, където е пътувал с корабите – Гърция, Италия, Албания… откъде ли не. Зад къщата има една смокиня, донесена от Средиземноморието, която е вече на 50 години. Ако е имал хоби, то беше работата му. Винаги си пожелавам за себе си да имам възможност да правя това, което обичам. Защото така човек се чувства истински щастлив. – Какво обичаше да си хапва? – Това му беше нещо като ахилесовата пета… Много обичаше да хапва всичко, то си му и личеше (усмихва се, бел. авт.). Затова имаше проблеми с диабета – хапваше си плодове, сладко, което му беше забранено, пържени филийки – всичко. Карахме се понякога за това ядене, но той не слушаше. – Кое беше любимото му ястие? – Още от времето, когато е живял в Италия, много обичаше спагети. Но последните години имаше забрана за някои храни. Не обичаше много вратовръзките – имаше три еднакви костюма и десетина ризи – бели или светлосини. Най-важното за него беше да е чист и спретнат и вярваше в пословицата, че по дрехите посрещат, но по ума изпращат. Той беше човек на народа, затова хората толкова много го обичаха и го приемаха като свой. Сега, бидейки в къщата му, вие самата виждате и се убеждавате, че той беше честен до гроб, безсребърник. – Какво става в музея, разбрах, че ще бъде поставена паметна плоча там на професор Димитров. – Информираха ме, че Боянският клуб, който той създаде и ръководи – събираше се всеки четвъртък в НИМ, е решил да направи тази паметна плоча за него. Разбрах, че сегашното ръководство е дало съгласие, че ще бъде поставена тази плоча. Но има нещо много обезпокоително, което научих. Получих информация от музея, че наесен се готви една безумна идея. Дърветата, които г-н Димитров беше засадил в музея – едни дъбчета, които бяха любимите му дървета, наесен щели да бъдат отрязани. С аргумента, че дърветата разваляли общата естестика на най-представителната част на музея. Това обаче е абсурдно. Обръщам се с молба това дано да остане в рамките на фолклора и да не се случи. Защото така се поругава паметта на г-н Димитров. – Какъв завет остави за вас и семейството Божидар? – Онова, което ще помня завинаги, е първото нещо, което научих от г-н Димитров, а то е: че винаги трябва да се раздаваш за другите. До последно той не мислеше за себе си, а за близките, за други как да помогне. Много често повтаряше думите на Джон Кенеди: “Престани да питаш какво държавата може да направи за теб, а започни да питаш ти какво можеш да направиш за нея”. До последно той беше убеден, че като нация можем да направим много неща, ако сме единни и сме заедно, не разделени. Заветът, който ни остави на всички, е да се обичаме и да си помагаме. Нашият гост  Георги Найденов е роден на 23 юли 1983 г. в София. Завършил е висше образование в НБУ, специалност дипломация и международни отношения, Беше две години заместник-директор на НИМ – “Административно – стопанска дейност”. От 1 януари 2018 г. е освободен от новото ръководство на НИМ. Съпруг на дъщерята на Божидар Димитров – Мария.", "date": "2018.08.01", "title": " Георги Найденов – зет на проф. Божидар Димитров, пред „Труд“: За Божидар Димитров България беше над всичко\t\t\t"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b8%d1%82%d0%b5-%d0%bb%d0%b5%d0%b3%d0%b5%d0%bd%d0%b4%d0%b8-%d0%bf%d0%b0%d0%ba-%d0%b2%d0%be%d0%b4%d1%8f%d1%82-%d1%86%d1%81%d0%ba%d0%b0/", "text": "ВИЕНА – Карето златни легенди, донесло късмет на ЦСКА в „Рига“ при завръщането в евротурнирите, отново пътува със самолета на отбора за реванша срещу „Адмира Вакер“. Великаните в играта Димитър Пенев, Димитър Якимов, Петър Жеков и Пламен Марков водеха делегацията заедно със собственика Гриша Ганчев. Имаше една единствена разлика. Голмайстор №1 на българското първенство Жеков разумно избра да пътува с къси панталонки и фенска тениска на ЦСКА. Останалите трима бяха облечени с елегантни костюми, но на летището това се превърна в проблем. Адска жега и задух посрещна „червените“ на австрийска земя. В цяла Западна Европа в последно време се наблюдават температурни рекорди и Виена не прави изключение. Сред гостите на ЦСКА беше и бригаден генерал Явор Матеев. Командирът на 68-а бригада „Специални сили“ седя между президента Румен Радев и Христо Стоичков на 5 май, когато клубът отпразнува с великолепно шоу 70-ия си рожден ден. „Свършихме само половината работа дотук – коментира защитникът Божидар Чорбаджийски. – Нямаме право да допускаме подценяване на „Адмира Вакер“. Ако сме сериозен отбор, няма да се случи. Вече преодоляхме противник, който не трябва да се подценява в лицето на „Витоша“. Цяла седмица мина под това русло. Треньорът ни каза, че най-важното са трите точки и трябва всеки ден да подобряваме играта си. Конкуренцията в отбора ни е на високо ниво.“", "date": "2018.08.01", "title": " Златните легенди пак водят ЦСКА"}
{"url": "https://trud.bg/%d1%87%d0%b0%d1%81%d0%be%d0%b2%d0%bd%d0%b8%d0%ba-%d0%bd%d0%b0-190-%d0%b3-%d0%bf%d0%b0%d0%ba-%d1%89%d0%b5-%d0%b7%d0%b2%d1%8a%d0%bd%d0%b8-%d0%b8-%d0%bf%d0%b5%d0%b5/", "text": "Жителите на град Нови пазар, Шуменско, отново ще могат да си сверяват часовниците от старата кула-емблема, съградена преди повече от 190 г. през далечната 1826 г. Тя ще бъде реставрирана за 148 531 лв. – половината от общинския бюджет, останалите по програма „Красива България“. Майстори ще отделят специално внимание на уникалния часовников механизъм, за който се смята, че е немски или швейцарски. Той отново ще заработи и ще завърти стрелките по четирите циферблата. Времето пак ще се отмерва от тежести, както е било преди два века, но те няма да се задвижват ръчно. Предвидено е процесът да се механизира. Освен звъна на старата мелодична камбаната, отлята в Габрово, новопазарчани ще чуват и мелодия, каза зам.кметът Христина Йорданова. На колко време – кръгъл час, половин или четвъртът и каква точно ще бъде музиката, ще решат общинските съветници. Каменната кула, която е паметник на културата, ще бъде обновена, почистена от плесени и ерозия. Тя е висока близо 18 метра и се смята, че е съградена с каменни блокове от руините на първата ни столица Плиска. Проектът на общината предвижда да се благоустрои и околното пространство край кулата с алеи, пейки за отдих и художествено осветление. Дейностите стартират до края на седмицата, каза Йорданова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Часовник на 190 г. пак ще звъни и пее\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d0%bf%d1%80%d0%be%d0%b2/", "text": "Продължават проверките на хотели за съответствие на категорията им. Следим стриктно за спазване на критериите, защото така се гарантира качеството на туристическата услуга. Това заяви министърът на туризма Николина Ангелкова, след като екип на ведомството направи поредица от инспекции на места за настаняване по морето и докладва своевременно, лично на министъра, съобщиха от министерството. Тя допълни още, че в последните дни са проверени хотели в Несебър и Слънчев бряг. Сред инспектираните обекти са хотелите „Роял Палас“ в Несебър и „Вела“ в Слънчев бряг. Инспекциите на място се извършват във връзка със започнала процедура по потвърждаване на дадената им категоризация. Целта на посещенията е да се установи дали отговарят на критериите за съответствие на категорията, която имат и за която са подали документи за прекатегоризация. Хотел „Роял Палас“ е категоризиран с 3 звезди и в момента са подадени документи за потвърждаването на същата категория. Хотел „Вела“ има удостоверение за категория 4 звезди, като ръководството е започнало работа за потвърждаване на категоризацията в срок и според изискванията. По време на проверките на място е проверявано за съответствие в три основни групи критерии- обзавеждане, обслужване и квалификация на наетия персонал, съобразени с това дали са на морски или планински. И при двете места за настаняване бе констатирано, че съответстват на изискванията за категорията си. След инспекцията експертите на министерството ще съставят протоколи, а резултатите ще бъдат представени пред Експертна комисия по регистрация на туроператори и туристически агенти към ведомството (ЕКРТТА). Издаването на удостоверение за категоризация се прави по решение на комисията, като документът се подписва от министъра на туризма. Проверките на местата за настаняване продължават и планово, и при сигнали от туристи. Експерти на министерството на туризма направиха регулярни проверки на още две места за настаняване в гр. Несебър. На място бяха инспектирани хотел „Мелницата“ и хотел „Мариета Палас“. Те имат действащи удостоверения за категоризация съответно за 3 и 4 звезди. По време на инспекцията бяха констатирани леки нарушения, за които са съставени констативни протоколи. Те са свързани с дооборудването на спалните и санитарните помещения за инвалиди. В срок от 30 дни тези несъответствия трябва да бъдат отстранени, ако това не бъде спазено и установено при последващи проверки на управителите ще бъде съставен акт за административно нарушение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Министър Ангелкова: Продължават проверките на хотели за съответствие на категорията им\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d0%bc%d0%be%d1%82%d0%b8%d0%b2%d0%b8-%d0%b2-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%bf%d0%b8%d1%80%d0%b8%d0%bd/", "text": "Съмнения за политическа обвързаност на съдия Соня Янкулова се появиха веднага след присъдата за отмяна на решението на Министерския съвет за изменението в действащия План за управление на Национален парк „Пирин“. Изменението бе гласувано от кабинета на 28 декември и е основна стъпка за развитието на зимния туризъм в България. То бе обжалвано от активисти на „зелените“ и на 27 юли тричленен състав на Върховния административен съд (ВАС), с председател Янкулова, постанови в тяхна полза. Вицепремиерът Валери Симеонов вече съобщи, че МС ще обжалва пред 5-членен състав. Мотивите на тричленката бяха публикувани в понеделник и още тогава „Труд“ писа, че магистратката е със спорна репутация. Дълги години тя е била политическо лице – заместник-министър на отбраната в кабинета „Сакскобурготски“, а в следващото правителство, на тройната коалиция заема същия пост, но в МВР. След това се връща в съдебната система и през 2017 година е номинирана да оглави Висшия съдебен съвет. Янкулова стига до надпреварата за поста, която губи, благодарение на кръга „Капитал“, шефът на ВКС Лозан Панов и върхушката на Съюза на съдиите. Те са близки до така наречените протестъри, които в момента са основния гръбнак на коалицията „Демократична България“. В „дясното“ обединение са „Да, България“, ДСБ и ПП „Зелените“. Както „Труд“ от години доказва, последните са едно и също с Коалицията „За да остане природа в България“, чийто активисти са вносители на жалбите срещу решението на кабинета от 28 декември. „Еколозите“ над 15 години опитват да провалят стратегически проекти в България, в частност всичко свързано със зимния туризъм. В кампаниите си разчитат на медиите от кръга „Капитал“, чийто политически проект са. Съмненията за политическа присъда в полза на „дясното“ обединение се подсилват и от несъстоятелността на мотивите, под които се е подписала Соня Янкулова. Основните тези в тях са три. Първо – нарушава се член 21 от Закона за защитените територии. Второ – трябвало да има екоооценка на изменението и трето – няколко решения на ЮНЕСКО за Пирин. По първия довод има решение на съда от 2001 година на 5-членен състав на ВАС, в което ясно е записано, че чл. 21 не се нарушава, когато става въпрос за изграждане на спортна инфраструктуа в защитени територии. На базата на тази присъда за 17 години са отхвърлени 58 жалби на „зелените“ по темата „Пирин“. 3-членката начело с Янкулова е първата, която не се съобразява с решението от 2001-а. Относно процедурата за ЕО -плановете за управление на защитените територии по своята същност са рамков екологичен документ (както посочва самият съдебен състав в мотивите си – б.а.), тоест са една голяма екологична оценка. Те не разглеждат и в тях няма никакви конкретни инвестиционни намерения и проекти. Колкото до ЮНЕСКО, съдебният състав не взе предвид последното решение на световната организация, която през юли обяви, че одобрява промените в действащия план така, както са направени.", "date": "2018.08.01", "title": " Политически мотиви в делото за Пирин\t\t\t"}
{"url": "https://trud.bg/%d0%bf%d0%b8%d1%82%d0%b0%d0%bc%d0%b5-%d1%81%d0%b5%d0%b4%d0%b5%d0%bc-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%b7%d0%b0-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8/", "text": "Вече разбрахме, че България е изпратила искане за оферти до седем страни за 16 (на първия етап осем или девет) нови или употребявани изтребители, за да замени остарелите си съветски МиГ-29. Световната информационна агенция „Ройтерс“ отбелязва за читателите си, че черноморската страна, която се присъедини към НАТО през 2004 г., е поискала предложения за доставка на бойни самолети от САЩ, Португалия, Израел, Италия, Германия, Франция и Швеция. Оттук нататък чакаме 12 ч на 1 октомври, докогато в София трябва да се получат офертите. Време за прогнози или възраждане на стари становища, някои от които помогнаха сключването на договорите да се отложи почти с три години и поставиха под въпрос превъоръжаването на бойната ни авиация. Спомняме си как на 2 юни 2016 г. в парламента тогавашният военен министър Николай Ненчев не скри очакването си до края на същата година да имаме подписан договор за бойния самолет. Имало осигурени средства за това, стана ясно от думите му. Няколко месеца по-късно обаче срокът беше удължен. Едва през декември след приемането на държавния бюджет за 2017 г. и заделените целево финансови средства, двамата министри в оставка – на отбраната и икономиката, подписаха „Искане за предложение“ за доставка на многоцелеви боен самолет. Така за първата сериозна крачка при гласуван проект от парламента бе необходима половин година. А в Комисията по отбрана вече беше заявено, че ратифицирането на договора ще бъде през май 2017 г. Въпреки политическите сътресения, оставката на второто правителство на Бойко Борисов и назначаването на служебен кабинет междуведомствена работна група, назначена със заповед на министър-председателя, отвори на 13 март 2017 г. постъпилите предложения в присъствието на представители на Италия, Португалия и САЩ и Швеция. Всички поканени държави бяха спазили срока. На 26 април след заседание на служебното правителство стана ясно, че шведското предложение Saab Gripen C/D е било класирано на първо място от експертната междуведомствена група. От думите на тогавашния министър на отбраната ген. Стефан Янев стана ясно, че втори са Португалия и САЩ с употребявани F-16 MLU, а на трето място е италианската оферта за Eurofighter Typhoon Tranche 1. Следващото редовно правителство трябва да реши с кой от тримата кандидати да води преговори, заяви министър Стефан Янев. По-нататък в процедурата се намеси новият състав на парламента, проектът беше върнат, правителството го актуализира и пак през юни, но 2018 г. депутатите го гласуваха. И пак чакаме октомври, но две години по-късно. Според проекта оценяването следва да завърши за 30 дни и да бъде обявен победителят. В началото на ноември трябва да сме наясно какви изтребители ще влязат в бойния строй на ВВС. Ако, разбира се, политическият цикъл не се завърти и не се появи пак служебно правителство. Ако има оферти за всички поискани варианти – нови и ползвани самолети, от Европа и Америка, страни в НАТО и извън алианса, то решението ще е много повече политическо, а не финансово и военно-техническо. При всички случаи такова решение, зависи от премиера. Това прогнозира бившият военен министър Велизар Шаламанов, чиито позиции в сферата на отбраната се лансират напоследък и от управляващите. Според него ще бъде много интересно. „Най-добрият вариант е нов F-16, най-вероятният сценарий е използван F-16 от Израел, най-малко вероятният – нов Gripen при голяма вероятност, както досега, в определен момент процедурата да се спре. Част от опциите са финансово много трудни за постигане. Най-голямият риск е да се вземе решение при ограничен брой оферти, без ясни критерии, при което реалните проблеми ще се появят след 3-5 години, когато ще е късно да се реагира. Поне до сега от 2001 г. това е схемата с „Пилатус“, „Кугар“, „Пантер“, „Спартан“, модернизация на Ми-24, Ми-17, МиГ-29, модернизация на радари и ЗРК. Дано има изненада – вероятността е под 10%, но не е изключено. Октомври-декември ще е ключов период за бойната авиация и не само! Купуването на самолети е само 1/3 от уравнението – бързото извеждане на старите е също толкова важно, както и пълна подмяна на радарите и ЗРК – ВВС не е само въпрос на изтребители.“ Така че, дебатите тръгнаха и по всичко личи, че няма да бъдат по-малко горещи от досегашните. Пак в социалните мрежи на Велизар Шаламанов отговаря главният секретар на президента полк. Димитър Стоянов: „А като трябва да се закупи F-16, защо ще го има конкурсът? Правителството на Борисов-2 не взе такова решение, а чакаше да се скрие зад военната експертиза. Сега ситуацията не е по-различна. Израелските самолети не отговарят на задължителните основни изисквания (г-н Шаламанов и г-н Тагарев разбират добре за какво говоря), нямат остатъчен ресурс по-голям от 50%. Да видим ще стигнат ли финансите за нови F-16V, там има и мито, което май не се отчита никъде.“  Дава са въпросите. Първият, ще се отзоват ли всички фирми на нашето искане за предложение. И вторият, ще бъде ли конкурсът действителен, или изборът ще трябва да оправдае загубеното време. Търсим 13 варианта бойни самолети  Запитванията са изпратени до правителствата на САЩ, Португалия, Германия, Франция, Италия, Швеция и Израел. От тях се търсят общо 13 различни варианти – новопроизведени F-16V, употребявани F-16 (в три подварианта – A/B модернизирани до стандарта MLU, C/D и израелските C/D Barak), нови и употребявани F/A-18E/F Super Hornet, употребявани F/A-18C/D Hornet, нови и употребявани Eurofighter, нови и употребявани Rafale и нови и употребявани Gripen C/D.", "date": "2018.08.01", "title": " Питаме седем компании за изтребителите\t\t\t"}
{"url": "https://trud.bg/%d0%b4%d0%b0-%d0%b7%d0%b0%d0%ba%d0%be%d0%bb%d0%b8%d0%bc-%d0%bb%d0%b8-%d0%ba%d0%be%d0%ba%d0%be%d1%88%d0%ba%d0%b0%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d0%bf%d0%b8%d0%bb%d0%b5%d1%88%d0%ba/", "text": "Чухме тези дни една фраза, че „държавата е доказала, че не е добър управленец“. От една страна, приятно е да се чуе такава самокритика от държавник-управленец – да се признава, че всички във властта са „лоши управленци“; от друга страна, същото изказване илюстрира обстоятелството, че нашите държавни мъже и жени (и „други“, ако има) не се чувстват способни да бъдат „добри управленци“. В същото време глобализаторският поход, предприет от неолибералите, начело със Световната банка и МВФ, търпи крах и все повече се засилва ролята на националните стопанства и… на държавата в тези национални стопанства! Особено след глобалната финансова криза от 2007 г. и увеличаването на неравенствата вътре в страните (и в САЩ, и в ЕС) и по света, огромна част от гражданите загубиха вярата си в тезите за глобализацията, либералната демокрация, свободния пазар и способността им да подобрят живота на широките народни маси. Всяка анкета, проведена и в България, и в други страни, доказва този факт: недоверие в „независимите институции“ като парламент, правителство, прокуратура и съдебна власт (единствено високо доверие – в президента, който е зависим само от народа, който го е избрал); недоверие в „пазарните“ и „либералните“ медии и техните „експерти“; недоверие в „мигрантите“ и техните конкретни цели (и вяра в намеренията им да „тероризират“, да „изнасилват“, да „крадат работните места“ на коренното население)… въобще „Долу Сорос!“, и „Горе Слави!“. Всъщност, всяка страна се бори за своето по-добро бъдеще; освен това в света няма „глобален диригент“, който да координира страните при решаване на противоречията. И колкото и да се вричат нашите учили и недоучили „политици“ в евроатлантическите ценности, нека си помислят дали Брекзит е поради спор за някои от тези ценности, или става дума за силни и разнопосочни икономически интереси; дали САЩ започват търговски войни с ЕС, Канада, Китай и т.н. поради отклонения от ценностите на „евроатлантизма“ от страна на „противниците“, или поради същите икономически интереси. „Идеята винаги се е посрамвала, когато се е отклонявала от интереса“, твърдеше един брадат мъдрец на хилядолетието; затова съдбата на прехвалената Истанбулска конвенция вълнува много по-малко българите от съдбата на козичките на баба Дора! „Икономиката, глупако!“, да припомним. Понеже държавната глава мисли, че „държавата исторически е доказала, че не е добър управленец“, следователно: повече частно, повече приватизации, повече концесии, повече чужди капитали, е добре да се помисли дали наистина е така! Има един доста съществен факт – 2018 г. не е 1991 г.; българинът – със същата глава на раменете – мисли и разсъждава вече по много по-различен начин. „Приватизация“ в масовото съзнание през 1991 г. се натоварваше с очаквания, че „всеки ще стане собственик на част от общото, ще го стопанисва по-добре и ще предлага много и по-качествени блага на другите“ (твърдяха го основните партии на „прехода“). Обратно, през 2018 г. се знае със сигурност, че най-често „приватизацията“ трябва се свързва с лесното и евтиното „законно“ прехвърляне „отгоре“ на обществена собственост от овластени и усмихнати държавни мъже, стегнати в маркови костюми, на „инвеститори“, които плащат и „отдолу“; след това променят приватизационните договори с поредни плащания „отдолу“ и получават обилни порции от общата торта за стотинки (или въобще без пари). Спомнете си „убийството чрез приватизация“ на Авиокомпания „Балкан“, „Балканкар“, „Кремиковци“, „Химко“ и т.н. тогава, или приватизацията на Дипломатическия клуб сега; пълното неглижиране на купувачите да заплатят цената по сделката, както и по отношение на инвестиционната програмите за трудовата заетост. „Концесия“ – другата вълшебна дума на „не добрите управленци“ на български вече звучи като „давам ти нещо, сещай се срещу какво, за срок плюс безкрайност и на цена минус безкрайност“. Тук се налага интерпретация на няколко факти. На 19 юни 2018 г. Координационният съвет по концесиите (КСК) прие Национална стратегия за развитие на концесиите в Република България (2018-2027), която вече е одобрена от МС. От действащите в страната към 31.12.2017 г. общо 1293 бр. концесии, концесиите за добив са 600 бр., от които 565 бр. са за добив на подземни богатства, 34 бр. са за добив на минерална вода, 1 бр. е за добив на биологични ресурси. От всичките 102 бр. са за държавни концесии и 624 бр. – за общински концесии. Най-голям дял при държавните концесии заемат концесионните договори със срок 20 години (43,14 %), следвани от договорите със срок 35 години (19,61 %) и договори със срок под 15 години (13,73 %). Общо за петгодишния период по приключените процедури са отчетени договорени инвестиции на стойност 595 015 339,50 лв. (под 120 млн. лв. годишно!), от които 387 715 029,82 лв. за държавни концесии и 207 300 309,68 лв. за общински концесии. Около 65 % от общия размер на инвестициите за целия период се реализират чрез държавните концесии. И стигаме до приходите от държавните концесии, които се очаква да бъдат доста значими. Обратно казано, ако се сумират и инвестициите, които прави концесионерът, и приходите от държавните концесии в България, сумарно става дума за около 200-250 млн. лв. годишно – една жалка сума на фона на очакваните ползи за концесионерите! Или, ако се пресметнат ползите за самите концесионери, може да се стигне до милиарди лева годишно – от последната страна по жизнен стандарт в ЕС! БОРКОР по едно време (2014 г.) беше изчислил загубите на 1 млрд. лв. Затова и чрез концесиите българинът припознава не „невидимата ръка“ на пазара, а „видимата ръка“ на корупцията – при това в гигантски размери. На път е обаче една концесионна сделка, която може да коства властта на коалицията. Правителството едва ли се съмнява, че не само бойката Корнелия Нинова, но и всеки българин ще го преценява и чрез идеята за новата гигантска концесия на летище София. Това е най-голямото летище, разположено на територията на Република България, което с Решение на Министерски съвет № 885 от 29.12.2002 г. е обявено за летище за обслужване на международни превози. През 2017 г. е обслужило 6 490 096 пътници. То разполага с два пътнически терминала – Терминал 1 и Терминал 2. Към момента се управлява от „Летище София“ ЕАД, еднолично търговско дружество със 100% държавна собственост на капитала, в което правата на едноличен собственик на капитала се упражняват от министъра на транспорта информационните технологии и съобщенията. Прогнозната обща стойност на концесията, без да се включва ДДС, е 3 898 229 907.50 EUR (111 377 997 евро годишно), 7 621 001 383, 46 лв. Срокът на концесията е 420 месеца. Ако началото е 2019 г., то концесията ще е до 2054 г. включително. Ако не се удължи, което се предвижда като вариант. Основният въпрос е дали да заколим кокошката, за да си направим в момента вкусна пилешка супа заедно с концесионера, или да я запазим, за да може през следващите 35 години да ни снася златни „държавни“ яйца? „Кокошката“ не е разход за народа, а категорична печалба. За 2016 г. летището има приходи 131.4 милиона лева, за 2017 г. приходите са нараснали с 26 % и са близо 170 милиона. При този вид дейност разходите са около една втора-една трета от приходите. Т.е. сега летището трябва да печели около 100 милиона лева годишно. За 35 години – минимум 3,5 млрд. лв. – при неизменни други условия. При песимистичен сценарий се получава следната картинка: Да допуснем, че през следващите 10 години се изгражда Терминал 3. Оборотът ще нарасне поне двойно след това. Т.е. първите 10 г. – 1 млрд. лв. печалба; следващите 25 години – по 200 млн. лв. – още 5 млрд. лв.; сумарно – 6 млрд. лв. печалба, ако е държавна собственост. Спрямо концесионната такса обаче пропуснатите ползи ще са за 2 221 001 383 лв. При реалистичен сценарий – с нарастване на 5% средногодишно: първите 10 години и с константни приходи през следващите 25 години – разликата спрямо концесионните плащания ще е 787 998 617 лв. в полза на държавата. И то при акумулирани средства за изграждането на Терминал 3! При оптимистичен сценарий, очертаващ 10% растеж на печалбата през първите 10 г. на 35-годишния период, се очертават 5 171 998 617 лв. печалба за държавата спрямо концесионните плащания. С други думи, ще е най-добре кокошката да не бъде заклана за пилешкия бульон на концесионера, а да бъде оставена да снася още 35 години златни яйца за България. При некомпетентни управленци наистина „държавата исторически е доказала, че не е добър управленец“; при компетентни държавни мениджъри „държавата исторически е доказала, че е отличен управленец“! Наистина ли ГЕРБ-ОП не могат да намерят добри управленци на летище София? Или зад концесията наднича нечий финансов интерес, който не се е сбъднал, например чрез сделки с ЧЕЗ или „Нова Броудкастинг груп“.", "date": "2018.08.01", "title": " Да заколим ли кокошката заради пилешката супа\t\t\t"}
{"url": "https://trud.bg/%d0%b2%d0%bb%d0%be%d1%88%d0%b8-%d1%81%d0%b5-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5%d1%82%d0%be-%d0%bd%d0%b0-%d0%b4%d0%b5%d0%bc%d0%b8-%d0%bb%d0%be%d0%b2%d0%b0%d1%82%d0%be-%d0%ba%d0%be/", "text": "Американската звезда Деми Ловато, която беше  свръхдоза хероин, е с влошено здравословно състояние, предаде таблоидът TMZ. Младата изпълнителка е получила усложнения, включително гадене, повръщане и висока температура. Те са били причинени от свръхдозата наркотици, която е приела певицата. Изданието посочва, че красивата певица е под постоянен лекарски контрол. Медиците все още не бързат да изпишат звездата, защото състоянието й не го позволява. Те искат първо Деми Ловато да се възстанови напълно, за да няма риск за живота й. Представител на певицата разкри, че най-близките й хора са до нея и я подкрепят. Деми Ловато беше намерена в безсъзнание преди няколко дни в дома си. Лекарите я лекуват с налоксон – антидот, който блокира действието на тежките опиоди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Влоши се състоянието на Деми Ловато, която е в болницара заради свръхдоза хероин"}
{"url": "https://trud.bg/%d0%ba%d1%83%d1%80%d0%b8%d0%b5%d1%80-%d1%81%d0%b5-%d1%83%d1%81%d0%b5%d1%82%d0%b8-%d0%b8-%d0%bf%d1%80%d0%b5%d0%b4%d0%b0%d0%b4%d0%b5-3-500-%d0%bb%d0%b2-%d0%b2-%d0%bf%d0%be%d0%bb%d0%b8/", "text": "57-годишен мъж, ангажиран по телефона от непознат да свърши „една работа” срещу заплащане, се усетил, че е вкаран в схема на измамници и предал 3 500 лв., получени от жена в полицията. За това съобщават от областната дирекция на МВР в Разград. Случаят е станал във вторник. Към 17,40 часа А.М. от село Стражец отишъл в районното управление в града и съобщил, че 40 минути преди това взел от жена, която не познавал, парите. Това станало, след като преди това бил пратен от мъж, който го ангажирал по телефона срещу заплащане без да му обяснява в какво точно се състои работата. „Куриерът” обаче се усетил и побързал да отиде в полицията. От там издирили и жената, която дала парите. Това била 65-годишната Д.Н. Тя пък попаднала в схемата на измамниците, които лъжат, че се провежда полицейска операция за задържане на престъпници и плашат хората със саморазправа, ако не дадат пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " „Куриер” се усети и предаде 3 500 лв. в полицията вместо на измамници"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%b8%d0%b7%d0%bc%d1%8a%d0%ba%d0%bd%d0%b0%d0%bb-%d0%bd%d0%b0%d0%b4-70/", "text": "Участник в телефонна измама спрямо малолетно момиче е задържан в ареста на РУ-Велинград. Това съобщиха от пресслужбата на МВР. В неделя сутринта, на стационарен телефон в жилище в града се обадил непознат. Слушалката обаче вдигнало 9-годишно момиченце, тъй като родителите му отсъствали за около час от къщи. От другата страна непознатият се представил за лекар, който съобщил на детето, че майка му е счупила крака си. Тя била приета в болница, но се налагала спешна операция и средства за нея. Измамниците успели да убедят притесненото дете в истинността на разказа си, като го уверили, че парите ще бъдат взети от служител в здравната каса. Детето събрало наличните в жилището 750 лева и ги пуснало в плик през прозореца. Едва след като родителите се прибрали, се разбрало, че става дума за телефонна измама. С разплитането на случая незабавно се заели служители на полицейското управление в курортния град. За броени часове е изяснено, че парите са взети от Г.Б./22 г./, от Велинград. При извършените процесуални действия той предал цялата сума. По случая е образувано полицейско производство под наблюдението на Районната прокуратура във Велинград.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Арестуваха ало измамник, измъкнал над 700 лв. от 9-годишно дете"}
{"url": "https://trud.bg/%d1%81%d0%b4%d0%b2%d1%80-%d1%81-%d0%bc%d0%b5%d1%80%d0%ba%d0%b8-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%b2-%d1%81%d1%82%d0%be%d0%bb%d0%b8%d1%86%d0%b0%d1%82/", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящата футболна среща на 2 август /четвъртък/ от 19 часа на Националния стадион ”Васил Левски”. Това съобщиха от пресслужбата на МВР. Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно – пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона. Привържениците на „Славия“ ще бъдат пропускани от вход 1 и 2 на сектор „А“,  а феновете на гостуващия отбор – през вход 21 и 22 на сектор „Г“. Охраната на спортната среща ще се осъществява съвместно от частна охранителна фирма и полицията. Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/. За да бъде избегнато струпване, приканваме зрителите да се възползват от по-ранното отваряне на входовете на стадиона. Вратите за посетители ще бъдат отворени в 17.30 часа. Във връзка с провежданото спортно мероприятие,  в следобедните часове  е възможно е да възникне временно затруднение в движението в централната градска част.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " СДВР с мерки за сигурност в столицата заради мача от „Лига Европа“ между ПФК „Славия“ и ФК „Хайдук“ – Хърватия"}
{"url": "https://trud.bg/%d0%b4%d0%b6%d1%83%d0%bb%d0%b8%d0%b0%d0%bd%d0%b0-%d0%b3%d0%b0%d0%bd%d0%b8-%d1%81%d0%b5-%d1%81%d0%bd%d0%b8%d0%bc%d0%b0-%d0%b3%d0%be%d0%bb%d0%b0-%d0%bf%d0%be%d0%ba%d0%b0%d0%b7%d0%b0-%d0%bd%d0%be%d0%b2/", "text": "Джулиана Гани, която в началото на седмицата обяви, че   с младия си съпруг Станимир, сега показа новия си приятел. Той се казва Илиян Найденов и е фитнес инструктор. Новото гадже на Джулиана я тагна на обща снимка във Фейсбук и написа: My girl! Днес той показа и снимка от Монтана, на която двамата демонстрират изваяна фигура.“Тя беше ангел, жаден за хаос! Той беше дявол, търсещ покой!“, възкликна Илиян. Джулиана Гани се пошегува със ситуацията, като пусна свои голи снимки в социалните мрежи и написа: „И разведените сме хора.“ Цялата статия с галерия от снимки вижте в  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Джулиана Гани се снима гола, показа новото си гадже фитнес инструктор"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%b7%d0%b0%d0%bf%d0%bb%d0%b0%d1%88%d0%b8-%d1%81-%d0%bf%d0%be%d0%b4%d0%be%d0%b1%d0%b0%d0%b2%d0%b0%d1%89-%d0%be%d1%82%d0%b3%d0%be%d0%b2%d0%be%d1%80-%d0%b0%d0%ba%d0%be/", "text": "Китай обяви в сряда, че „изнудването“ от страна на САЩ няма да сработи, като властите в Пекин ще отговорят подобаващо, ако Вашингтон предприеме по-нататъшни стъпки, затрудняващи търговията, визирайки информациите, че администрацията на Доналд Тръмп смята да   на китайския стоки на стойност 200 млрд. долара. На ежедневен редовен брифинг в Пекин, говорителят на външното министерство Гън Шуан подчерта, че оказваният от САЩ търговски натиск няма да сработи и че китайските власти винаги са одобрявали провеждането на диалог за разрешаване на търговски проблеми, предаде Ройтерс. Коментарите на Гън Шуан са факт след серия информации, според които съветници на президента на САЩ Доналд Тръмп са предложили рязко повишаване на нивата на митата за вноса на китайски стоки за 200 млрд. долара до 25%, вместо първоначалното предложение за облагане с мито от 10 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Китай заплаши с подобаващ отговор, ако САЩ наложи нови по-високи мита"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%80%d0%b5%d1%88%d0%b8-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-31/", "text": "Правителството одобри доклада на Междуведомствения съвет по отбранителна индустрия и сигурност на доставките за 2017 г. През миналата година Съветът е провел 7 заседания, на които са издадени 124 лицензи и удостоверения за регистрация за външнотърговска дейност с продукти, свързани с отбраната и 11 изменения към тях. Спряно е действието на 2 лиценза и на 6 удостоверения за регистрация. Прекратено е 1 удостоверение за регистрация на трансфер на продукти, свързани с отбраната. Възстановено е действието на 2 лиценза и на 5 удостоверения за регистрация.  Докладът ще бъде предоставен на Народното събрание. Правителството одобри отчет за напредъка в изпълнението на Плана за действие с мерки, адресиращи основните проблемни области, възпрепятстващи нарастването на инвестициите. Мерките са утвърдени с РМС №411 от 2016 г. В рамките на отчетния период към 29 юни 2018 г. за изпълнени четири правни мерки. Изменен и допълнен е Законът за морските пространства, вътрешните водни пътища и пристанищата на Република България, отстранявайки пропуски в законовата уредба относно изработването, съгласуването, приемането и одобряването на генералните планове на пристанищата за обществен транспорт и подробните устройствени планове за яхтените, рибарските и пристанищата със специално предназначение, както и на специализираните пристанищни обекти и на брегоукрепителните хидротехнически съоръжения в акваторията на Черно море и в българския участък на река Дунав. Одобрени са и свързаните с това промени в Закона за устройство на територията. По този начин се облекчават инвеститорите при получаване на разрешителни за строителство на пристанища и специализирани пристанищни обекти. Приети са изменения в Закона за туризма, с които „къща за гости“ се определя като „жилищна сграда“. С тази промяна се премахват затрудненията пред инвеститорите, които се пораждаха от неясния статут и не причисляването на къщите за гости към определена категория строежи.  С нормативни промени в Наредбата за условията и реда за провеждане на обучение чрез работа (дуално обучение) и в Закона за развитие на академичния състав в Република България се адресират проблеми, свързани с липсата на специалисти в търсени от бизнеса области, както и с лошото качество на професионалното образование. Изпълнение са и мерки, водещи до подобряване обслужването на юридическите и физическите лица от Национална агенция за приходите (НАП). Облекчени са административните процедури и изисквания към клиентите на НАП при подаване на заявления и потвърждаване на достъпа до електронни услуги на НАП от всеки офис на агенцията. Уеднаквена е практиката на всички офиси на НАП и са разширени предоставяните от Агенцията електронни услуги, с което е подобрено прилагането на регламентираните правила при получаване на документи, подписани с електронен подпис на официалните електронни адреси на НАП. Правителството прие Отчет за изпълнение на общински програми за овладяване на популацията на безстопанствените кучета на територията на България за 2017 г. Само петнадесет от общо 265 общини нямат приети общински програми за овладяване популацията на безстопанствените кучета. Регистрираните приюти в страната са 47.  Общият брой на преброените безстопанствените кучета, получен при събиране на данните от всички общини в България е 24 194 за 2017 г. Техният брой през 2016 г. е бил 25 861. При изпълнение на Общинските програми за овладяване на популацията на безстопанствените кучета в страната през 2017 г. са заловени 22 318 броя, от които 3 817 броя са осиновени. В областите Бургас, София град, Стара Загора и Русе е най-голям процентът на осиновени кучета. 92 деца без право на наследствена пенсия от починал родител ще получат персонални пенсии в размер на 113,02 лв. месечно, реши правителството. Пенсиите са в размер на 90 на сто от социалната пенсия за старост и ще се изплащат от 1 август. С отпускането им ще бъдат подпомогнати 50 семейства, останали в затруднено финансово положение. Допълнителни разходи в размер на 171 500 лв. по бюджета на Министерството на правосъдието, бяха одобрени днес от Министерски съвет. Сумата е предназначена за възстановяване на направените от министерството разходи по изплащане на обезщетения на граждани и юридически лица, пострадали от бавно правосъдие. Това е общият размер на сумата, изплатена през второто тримесечие на 2018 г. от бюджета на Министерството на правосъдието по сключени споразумения за нарушени права за разглеждане и решаване на делата им в разумен срок. Изплащането на обезщетения за вреди от бавно правосъдие се извършва по реда на Глава трета „а“ от Закона за съдебната власт. Заявления срещу актове, действия или бездействия на органите на съдебната власт, с които се нарушава правото на разглеждане и решаване на делото в разумен срок, могат да подават страни по приключени граждански, административни и наказателни производства, както и обвиняеми, пострадали или ощетени юридически лица по прекратени досъдебни производства. Заявленията се разглеждат от специализирано звено на Инспектората към Висшия съдебен съвет, където се извършва проверка на обстоятелствата, а произнасянето по преписката се дължи в 6-месечен срок от постъпването на заявленията. Ако бъде преценено, че правото на заявителя на правосъдие в разумен срок е било нарушено, министърът на правосъдието или посочено от него лице определя размера на обезщетението, съобразно практиката на Европейския съд по правата на човека и предлага сключване на споразумение със заявителя. Средствата, необходими за изплащане на сумите по сключените споразумения, са планирани в централния бюджет. Правителството одобри Доклад за дейността на Съвета за координация в борбата с правонарушенията, засягащи финансовите интереси на Европейския съюз през 2017 г. Документът обхваща мерките, предприети у нас за борба с измамите, засягащи приходната и разходната част на бюджета на ЕС. Представени са по-важните законодателни, административни, организационни и оперативни мерки за осъществяване на ефективна превенция и противодействие на нередностите и измамите. Докладът включва обобщение и анализ на статистиката за миналата година за докладваните нередности, засягащи бюджета на ЕС, делегиран за изпълнение на България в режим на споделено управление. Правителството одобри също така и Отчета за изпълнение на Плана за действие за 2017 г. за изпълнение на Националната стратегия за превенция и борба с нередностите и измамите, засягащи финансовите интереси на ЕС, за периода 2014 -2020 г. Отчетът и Докладът за дейността на съвета за координация са изготвени на базата на информация, представена от членовете на Съвета и Прокуратурата на Република България. Правителството определи три лечебни заведения за университетски болници за срока на новата им акредитационна оценка. Това са „МНОГОПРОФИЛНА БОЛНИЦА ЗА АКТИВНО ЛЕЧЕНИЕ ПО НЕВРОЛОГИЯ И ПСИХИАТРИЯ „СВ. НАУМ“ ЕАД, „Университетска многопрофилна болница за активно лечение „СВЕТА ЕКАТЕРИНА“ ЕАД и „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „СВ. ИВАН РИЛСКИ“ ЕАД. И трите софийски лечебни заведения до настоящия момент са се ползвали с правата на университетска болница. Правителството прие решение да се промени статутът на управляван от Национална компания „Железопътна инфраструктура“ имот от публична държавна на частна държавна собственост. Теренът се намира в гр. Велико Търново, Промишлена зона „Дълбока лъка“ и е с площ 35 779 кв. м. Той няма функционално и технологично значение за сигурността и осъществяването на железопътните превози, тъй като няма обекти на железопътната инфраструктура. С промяна на собствеността се дава възможност на компанията да се разпорежда с имота и така да реализира приходи, необходими за подобряване на финансовото й състояние. На частна държавна собственост се променя статутът и на поземлени имоти в гр. Стара Загора, които са с предоставени права за управление на Министерство на отбраната. Имот, управляван от Държавно предприятие „Пристанищна инфраструктура“ от публична държавна става частна държавна собственост. Имотът се намира в гр. Бургас, Пристанище, Терминал Изток, и представлява обект с площ 1065,15 кв. м, разположен на 2 етаж от сграда Магазия 1. Предвижда се той да бъде предоставен на Националната художествена академия във връзка с акредитационна процедура за откриване на филиал в Бургас, в който да се провежда образователна и културна дейност. Други имоти – частна държавна собственост, намиращи се в Русе, са обявени за публична държавна собственост. Те са предоставени за управление на Русенския университет „Ангел Кънчев“ за осъществяваната от него научно-изследователска работа в изпълнение на договор за партньорство с БАН и за административни цели по трансграничен проект. Промяната в статута на имотите ще допринесе за изпълнение функциите на университета за развитие на научната дейност. „Български пощи’“ ЕАД ще продадат гаражни помещения в Благоевград. Общата площ на недвижимите имоти е 367 кв. м. Продажбата ще се извърши чрез търг с тайно наддаване при начална цена, не по-ниска от определената от независим оценител. Предложените на търг недвижими имоти са изгубили първоначалното си предназначение и функция и не са необходими за изпълнение на основната дейност на дружеството. По предложение на Междуведомствения съвет за управление на отнетото имущество, Министерският съвет възложи на Националната агенция за приходите да осъществи съответните правни и фактически действия и да продаде по реда на Данъчно-осигурителния процесуален кодекс имущество, отнето в полза на държавата с влезли в сила съдебни решения по 10 случая. Правителството прие също решение за учредяване безсрочно право на строеж върху поземлен имот в горска територия – публична държавна собственост, в землището на с. Зверино, община Мездра, област Враца. Имотът, с площ 400 кв. м се намира в района на дейност на Териториално поделение „Държавно горско стопанство Мездра“ към ДП „Северозападно държавно предприятие“ – Враца. Той ще бъде използван за изграждане на стълб за телекомуникационно оборудване и съоръжения на техническата инфраструктура към него на обект: „Базова станция GSM/UMTS № 5538“. „Теленор България“ ЕАД ще заплати по сметката на ДП „Северозападно държавно предприятие“ – Враца цена за учредяване безсрочно право на строеж в размер на 4 488,00 лв. По сметка на Изпълнителна агенция по горите ще бъдат заплатени режийни разноски на стойност 89,76 лева. По сметката на община Мездра ще бъде заплатен данък за придобиване на ограничено вещно право в размер, определен от общинския съвет. Безвъзмездно право на строеж се учредява върху имот – публична държавна собственост, част от дъното на българския участък на река Дунав, в полза на община Русе за изграждане на нови стационарни хидротехнически съоръжения. С тях ще се оформи защитена зона (лиман) за малки плавателни съдове в участъка между корабни места № 6 и № 7 от пристанище „Пристис“. Освен това ще бъде направена реконструкция и модернизация на съществуващите кейови стени на пристанището. Правото на строеж е учредено в съответствие с одобрения генерален план на пристанището. Строежът е финансиран по Програма „INTERREG V-A Румъния – България 2014 – 2020 г.“ като част от изпълнението на проект „Изработване на интегриран план за градско възстановяване и развитие на гр. Русе“. Държавата Либия ще придобие имота, в който се намира посолството й. Това реши Министерският съвет, като одобри договор между двете правителства. Имотът, който се намира в столичния квартал ж-к „Младост“ на бул. „Андрей Сахаров“ № 48, се ползва от 1996 г. от либийската страна за своята дипломатическа мисия. След проведен конкурс „Атлиман 2“ ЕООД е определен за концесионер на морски плаж „Китен-юг“, община Приморско, област Бургас. Концесионерът се задължава да за целия срок на договора за концесия от 10 г. цената за 1 бр. чадър да е в размер до 7 лв. с ДДС, а цената за 1 бр. шезлонг – до 7 лв. с ДДС в зоната за платени плажни принадлежности на морския плаж. Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане в размер на 7.20 на сто без ДДС. Размерът на годишното концесионно плащане за първата година от срока на концесията е в размер на 187 722,41 лв. с ДДС. Предложени са инвестиции за организация на спортно-развлекателните дейности на морския плаж в размер на 33 240 лв. с ДДС за срока на концесията. Софийското дружество „Прохорово майнинг” АД ще добива медни руди с попътни компоненти от молибден и злато от находище „Прохорово“, участък „Прохорово“. Концесията се предоставя за срок от 35 години. Очаква се за този срок постъпленията от концесионни плащания да бъдат в размер на около 54.8 млн. долара без ДДС. По закон те постъпват в държавния бюджет и в бюджетите на общините по местонахождение на концесионната площ – в случая Тунджа и Нова Загора. Концесионерът предвижда инвестиции през периода на концесията за обезпечаване на производствената дейност в размер над 214 хил. долара. За срок от 29 години „Минна компания“ ЕООД – София ще добива лигнитни въглища от находище „Алдомировски въглищен басейн“, участък „Радуловци“, намиращ се на територията на община Сливница, Софийска област. Постъпленията от концесионни плащания за срока на концесията се очаква да достигнат около 5.3 млн. лева без ДДС. Концесионерът предвижда да инвестира над 3 млн. лв. Допълнителни дейности по ограмотяване на 10 000 възрастни над 16 години е една от мерките, които предвижда Планът за действие за 2018 г. в изпълнение на Националната стратегия за учене през целия живот за периода 2014 – 2020 година. С него ще продължи осигуряването на условия за преход към функционираща национална система за учене през целия живот. Действията ще бъдат насочени към част от нейните основни инструменти: Европас, Европейския паспорт на уменията, кариерното ориентиране и др. В Плана са включени и приоритетни дейности, свързани с намаляване на относителния дял на преждевременно напусналите образователната система. Те са насочени към постигане на устойчиви резултати от функционирането на Механизма за съвместна работа на институциите по обхващане и включване в образователната система на деца и ученици в задължителна предучилищна и училищна възраст. В областта на училищното образование и обучение планът предвижда 2000 ученици да повишат своята информираност за Международното образователно изследване PISA 2018, а 5 000 ученици в VI клас да участват в оценяване за измерване на степента на тяхната четивна грамотност. 1300 учители ще участват в обучение, насочено към прилагане на различни методи за оценяване на учениците в контекста на PISA 2021. Основният фокус през 2018 г. в областта на професионалното образование и обучение ще продължава да бъде връзката между образованието, обучението, ученето и нуждите на пазара на труда. Повече от 1100 безработни лица, предимно младежи, ще бъдат включени в стажуване и чиракуване, осигурено с финансиране от държавния бюджет. Такива възможности ще се предоставят и по ОП „Развитие на човешките ресурси“ 2014-2020 г. Чрез реализирането на още 70 паралелки за дуално обучение ще продължи да се повишава атрактивността и важността му сред учениците и техните родители, като ще се работи и за засилване ролята на бизнеса в него.  За популяризиране на ученето през целия живот сред всички български граждани за четвърта поредна година ще бъдат организирани национални дни на учене през целия живот, в които се предвижда да вземат участие повече от 300 участници. Предвижда се да бъде извършена оценка на напредъка при постигането на целите в националната стратегия, свързани с реализиране на политиката за учене през целия живот. Оценяването на напредъка ще бъде осъществено в рамките на мащабен консултативен процес, извършен на областно и национално равнище. Правителството одобри проект на Закон за предприятията на социалната и солидарна икономика. Нормативният акт цели развитието на социалната и солидарна икономика като стопански отрасъл, което ще подобри достъпа до заетост и обучения на хората от уязвимите групи, ще създаде условия за повишаване на техния жизнен стандарт и ще намали социалното неравенство. Законопроектът дефинира същността, мястото и ролята на социалните предприятия като стопански обединения с подчертано различна ценностна насоченост, постигащи висока икономическа и социална резултативност. Нормативният акт урежда свързани със социалната и солидарна икономика отношения, видовете субекти и мерките за тяхното насърчаване, както условията и реда за дейността на социалните предприятия. Чрез законопроекта се регламентира, че субектите на социалната и солидарна икономика са кооперациите, юридическите лица с нестопанска цел и социалните предприятия. Предвижда се да се създаде публичен Национален регистър на социалните предприятия в България, които ще се класифицират в две категории: клас А и клас А+. Според проекта държавата чрез министъра на труда и социалната политика ще насърчава социалните и солидарните предприятия като им предоставя методическа помощ в търсенето на специализирано финансиране за дейността им, провежда национални обучителни програми за развитие на техния управленски капацитет. Законопроектът е разработен в изпълнение на Управленската програма на правителството. Социалната и солидарна икономика е форма на предприемачество, водещо до създаване на условия за по-добра взаимосвързаност на индивидуалните и колективни интереси, като преимущество имат социалните пред икономическите цели. Сдружаване в обществена и/или колективна полза, прозрачно управление, независимост от органите на държавната власт, участие на членовете и/или работниците при вземане на решения са основни принципи на социалната и солидарна икономика. Нов вид месечна помощ за деца без право на наследствена пенсия от починал родител предвижда законопроектът за промени в Закона за семейни помощи за деца, който беше одобрен от правителството. Предлаганите промени отговарят на потребността за специална защита и подкрепа на децата, които не се отглеждат от двамата си родители поради смърт в семейството. Новата месечна семейна помощ ще се предоставя на другия родител или на настойника/попечителя, които отглеждат детето. Помощта ще се предоставя до навършване на 18-годишна възраст, а ако детето учи – до завършване на средно образование, но не повече от 20-годишна възраст. Ако детето е завършило средното си образование преди навършване на 18-годишна възраст, помощта ще продължи да се предоставя до навършването й. Предвижда се и възможност за получаване на новата помощ от семействата на роднини и/или близки, при които е настанено дете, когато семейството не получава месечна помощ за отглеждането му съгласно Закона за закрила на детето. Новата помощ ще се предоставя от 2019 г., като ще се отпуска след доходен тест, а размерът й ще се определя ежегодно със закона за държавния бюджет. Помощта ще се отпуска за 12 месеца и ще може да се получава заедно с останалите видове семейни помощи, но няма да може да се получава заедно с персонална пенсия на дете по Кодекса за социално осигуряване. Министерският съвет прие Постановление за изменение на Наредбата за условията и реда за отпечатване и контрол върху ценни книжа. Промените целят осъвременяване на разпоредбите на Наредбата и въвеждане на иновативни решения и подходи при отпечатването на ценни книжа. Осигурява се възможност за въвеждане на нови материали при отпечатването на ценни книжа и отпадат несвойствените за Министерството на финансите дейности по доставка и осигуряване на специфични изисквания при съхранението на различни видове материали за печат на издаваните от МФ ценни книжа. С промените не се изключва употребата на специализирана хартия, а се въвежда допълнителна възможност за избор на различен от хартия материал. Правителството одобри изменения в Устройствения правилник на Министерството на икономиката. Предвижда се увеличаване числеността на заместник-министрите на икономиката от двама на трима, за сметка на числеността на Общата администрация и респективно числеността на дирекция „Финанси и управление на собствеността“. Заместник-министърът ще подпомогне министъра при осъществяването на политическата програма на правителството в областта на икономиката, при разработването на проекти на нормативни актове и при изпълнението на многофункционалните му правомощия. Предвидено е и отмяна и заличаване на текстове по отменения Закон за предотвратяване и установяване на конфликт на интереси, което ще осигури съответствие на Устройствения правилник на Министерството на икономиката със Закона за противодействие на корупцията и за отнемане на незаконно придобитото имущество (ЗПКОНПИ). Правителството прие промени в Устройствения правилник на Министерството на труда и социалната политика с цел синхронизирането му с Регламент 2016/679 на Европейския парламент за защитата на физическите лица, във връзка с обработването на лични данни. С измененията се уреждат функциите на длъжностно лице по защита на личните данни с оглед законосъобразното прилагане на нормативните актове в тази област. С приетите промени се въвеждат функционални промени в отделните дирекции на министерството, чиято цел е повишаване на ефективността на административните процеси, качеството на предоставяните електронни административни услуги и включване на допълнителни дейности, съобразно тяхната функционална компетентност. Общата численост на МТСП се увеличава с четири щатни бройки, които ще бъдат осигурени чрез намаляване на числеността на Агенцията по заетостта с три щатни бройки и на Националния институт за помирение и арбитраж с една щатна бройка. Направени са промени и с оглед синхронизация на функциите на Инспектората на министерството с последните изменения и допълнения на Закона за администрацията и приетия нов Закон за противодействие на корупцията и за отнемане на незаконно придобитото имущество. Правителството прие промени в Устройствения правилник на Изпълнителна агенция по горите. Общата численост на персонала в агенцията се увеличава с 5 щатни бройки. С повечето горски инспектори ще се засили контролът по стопанисване, ползване и опазване на горските територии. С правителственото постановления се променят и наименованията на две дирекции, структурата и числеността им, създава се и нова дирекция. Съгласно Закона за горите, за нуждите на държавната политика за развитие на горския сектор се провежда национална инвентаризация на горските територии. Новата дирекция „Инвентаризация и планиране“ ще организира изработването на плановете за ловностопанските дейности и за дейностите по опазване от пожари, ще контролира изработването на планове и програми за горските територии. Промени в концепцията за традиционните пощенски услуги ще бъдат обсъждани на извънреден Конгрес на Всемирния пощенски съюз от 3 до 7 септември в Адис Абеба. Правителството одобри позицията и състава на българската делегацията на форума. На Конгреса ще бъдат разгледани и приети предложения, свързани с усъвършенстването на международните пощенски услуги в рамките на Световната пощенска стратегия през периода 2017-2020 г. Предлаганите промени са мотивирани с необходимостта пощенските оператори да отговорят на новите процеси, свързани с ръста на електронната търговия. Делегатите ще формулират и основни критерии, свързани с предоставянето на услугите с добавена стойност. Министерският съвет прие законодателната и оперативната си програма за периода 1 юли -31 декември 2018 г. Законът за нормативните актове предвижда одобряването на проекти на закони и приемането на подзаконови нормативни актове на Министерския съвет да се осъществява въз основа на законодателна и оперативна програма за шестмесечен период. Програмите осигуряват планиране на актовете, които Министерският съвет ще разгледа и приеме през периода, както и планиране на процеса по извършването на оценка на въздействието. Законодателната и оперативната програма дават информация за основните положения на предлаганата уредба и последиците от прилагането й, цели, мотиви за приемане на актовете и сроковете за тяхната подготовка, съгласуване и приемане. Дават също така възможност за повишаване на прозрачността на процеса по изготвяне и приемане на нормативни актове и създават условия за по-широко гражданско участие в обществените консултации по проектите на нормативните актове. Включването на проекти в програмите се осъществява след извършена предварителна оценка на въздействието. Законодателната програма предвижда да бъдат разгледани общо 26 предложения за законопроекти, като 3 от тях са предложения за нови закони, за които ще бъде извършена цялостна предварителна оценка на въздействието. Оперативната програма предвижда да бъдат разгледани 32 проекта на нормативни актове от компетентността на Министерския съвет.  Съгласно разпоредбите на Закона за нормативните актове и Устройствения правилник на Министерския съвет и на неговата администрация, програмите ще бъдат публикувани заедно с извършените частични предварителни оценки на въздействието на Портала за обществени консултации www.strategy.bg. Правителството одобри доклад с резултатите от неформалното заседание на Съвета на ЕС „Правосъдие и вътрешни работи“ във формат „Вътрешни работи“, проведено на 12 и 13 юли в Инсбрук, Австрия. Министрите са дискутирали управлението на външните граници и миграцията, изграждането на стандарти за работа на полицията в близост до обществото, засилване на сътрудничеството в борбата с контрабандата на мигранти, както и необходимостта от създаване на европейски стандарти за защита на евреите и борбата с антисемитизма. От страна на Председателството е била направена презентация на Виенския процес и предимствата на работата при подобен модел. Проведена е и работна закуска между ЕС и страните от Източното партньорство, на която е подчертана необходимостта от активно сътрудничество с региона в областта на правосъдието и вътрешните работи. Правителството прие промени в Наредбата за общите изисквания към информационните системи, регистрите и електронните административни услуги, с които най-често използваните средства за електронна идентификация – квалифицираният електронен подпис (КЕП) и персоналният идентификационен код (ПИК), издаван от Националната агенция за приходите или от Националния осигурителен институт, ще се използват пълноценно и след 2018 г. при заявяване и предоставяне на административни услуги по електронен път. С удължаването на срока се гарантира непрекъснатост на процеса по заявяване и предоставяне на електронни административни услуги, както и се разширява кръгът от средствата, използвани за електронна идентификация на гражданите. С промяната се регламентира правна възможност при заявяване на електронни административни услуги за електронна идентификация на физически лица, освен ПИК на НАП и НОИ, да се използва и уникалният код за достъп (УКД), издаван от Националната здравноосигурителна каса, след интеграцията им със системата за електронна автентикация на Държавна агенция „Електронно управление“. Министерският съвет одобри допълнителни трансфери по бюджетите на общини за 2018 г. в общ размер на 110,9 млн. лв. и 358 хил. лв. за ремонт и довършителни дейности на православни храмове в гр. Варна и гр. Русе. Разчетени са средства по бюджета на община Пловдив в размер на 9 млн. лв. за финансиране на изграждането на нова или обновяване на съществуваща културна инфраструктура (художествени галерии, кина, зали за временни експозиции) и за обновяване на друга градска среда (площад „Централен“ и прилежащи културни пространства и др.). Финансираните обекти са в изпълнение на приетата с Решение № 302 на Министерския съвет от 2 юни 2017 г. Многогодишна програма (2015-2019 г.) за подкрепа на избрания за Европейска столица на културата български град.  По бюджета на Столична община е предвиден допълнителен трансфер в размер на 15 млн. лв. за финансиране изграждането на разширение на метрото – Трета метролиния, етапи І и ІІ, участъка от бул. „Владимир Вазов“ – ЦГЧ – жк „Овча купел“ – кв. „Горна баня“. Проектът е продължение на изграждащата се Трета метролиния от бул. „Владимир Вазов“ до жк „Овча купел“ със съвместна жп спирка и метростанция на жп линията София-Перник в кв. „Горна баня“ и ново метродепо в кв. „Земляне“. С постановлението са одобрени средства по бюджетите и на редица други общини, които са предназначени приоритетно за ремонт на общинска улична мрежа и за реализиране на редица инфраструктурни проекти в подкрепа на общинската социална и жилищна среда.  Допълнителните трансфери по бюджетите на общините и по бюджета на Министерския съвет се предоставят за сметка на предвидените средства в централния бюджет за 2018 г. и за сметка на преструктуриране на разходите и/или трансферите по централния бюджет за 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Вижте какво реши Министерският съвет днес, 1 август 2018"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0%d1%89-%d0%b8%d0%b4%d0%b2%d0%b0-%d0%bd%d0%b0-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f-%d0%b7%d0%b0/", "text": "Посланикът на САЩ Ерик Рубин и командирът на ВМС контраадмирал Митко Петев ще участват на церемонията в петък по връчване на сертификатите на военнослужещи от бойния ни флот, завършили курса за новите четири бързоходни лодки. Те бяха получени преди месец безвъзмездно със съдействието на посолството на САЩ в България. Новата придобивка са три лодки тип RHIB (надуваеми с твърдо дъно) и една средна патрулна лодка. След церемонията ще бъдат демонстрирани възможностите на лодките в морето край Пункта за базиране Варна . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Посланикът на САЩ идва на церемония за новите лодки на ВМС"}
{"url": "https://trud.bg/%d0%b8%d0%b0%d0%bd%d0%bc%d1%81%d0%bf-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%be%d0%bb%d0%b5%d0%ba%d1%82%d0%b8/", "text": "Изпълнителна агенция за насърчаване на малките и средните предприятия организира български колективен щанд по време на     в палата за мода, аксесоари и бижута. Събитието се организира два пъти годишно от 1964 г. Изложбата е една от водещите в областта и възможност за участие в b2b срещи със специалисти, демонстрации и представяне на продуктовите иновации в сферата на модата, аксесоарите и бижутата. Участието на българските предприятия се финансира по Проект № BG16RFOP002-2.003-0001 „Създаване на условия за устойчиво развитие и успешно интегриране на българските предприятия на европейски и международни пазари чрез осигуряване на подкрепа за участие в международни търговски панаири и конференции“. За допълнителна информация посетете интернет страницата на ИАНМСП –  Проект №BG16RFOP002-2.003-0001 „Създаване на условия за устойчиво развитие и успешно интегриране на българските предприятия на европейски и международни пазари, чрез осигуряване на подкрепа за участие в международни търговски панаири и конференции“ .", "date": "2018.08.01", "title": " ИАНМСП организира български колективен щанд по време на Международното изложение за стил на живот HOMI"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%be%d1%82%d0%ba%d1%80%d0%b8%d0%b2%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0/", "text": "      АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Столична община открива процедурата за кандидатстване по Програма „Европа“ – 2019"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d1%8a%d0%b4%d0%b5-%d1%81%d0%bf%d0%b8%d1%80%d0%b0%d1%82-%d0%b2%d0%be%d0%b4%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f-%d1%83%d1%82%d1%80%d0%b5/", "text": "Поради авария временно е прекъснато подаването на топла вода към жк „Люлин“ 1 и жк „Люлин“ 2, съобщиха от „Топлофикация София“ ЕАД. От дружеството информираха, че незабавно е създадена необходимата организация, като ще се работи до пълното възстановяване на топлоподаването. „Софийска вода“ временно ще прекъсне утре водоснабдяването в някои части на столицата, съобщиха още от дружеството. Във връзка с пресвързване на уличен водопровод на ул. “ Едуард Генов“ жк. „Малинова долина“ , се налага спиране на водоподаването от 10.00 до 22.00 часа на клиентите на „Софийска вода“, живеещи в района на: бл.21, бл. 22, бл. 23,бл. 24, бл. 25, бл. 27. Във връзка с подмяна на сградно водопроводно отклонение на ул. „Сопот“ жк. „Хаджи Димитър“ , се налага спиране на водоподаването от 09.00 до 21.00 часа на клиентите на „Софийска вода“, живеещи в района на: по ул. „Сопот“ от ул. „Васил Кънчев“ до ул. „Проф. Иван Шишманов“. Във връзка с изграждане на сградно водопроводно отклонение на ул. „Христо Максимов“ жк. „Гео Милев“ , се налага спиране на водоподаването от 11. 00 до 18. 00 часа на клиентите на „Софийска вода“, живеещи в района на:  по ул. „Христо Максимов “ от ул. „Симеонов век“ до ул. „Елисавета Багряна“. Във връзка с диагностика на уличен водопровод на ул. „Чавдарица“ кв. „Изгрев“ гр. Банкя, се налага спиране на водоподаването от 13. 30 до 16.30 часа на клиентите на „Софийска вода“, живеещи в района на: по ул. „София“ от ул. „София“102 до края на улицата и ул. „Чавдарица“. Във връзка с подмяна на уличен водопровод на ул. 756 и ул. „Димитър Шишманов“ кв. „Горна баня“, се налага спиране на водоподаването от 09:00 до 21:00 часа на клиентите на „Софийска вода“, живеещи в района на: ул. „Димитър Шишманов“, ул. „Еделвайс“, ул. 646, ул. 754,по ул. 756 от ул. 755 до ул. 757. Във връзка с подмяна на сградно водопроводно отклонение на ул. „Цар Борис III“ с. Казичене , се налага спиране на водоподаването от 09. 30 до 19. 30 часа на клиентите на „Софийска вода“, живеещи в района на: ул. „Троянов път“, ул. „Цар Борис III“, ул. „Васил Левски“, ул. „Кръстю Пастухов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Вижте къде спират водата в София утре"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d1%87%d0%b0%d1%81%d1%82%d0%b8%d1%87%d0%bd%d0%be-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8-4/", "text": "Частично бедствено положение е обявено в община Девин за районите на селата Михалково, Чуруково и Осиково. Това заяви пред журналисти областният управител на Смолян Недялко Славов. Проблемите там са свързани най-вече със пропаднали пътища. По думите на Славов, общинското ръководство е на място, за да извърши оглед на щетите, които не са малки. Пътят за село Осиково е прекъснат на няколко места, а до късно снощи екипи на пътноподдържащата фирма са заскалявали пътя Девин – Кричим, при разклона за село Осиково, за да се осигури преминаването на автомобили двупосочно в едното пътно платно. По отношение на срутището по пътя за село Забърдо в община Чепеларе, заради което също е обявено частично  , областният управител отбеляза, че алпинистите, които са ангажирани за свлачището край село Тикале са там, за да направят оглед. Очаква се по-късно днес те да се срещнат с областния управител и да се вземе решение дали може да се разчисти пътят и до края на деня да бъде отворен за движение. Отмяната на бедственото положение ще стане след преценка на общинския кризисен щаб в Чепеларе, каза още Недялко Славов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Обявиха частично бедствено положение в община Девин"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bf%d0%be%d1%81%d1%82%d1%8a%d0%bf%d0%b8-%d0%b2-%d0%b1%d0%be%d0%bb%d0%bd%d0%b8%d1%86%d0%b0/", "text": "Временно отстранената от длъжността кмет на кв. „Младост” Десислава Иванчева е приета в болница, стана ясно от публикация в социалните мрежи. Тя беше откарана там с белезници.  На профила на Десислава Иванчева е публикувано съобщение, според което тя е приета за една седмица с цел да се изследва тумор на хипофизата ѝ, който има от две години. „Силно се надяваме туморът да не се е увеличил, но е възможно, като имаме предвид болките в главата ѝ, от които отдавна се оплаква, огромният стрес, който преживя от показния арест и престъплението по набеждаване за подкуп, извършено срещу нея и Биляна Петрова, унижението в съдебните зали и медиите, както и пребиваването в отвратителните условия в ареста”, пише в съобщението. Публикувано е и видео, на което се вижда влизането на Иванчева в болницата. „Вижте във видеото как е окована Деси Иванчева – като Ханибал Лектър, само маската са пропуснали, но пък я бяха наплашили достатъчно като ѝ бяха забранили да говори”, пише още в публикацията на профила на Иванчева. По-късно днес ще бъде внесена подписка, адресирана до правосъдния министър Цецка Цачева, за пускането на свобода на Иванчева и Петрова, за самоотвод на спецпрокуратурата и за започване на независимо разследване срещу организираната престъпна група, която е набедила двете жени във взимане на подкуп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Десислава Иванчева постъпи в болница за изследвания\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d0%b8-%d0%b7%d0%b0%d0%b4%d1%80%d1%8a%d1%81%d1%82%d0%b2%d0%b0%d0%bd%d0%b5-%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%bc/", "text": "Затворена е магистрала „Тракия“ в посока Бургас в карнобатския участък, предаде БНР. От полицията съобщават, че обходният маршрут е през Ямбол и Средец. Причина за затварянето са катастрофи в участъка на магистралата и голямото задръстване, което затруднява движението. От полицията напомнят, че има ремонт на пътя Карнобат – Айтос и затова е невъзможно ползването му като алтернатива.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Катастрофи и задръстване затвориха магистрала „Тракия“ от Карнобат до Бургас"}
{"url": "https://trud.bg/%d0%bf%d1%80%d0%b5%d0%bf%d0%be%d0%bb%d0%be%d0%b2%d0%b8%d1%85%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d0%bf%d1%8a%d1%82%d1%8f-%d0%b4%d0%be%d0%b1%d1%80%d0%b8%d1%87-%d0%b2%d0%b0/", "text": "Завърши ремонтът на 15,5 километра от основния път Варна – Добрич, съобщават от Агенция „Пътна инфраструктура“/АПИ/. Те са първата част от трасето с обща дължина 30 км (Варна-Кардам), което се реализира със средства от ОП „Региони в растеж“. Продължават строителните дейности на останалите 14 км между Добрич и Кардам, които се очаква да завършат през ноември. Второкласният път II-29 е най-кратката връзка между Румъния с курортите по българското Черноморие и е основно трасе между Варна и Добрич, което е целогодишно натоварено. След ремонта пътят е с нова асфалтова настилка, маркировка и знаци, посочват от АПИ. За добро отводняване са изградени нови облицовани окопи и дренажна система. Повишена е безопасността на движение, осигурява се постоянна скорост на движение, с което значително се намалява времето за пътуване. Стойността на извършения ремонт е 8.5 млн. лева с ДДС и близо 194 000 лв. за строителен надзор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Преполовиха ремонта на пътя Добрич-Варна\t\t\t"}
{"url": "https://trud.bg/%d1%81%d0%be%d0%b7%d0%be%d0%bf%d0%be%d0%bb-%d1%81%d0%b5-%d0%bf%d1%80%d0%be%d1%81%d1%82%d0%b8-%d1%81-%d0%b1%d0%be%d0%b6%d0%b8%d0%b4%d0%b0%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2/", "text": "Созопол се прости с проф. Божидар Димитров. Семейството на професора разпръсна част от праха му в морето до остров Свети Иван. Дъщерята на Божидар Димитров – Мария, неговата сестра, кметът на морския град Панайот Рейзи и приятели се качиха на специално корабче, за да изпълнят последната воля на историка. „Той обичаше Созопол и Созопол обичаше него“, каза сестрата на професора. „Имам чувството, че е до мен и той дава интервю също. Това е неговата воля, понеже е бил водолаз. Искаше част от праха му да е в морето, а друга при баба и дядо“, разказа и дъщеря му. Десетки хора се събраха на пристанището в Созопол, за да си вземат последно сбогом с Божидар Димитров. Улица в Стария град и Археологическият музей на Созопол ще носят името на проф. Божидар Димитров. Професорът почина на 1 юли, на 72-годишна възраст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Созопол се прости с Божидар Димитров"}
{"url": "https://trud.bg/%d0%be%d0%bf%d0%b0%d1%81%d0%bd%d0%b8-%d0%b2%d0%b5%d1%89%d0%b5%d1%81%d1%82%d0%b2%d0%b0-%d0%bd%d0%b0-%d1%80%d0%b0%d0%b1%d0%be%d1%82%d0%b0-%d1%80%d0%b0%d0%b7%d0%b1%d0%be%d0%bb%d1%8f%d0%b2%d0%b0%d1%82-120/", "text": "Всяка година около 1,6 млн. души в Европа се диагностицират с рак, а около 120 000 от тях се разболяват в резултат на професионална експозиция на канцерогени. Това води до почти 80 000 смъртни случая годишно. По данни от оценки на Международната организация на труда (МОТ) и Европейския съюз (ЕС) канцерогените са причинителят на по-голямата част от смъртоносните професионални заболявания в ЕС, предаде „Дарик“. Преките разходи, произтичащи от експозиция на канцерогени на работното място в Европа, се оценяват на 2,4 млрд. евро годишно. Към 2017 г. базата данни, изградена съгласно изискванията на Регламента относно класифицирането, етикетирането и опаковането (CLP), съдържа информация за 129 000 опасни вещества, които се произвеждат или внасят на територията на Съюза. Излагането на опасни вещества на работното място е свързано с тежки и дълготрайни здравословни проблеми – с респираторни заболявания; увреждания на вътрешните органи, включително мозък и нервна система; кожни раздразнения и кожни болести; професионални ракови заболявания (левкемия, рак на белите дробове, мезотелиома и рак на носната кухина). Наличието на опасни вещества може да изложи работниците на риск от пожар, експлозия, тежко отравяне и задушаване. Според второто Европейско проучване на новите и нововъзникващите рискове в предприятията, организирано от EU-OSHA, опасни вещества се срещат по-често в определени сектори, например селското стопанство, производството и строителството. Въпреки това около 18% от всички работещи в ЕС твърдят, че са изложени на вредното им въздействие повече от една четвърт от работното си време, като този дял не се променя от 2000 г. А около 38% от предприятията от всички сектори съобщават, че за потенциално опасни химични или биологични вещества на работните си места. Затова Изпълнителна агенция „Главна инспекция по труда“ (ГИТ) организира информационна и инспекционна кампания „Здравословни работни места, 2018-2019 г., управление на опасните вещества на работното място“, съобщиха от пресцентъра на службата. С нея България се включва в двугодишната кампания на Европейската агенция за безопасност и здраве при работа (EU-OSHA), която започна през април 2018 г. и е посветена на повече информираност и превенция на риска от работата с опасните вещества в ежедневната трудова дейност. От 1 август 2018 г., в рамките на планираната си инспекционна дейност, при проверките в предприятия контролните органи на Агенцията специално ще следят за оценката на риска и предприетите мерки за минимизиране на рисковете вследствие използването на опасни вещества от работещите в тях. Инспекцията по труда разчита на съдействие от страна на работещите като попълнят анонимно специални анкети. Целта е да се установи доколко работещите познават изображенията, с които на етикетите се визуализират различните рискове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Опасни вещества на работа разболяват 120 хил. души годишно в ЕС от рак"}
{"url": "https://trud.bg/%d0%b8%d0%bd%d1%81%d1%82%d0%b0%d0%bb%d0%b0%d1%86%d0%b8%d0%b8-%d0%b7%d0%b0-%d0%bf%d1%80%d0%b5%d1%80%d0%b0%d0%b1%d0%be%d1%82%d0%ba%d0%b0-%d0%bd%d0%b0-%d0%be%d1%82%d0%bf%d0%b0%d0%b4%d1%8a%d1%86%d0%b8/", "text": "Министърът на околната среда и водите Нено Димов подписа договор за изграждане на инсталации за преработка на отпадъци с общините Севлиево, Дряново и Сухиндол. Проектът включва две инсталации за компостиране на територията на Севлиево и Дряново и изграждане на площадка за компостиране на място за община Сухиндол, съобщиха от МОСВ. Съоръженията ще обслужват над 42 000 жители. Компостиращите инсталации са предвидени с общ капацитет близо 4000 тона годишно. Общият размер на инвестицията е над 2,2 млн. лв. Оперативна програма „Околна среда 2014-2020“ осигурява безвъзмездна финансова помощ в размер на над 1,8 млн. лв. Срокът за изпълнение на проекта е 12 месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Инсталации за преработка на отпадъци изграждат в Севлиево, Дряново и Сухиндол"}
{"url": "https://trud.bg/70-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d1%80%d0%be%d0%bb%d0%b8%d0%b2%d0%bd%d0%b8-%d0%b4%d1%8a%d0%b6%d0%b4/", "text": "Проливни валежи предизвикаха наводнения в Румъния. 70-годишна жена загина, след като къщата ѝ е била отнесена от придошли води в окръг Хунедоара, предаде БТВ. Любителски видеа са заснели водната стихия и в полите на средновековния замък на Дракула. Разрушени са пътища, активирали са се свлачища, наводнени са къщи. Обилните валежи затрудниха движението и в някои от големите градове. През изминалата нощ пожарникари са изпомпвали вода от стотици наводнени жилища и мазета. В североизточния окръг Нямц властите са евакуирали временно няколко души заради опасност от наводнения. Властите издадоха предупреждение за опасни метеорологични условия в 66 населени места в 25 окръга. Те съветват хората да не се приближават до бреговете на реки и да не прекосяват бързо течащи води. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " 70-годишна жена загина при проливни дъждове в Румъния"}
{"url": "https://trud.bg/%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%ba%d1%80%d0%b0%d0%bb%d1%81%d0%ba%d0%b8-%d0%b1%d0%b8%d0%b6%d1%83%d1%82%d0%b0-%d0%b2-%d1%88%d0%b2%d0%b5%d1%86%d0%b8%d1%8f/", "text": "Шведската полиция издирва крадци, които посред бял ден задигнаха от катедрала кралските бижута от XVII век, включително две корони, и избягаха с моторница, съобщи Би Би Си. Кралски погребални регалии били откраднати във вторник по обед от катедрала в град Стренгнес, на 100-ина километра западно от Стокхолм. Полицията потвърди, че са изчезнали златната корона и скиптърът на Карл IX и златната корона на неговата съпруга, кралица Кристина. Крадците, които още не са идентифицирани, използвали за бягството след удара във вторник по обяд моторница, която ги чакала край брега. Полицията веднага вдигнала хеликоптери, патрулни коли и лодки за издирването по земя, вода и от въздуха, но засега безуспешно. Търси се и малка моторна лодка, на която полицията има описание. Говорител на полицията заяви пред АФП, че не разполага с оценка на задигнатото, което е „национално съкровище“ и вероятно много трудно ще бъде продадено. След кончината му през 1611 г. Карл IX – син на един от най-великите шведски монарси – Густав Ваза, е погребан в катедралата в град Стренгнес. Кралица Кристина умира през 1625 г. Двамата по-късно са ексхумирани, като бижутата били изложени в заключен шкаф с витрина в катедралата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Задигнаха кралски бижута в Швеция"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%be%d1%82%d0%bf%d1%83%d1%81%d0%bd%d0%b0-38-000-%d0%bb%d0%b5%d0%b2%d0%b0-%d0%b7%d0%b0-%d0%b0%d1%80%d1%85%d0%b5%d0%be%d0%bb%d0%be%d0%b3%d0%b8/", "text": "Дъждовното лято ще се отрази на работата на археолозите в крепостта Трапезица във Велико Търново. Това прогнозира археологът проф. Константин Тотев, който ръководи един от екипите, които проучват средновековната цитадела във Велико Търново. Този сезон на хълма Трапезица ще работят три екипа, които са финансирани от Министерството на културата. Ведомството отпусна общо 38 000 лева за обектите, които изследват проф. Тотев и доц. Деян Рабоянов. Това съобщи проф. Константин Дочев, директор на филиала на Националния археологически институт с музей при БАН. По 19 000 лева са разпределени за южната част на крепостта, която обхваща някогашен жилищен квартал и църква №22, която проучва доц. Рабоянов и за северната част на хълма, която включва Западната крепостна стена и църква № 20, която изследва проф. Константин Тотев. Третият екип, който се ръководи от доц. Мирко Робов и който работи в източната част и големия комплекс до църква №3, се финансира с други средства. През август трябвало да започне работа екипът на доц. Мирко Робов, но разкопките се бавят заради лошото време. Най-вероятно ще настъпят промени в графика на проучвателите. Доц. Рабоянов следва да започне работа през септември, а неговият екип – през октомври. Дъждовете обаче не спират проучванията на търновските археолози от филиала към НАИМ на БАН, които не работят регионално, а и на други обекти в страната, свързани с Второто българско царство. Проф. Тотев е консултант на екипа, който копае в средновековната крепост Русокастро край Бургас, свързана с победата на цар Иван Александър над византийския император Андроник. През 1332 г. в битката при Русокастро цар Иван Александър побеждава византийския император Андроник III – последната българска победа преди падането на България под османска власт. Проучванията, които се извършват от екип от бургаския музей, се финансират от бюджета на Община Камено. По думите на археолога, има много нови артефакти и находки, открити в крепостта, която местните власти имат амбиция да превърнат в социализиран обект на културния туризъм. Доц. д-р Деян Рабованов продължава за поредно лято да ръководи екипа, който проучва местността Бузово кале край Казанлък. И тази година археолозите са открили златни монети и нови находки в крепостта, която е била важен локален център както през VI в., така и по време на Второто българско царство и е една от най-големите крепости в Розовата долина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Държавата отпусна 38 000 лева за археологически разкопки в Търново"}
{"url": "https://trud.bg/%d1%81%d1%8a%d1%80%d0%bd%d0%b0-%d1%86%d0%b5%d0%bb%d1%83%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b9-%d0%b2-%d0%b7%d0%bd%d0%b0%d0%ba-%d0%bd%d0%b0-%d0%b1%d0%bb%d0%b0%d0%b3%d0%be%d0%b4%d0%b0/", "text": "Полицай и малка сърна се превърнаха в интернет сензация, а техни снимки се споделят в мрежата от хора по цял свят. Пътен полицай помогнал за спасяването на животинчето от пожар, бушуващ в Калифорния. „Тя първо риташе, страхуваше се, после се успокои. По едно време заплака почти като бебе”, разказа той. Полицаят взел сърната, за да я заведе в местна спасителна организация. За благодарност получил целувка, която вероятно ще помни цял живот – горското животно ласкаво близнало спасителя си, а моментът бе уловен на снимка. В момента сърничката Кара се намира в спасителен център, чувства се добре и се възстановява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Сърна целуна полицай в знак на благодарност, че я спасил от пожар"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%be%d0%b1%d1%81%d1%8a%d0%b4%d0%b8-%d1%81-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b0-%d1%80-%d1%81%d1%83/", "text": "Председателят на АБВ Румен Петков обсъди с Н. Пр. Илхам Ахмед, посланик на Република Судан в България, задълбочаването на добрите икономически и културни взаимоотношения между двете държави, съобщиха от партията. По време на разговора Петков подчерта, че страната ни е сред първите в света, признали независимостта на Република Судан, което е допълнителен фактор за доброто сътрудничество повече от 60 години. Двамата разгледаха и възможността за динамизирането на отношенията между България и Судан, като обсъдиха и варианти за улесняване на процедурата по прием и подготовка на судански студенти в български университети. Председателят на АБВ подчерта солидния експертен потенциал, с който България разполага в сектор „енергетика“ и който може да бъде в полза за гарантиране на енергийната сигурност на африканската държава, както и посочи високото ниво на подготвеност и професионализма на фирмите от българския строителен сектор. Румен Петков заяви още, че страната ни може да помогне за популяризирането на културно-историческото наследство на Р Судан, особено в областта на археологията. Н. Пр. Илхам Ахмед пое ангажимент да съдейства за реализацията на обсъдените теми, като заяви готовност да окаже съдействие за презентацията на български Висши учебни заведения в Судан и да подкрепи инициативи, свързани с възможността за организиране на енергийни консултации от страна на български специалисти. Румен Петков и Н. Пр. Илхам Ахмед разгледаха варианти за динамизиране на взаимоотношенията между двете държави с сферата на туризма, както и възможността за разкриване на българско посолство в Р Судан, което ще улесни значително бизнес комуникациите и издаването на визи за обучение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Румен Петков обсъди с посланика на Р Судан в България задълбочаването на добрите икономически и културни взаимоотношения между двете държави"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d0%b7%d0%b0%d0%bf%d0%b0%d0%b7%d0%b8-%d0%be%d0%bf%d0%b8%d1%82%d0%b5%d0%bd-%d0%b8%d0%b3%d1%80%d0%b0%d1%87/", "text": "Опитният Асен Великов остава в баскетболния „Левски Лукойл“ за още един сезон. 32-годишният плеймейкър е четвъртият ключов играч, с който „сините“ подписват. Преди това договорите си парафираха Божидар Аврамов и близнаците Калоян и Деян Иванови.  Дългогодишният национал започва кариерата си в „Черно море“ (Варна), минава през „Левски“, „Рилски спортист“, „Лукойл Академик“, а през 2018-а бе част от новосформирания „Левски Лукойл“, с който става шампион у нас и в Балканската лига. През есента „сините“ ще имат тежки битки в квалификациите на Шампионската лига.  Друг водещ отбор у нас – „Балкан“ пък привлече двама нови. Част от селекцията на ботевградския тим станаха Димитър Димитров, който идва от „Академик Бултекс 99“ (Пд), и Крис Минков, бивш кадър на „Левски Лукойл“. Отборът на „Балкан“ се подготвя за квалификациите на евротурнира за купата на ФИБА. Тимът приема холандския „Ню Хероус ден Бош“ на 3 октомври, а реваншът е на 10-и. Другият български състав в надпреварата „Рилски спортист “ очаква победителя от сблъсъка между “Катая“ (Финландия) и „Роза Радом“ (Полша). Двубоите са на същите дати.", "date": "2018.08.01", "title": " „Левски Лукойл” запази опитен играч"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1-23/", "text": "Кметът на Благоевград д-р Атанас Камбитов отбеляза 115 години от Илнденско-Преображенското въстание с призив към гражданите, съобщиха от общината. СКЪПИ СЪГРАЖДАНИ, На днешния ден преди 115 години камбанният звън на Илинден възвестява желанието за свобода и човешки права. Без да се страхуват за живот и имот, нашите предци  написват една от епичните и трагични страници в историята- Илинденско-Преображенското въстание.  Поклон пред героите на Илинден, Преображение и Кръстовден!  Те винаги ще бъдат живи в сърцата ни!  Те винаги ще бъдат пример!  Да помним! Д-Р АТАНАС КАМБИТОВ  КМЕТ НА ОБЩИНА БЛАГОЕВГРАД АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Кметът на Благоевград д-р Атанас Камбитов: Поклон пред героите на Илинден, Преображение и Кръстовден"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%be%d0%b2%d0%b5%d0%b4%d0%b5-%d1%80%d0%b0%d0%b1%d0%be%d1%82%d0%bd%d0%b0-%d1%81%d1%80%d0%b5%d1%89-9/", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Китай в България Н.Пр. Джан Хайджоу, съобщиха от партията. Двамата обсъдиха посещението на китайския премиер Ли Къцян в България по повод срещата на върха във формат „16+1“, която се проведе в София през юли, като бе изразено общо мнение, че тази първа визита на китайски премиер в България след 18 години е сигнал за високата оценка за Българското председателство на Съвета на ЕС. „Вече се работи по реализирането на договореното по време на срещите на двамата премиери“, обясни посланикът на Китай в България. Очаква се и стартирането на Глобален център за партньорство на държавите от Централна и Източна Европа и Китай, който ще бъде базиран в България. Центърът ще предостави възможност да се обединят експертните усилия в различните секторни политики на представители на изпълнителната, законодателната и местната власт, академичните среди, неправителствени организации и мозъчни тръстове. „Това ще позволи да се генерират практични идеи за сътрудничество от взаимен интерес в съгласие с принципите на партньорството между ЕС и Китай“, заяви Цветанов. По време на работната среща бе потвърден интересът на Китай за проекти в сферата на инфраструктурата, селското стопанство, туризма, енергетиката и транспорта. Цветан Цветанов и Н.Пр. Джан Хайджоу се обединиха около мнението, че добрите двустранни отношения между Китай и България ще продължат да се развиват в този контекст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Цветан Цветанов проведе работна среща с посланика на Китай в България Н.Пр. Джан Хайджоу"}
{"url": "https://trud.bg/%d1%81%d1%8a%d0%b1%d0%b8%d1%80%d0%b0%d1%82-%d0%bf%d0%b0%d1%80%d0%b8-%d0%be%d1%82-%d0%b8%d0%bc%d0%b5%d1%82%d0%be-%d0%bd%d0%b0-%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4/", "text": "Столичният кмет Йорданка Фандъкова сигнализира за фейсбук профил, направен от нейно име, от който се изпращат лични съобщения до потребители на социалната мрежа. Профилът с името на Фандъкова заблуждава за инициатива за финансово подпомагане на хората в затруднено положение. „Получих съобщения за фейсбук профил, направен от мое име, от който се изпращат лични съобщения до потребители на социалната мрежа. Адресът на този профил е  . В личните съобщения се говори за инициатива за финансово подпомагане на хората в затруднено положение. Не мога да кажа със сигурност каква е целта на лицата, които разпространяват тази информация, но определено целят да заблудят хората, които ги получават.“, написа столичният кмет на официалния си профил във фейсбук. Единственият ми официален профил е този и той носи знака за персонална верификация, предупреди столичният кмет. Фандъкова е изпратила сигнал до ГДБОП с молба за проверка, така че да се предотвратят евентуални злоупотреби чрез използване на името й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Събират пари от името на Йорданка Фандъкова чрез фалшив профил във фейсбук"}
{"url": "https://trud.bg/%d0%b5%d0%b2%d0%b0-%d0%bb%d0%be%d0%bd%d0%b3%d0%be%d1%80%d0%b8%d1%8f-%d0%b8-%d1%81%d0%b8%d0%bd%d1%8a%d1%82-%d1%9d-%d1%81-%d0%bf%d1%8a%d1%80%d0%b2%d0%b0-%d1%84%d0%be%d1%82%d0%be%d1%81%d0%b5%d1%81%d0%b8/", "text": "Месец след раждането, Ева Лонгория най-сетне показа сина си Сантяго. Двамата красят корицата на списание Hola. Ева и преди е споделяла снимки на бебето в Instagram, но досега не е разкривала лицето му. „Ето го! Сантяго Енрике Бастон маха за здравей на целия свят! Нямах търпение да споделя тази снимка с вас“, пише в социалните мрежи звездата, цитирана от MissBloom. Снимките за изданието са направени в дома на Лонгория в Лос Анджелис. Пред екипа на медията актрисата споделя, че трите по-големи деца на съпруга й Хосе Бастон – Наталия, Мариана и Хосе, вече са влезли в ролята си на по-големи братя и сестри, освен това активно са участвали в избора на име на бебето. Ева неведнъж е споделяла, че вече е готова да стане майка, но не на всяка цена. „Винаги съм искала да създам семейство, но децата са продукт на любовта. Не искам да отгледам детето си сама“, каза преди време Лонгория. Съвсем очаквано, актрисата роди на 43-годишна възраст от мексиканския медиен магнат Хосе Бастон. Синът им се роди на 19 юни в медицински център в Лос Анджелис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Ева Лонгория и синът ѝ с първа фотосесия\t\t\t"}
{"url": "https://trud.bg/%d0%b2-%d0%b3%d1%8a%d1%80%d1%86%d0%b8%d1%8f-%d0%be%d1%82%d0%bd%d0%be%d0%b2%d0%be-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b0%d0%b2%d0%b0%d1%82-%d0%b7%d0%b0-%d0%b2%d0%b8%d1%81/", "text": "Гръцката Гражданска защита излезе отново с предупреждение за висок риск от пожари, след като огън избухна на остров Закинтос. На Халикдики пък започнаха да бутат огради, за да осигурят достъп на всички до морето. Пожарът на остров Закинтос е частично овладян, съобщават огнеборците. От Гражданска защита информират за висок риск от пожари в следващите дни. Властите пропомнят забраната за палене на огън в близост до горски масиви. След решение на правителството за стриктно прилагане на закона срещу незаконното строителство, властите на Халкидики започнаха днес разрушаване на огради на частни имоти, които пречат на достъпа до морето. Кметът на туристическия район Касандра съобщи,че се отваря свободен достъп до морската ивица през 300 метра, както налага законът. Очаква се властите на всички райони в близост до морето да предприемат спешно стриктни мерки в тази насока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " В Гърция отново предупреждават за висок риск от пожари"}
{"url": "https://trud.bg/%d1%85%d0%b0%d1%81%d0%ba%d0%be%d0%b2%d1%81%d0%ba%d0%b8-%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d1%81%d0%bf%d0%b0%d1%81%d0%b8%d1%85%d0%b0-17-%d0%b3%d0%be%d0%b4%d0%b8%d1%88%d0%bd%d0%be/", "text": "Около 13 часа днес, в дежурния център на пожарната служба в Хасково бил получен сигнал от мъж и жена, че 17-годишно момиче се намира на малък остров в река Арда и животът му е застрашен от придошлите води на реката, съобщиха от МВР. Незабавно към мястото на инцидента, близо до село Бориславци, бил изпратени екипи от пожарната служба. На място жената и мъжът им обяснили, че заедно с момичето били на разходка до острова, когато нивото на водата в реката рязко се повишило. Двамата успели да се доберат до брега и потърсили помощ от пожарната служба. Пожарникарите осъществили контакт с бедстващото момиче и предприели всички необходими действия за спасяването му. Спасителната операция приключила щастливо около 14.30 часа. Тримата участници в инцидента са били в добро здравословно състояние и не им е оказвана медицинска  помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Хасковски огнеборци спасиха 17-годишно момиче от придошлите води на река Арда"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%b1%d0%bb%d1%8a%d1%81%d0%bd%d0%b0%d0%bb-%d0%b8-%d1%83%d0%b1%d0%b8%d0%bb-13-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87/", "text": "Шофьорът, който вчера   13-годишно момче на тротоар в Златоград, е задържан за срок от 72 часа с постановление на наблюдаващия прокурор, предаде БТВ. Ще бъде внесено искане в съда за вземане на мярка за неотклонение „Задържане под стража“ спрямо него. 56-годишният мъж ще отговаря за причиняване на смърт по непредпазливост. С постановление на прокурора на обвиняемия му е отнето свидетелството за управление на МПС за срок от една година. На 31 юли около 17:10 ч., в гр. Златоград, при управление на моторно превозно средство – лек автомобил „Пежо Боксер“, е нарушил правилата за движение по пътищата, като е изгубил контрол над автомобила и по непредпазливост е причинил смъртта на 13-годишно дете. До момента по делото са извършени оглед на местопроизшествие, разпити на свидетели, предстои да бъдат назначени експертизи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Шофьорът, блъснал и убил 13-годишно момче на тротоар в Златоград, остава в ареста"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%81%d1%8a%d0%b4%d0%b5%d0%b1%d0%b5%d0%bd-%d0%b8%d1%81%d0%ba-%d1%81%d1%80%d0%b5%d1%89%d1%83-%d0%b3%d1%80%d1%8a%d1%86%d0%ba%d0%b8%d1%82%d0%b5-%d0%b2%d0%bb%d0%b0%d1%81/", "text": "Първият съдебен иск срещу гръцките власти за катастрофалните пожари в Източна Атика от миналата седмица, в които загинаха над 90 души, бе подаден в сряда от роднини на жертвите, съобщава електронното издание на вестник Kathimerini. Жалбата е подадена срещу генералния секретар по гражданска защита Янис Капакис, регионалния губернатор на Атика Рена Дуру, кметът на Маратон Илияс Псинакис, срещу представители на местните власти, както и срещу офицери от пожарните и полицейските служби. Искът е подаден от роднини на жертви, загубили живота си в Неос Вуцас в североизточната част на Атика.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Първи съдебен иск срещу гръцките власти от роднини на жертви на пожара в Атика"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8-%d1%89%d0%b5-%d0%bf%d0%b0%d0%b7%d1%8f%d1%82-%d0%be%d1%82-%d0%b2%d0%b0%d0%bd%d0%b4%d0%b0%d0%bb%d0%b8-%d0%bf%d0%b0%d1%80%d0%ba%d0%be%d0%b2%d0%b5%d1%82%d0%b5-%d0%b2/", "text": "Системата за видеонаблюдение на обществените пространства в Монтана ще заработи до 20 дни, съобщи кметът Златко Живков. Проектът „Обновяване на паркове, зелени пространства и улици“, финансиран по оперативна програма „Региони в растеж“, е пред финал. Остават само довършителни дейности по изграждане на подпорни стени и алеи, които не са обект на договора за изпълнение. Стойността на проекта за пълното обновяване на четири парка и един булевард-алея е близо 6,3 млн. лева. „Проектът ще приключи успешно, но основното ни притеснение е за опазването от вандализъм на пейки, осветление, фитнес уреди, детски пързалки, люлки и други елементи от парковата среда”, заяви Живков. Затова за опазването на зелените площи и съоръженията в тях ще бъдат взети всички възможни мерки. Общината вече инвестира средства в изграждане на ограда около парк Огоста и това прекрати достъпа на автомобили сред зелените площи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Камери ще пазят от вандали  парковете в Монтана"}
{"url": "https://trud.bg/%d0%b8-%d1%81%d0%b0%d0%bb%d0%b0%d1%85-%d0%b5-%d1%87%d0%b5%d1%80%d0%b2%d0%b5%d0%bd/", "text": "Дори футболист №1 на Висшата лига за миналия сезон Мохамед Салах вече е обвързан косвено с ЦСКА. Освен че неговият тим „Ливърпул“ е червен, Фараона вече е припознат от българските фенове и като част от тях. След победата с 4:1 на „Ливърпул“ над „Манчестър Юнайтед“ нападателят подписа шал на ЦСКА на стадиона в Мичигън. Доказателство е филм в интернет от клубния сайт на английския гранд. Шалът е собственост на Кристиян Томов, който от години живее в САЩ.", "date": "2018.08.01", "title": " И Салах е „червен“"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d1%8a%d1%82-%d0%bd%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d1%82%d0%be%d0%b7%d0%b8-%d1%82%d0%b8%d0%bf-%d0%be%d0%ba%d0%be%d0%b2%d0%b8-%d0%be/", "text": "Иванчева постъпва в болница заради тумор на хипофизата. Лечението му и престоят й в ареста са й докарали и други здравословни проблеми, обясни адвокатът й Марин Марковски, предаде Дарик. „Тя има и стресова депресия, която е установена с психиатър. Към това, в резултат на стреса, се прибавя и остра парадонтоза, което е болезнено и има опасност да и изпадат зъбите. Това е в медицинската документация“, обясни защитникът. При постъпването си в болницата днес Иванчева е   с белезници, окови на краката, кожен колан на кръста и е придружавана от охранител. Според Марин Марковски подобни мерки са характерни за лица с доживотна присъда. „Този тип окови – на краката, с кожен колан през кръста, плюс белезниците, обикновено се слагат на тези, които имат обвинения за доживотни присъди. Формално и практически това е абсолютно излишно. Една болна жена никога няма да тръгне да бяга. Около нея има петима полицаи – огромни мъже, млади, тренирани. Това нещо е демонстрация на жестокост, която е безсмислена“, коментира още Марин Марковски. Десислава Иванчева е в ареста от 17 април, когато бе арестувана и държана окована в белезници над пет часа на централен столичен булевард. Според обвинението тя е бавила умишлено преписките на строителния предприемач Александър Ваклин и да ги задвижи е поискала от него 500 000 лева подкуп. Оттогава Иванчева многократно се оплака от лошите условия в ареста и поиска да й бъде наложена по-лека мярка за неотклонение. Въпреки че тя беше и временно отстранена от кметския пост, според съда имало данни, че бавела и други преписки, което я поставяло под „висока степен на обществена опасност”. Марин Марковски потвърди, че вече има заведено дело срещу държавата в Страсбург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Адвокатът на Иванчева: Този тип окови обикновено се слагат на тези, които имат обвинения за доживотни присъди\t\t\t"}
{"url": "https://trud.bg/%d0%b1%d0%b0%d0%b1%d0%b0-%d1%85%d0%b2%d1%8a%d1%80%d0%bb%d0%b8-11-000-%d0%bb%d0%b5%d0%b2%d0%b0-%d0%bf%d1%80%d0%b5%d0%b7-%d1%82%d0%b5%d1%80%d0%b0%d1%81%d0%b0%d1%82%d0%b0-%d0%b7%d0%b0-%d0%b4%d0%b0/", "text": "Втори случай в рамките само на два дни с измамени възрастни хора от Перник. Подлъгани от телефонни измамници те се разделиха със спестяванията си, съобщи Дарик. 80-годишна перничанка е измамена със сумата от около 11 000 лева. Приложена й е вече старата, но все още работеща схема с провеждаща се полицейска операция. На телефона й се обадил мъж, който се приставил за служител на МВР. Заявил й, че в момента се провежда акция по залавянето на телефонни измамници и поискал възрастната жена да събере всички налични пари и да ги предаде като веществени доказателства. Мъжът я „предупредил“, че и тя може да стане обект на измама или заплаха от престъпниците. Изплашената пенсионерка събрала около 11 000 лева, сложила ги в найлонова торба и ги изхвърлила през терасата. По-късно семейството й разбрало, че е измамена и подали сигнал в полицията. От ОД ма МВР-Перник отново напомнят на гражданите да не се доверяват на непознати и под никакъв предлог да не дават пари. В дейността си полицията, а и всички останали институции, никога не искат пари на ръка и не ползват подобни услуги от хората. Младите да говорят с възрастните си родители, баби и дядовци и да ги предупредят за най-честите схеми за телефонни измами и най-вече за тази, при която се представят за служители на МВР, апелират още униформените служители. При всеки съмнителен случай да се подават сигнали на тел. 112 или да се търсят роднини, приятели или познати, препоръчват от МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Баба хвърли 11 000 лева през терасата, за да помогне на „полицаи“"}
{"url": "https://trud.bg/%d0%bf%d1%8a%d1%80%d0%b2%d0%be%d1%82%d0%be-porsche-%d0%bd%d0%b0-%d1%82%d0%be%d0%ba-%d1%89%d0%b5-%d1%81%d0%b5-%d0%ba%d0%b0%d0%b7%d0%b2%d0%b0-taycan/", "text": "През следващата година Porsche ще пусне на пазара първия си електрически автомобил и той ще носи името Taycan. Как ще изглежда този модел подсказва концепта Mission E (на снимката). Очаква се серийният електромобил Porsche Taycan да прилича на лимузината Panamera. Той ще се задвижва от два електрически двигателя с обща мощност над 600 конски сили. Ускорението от 0 до 100 км/ч ще отнема 3,5 секунди, а от 0 до 200 км/ч – под 12 секунди. При Porsche няма да има проблем с ограничаване на мощността след серия бързи спринтове, какъвто се появява при Tesla заради необходимост от охлаждане на батерията и мотора.", "date": "2018.08.01", "title": " Първото Porsche на ток ще се казва Taycan"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d1%84%d0%b0%d0%b2%d0%be%d1%80%d0%b8%d1%82-%d0%bf%d1%80%d1%8a%d0%b2-%d0%b4%d0%b0-%d0%b1%d1%8a%d0%b4%d0%b5-%d0%b8%d0%b7%d0%b3%d0%be%d0%bd%d0%b5%d0%bd/", "text": "Жозе Моуриньо, мениджърът на „Манчестър Юнайтед“, е фаворит пръв да бъде изгонен от резервната през новия сезон в Англия, според местните букмейкъри. Португалецът е със ставка 4/1, а основната причина е буйният му нрав. Последният път, когато това се случи, бе през 2017 година при гостуване на „Саутхямптън“. Неговият колега Нийл Уорнък („Кардиф“) също е сред фаворитите, а трети по този показател е Маурицио Сари от „Челси“.  Но на Острова вярват, че Моу може да има далеч по-сериозни проблеми. Според „Сън“, ръководството умува дали да не уволни мениджъра. За неговото място вече се спряга името на Зинедин Зидан, който това лято напусна „Реал“ (Мадрид).", "date": "2018.08.01", "title": " Моуриньо фаворит пръв да бъде изгонен"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d0%b2%d1%8a%d1%80%d0%bd%d0%b5-%d1%81%d0%bc%d1%8a%d1%80%d1%82%d0%bd%d0%be%d1%82%d0%be-%d0%bd%d0%b0%d0%ba/", "text": "Президентът на Турция Реджеп Таийп Ердоган изрази готовност да възстанови смъртното наказание в Турция. Той съобщи това пред телевизионния канал NTV, предава ТАСС. В сряда турският лидер заяви, че има такава готовност, при положение, че съответстващият законопроект бъде приет в парламента. „Вие знаете, че ние се отнасяме много чувствително към тази тема. Ако той (закона) мине в парламента, то аз ще го ратифицирам, защото знаем позицията на убийците по този въпрос. Знаем, че те са длъжни да платят със същото за извършеното злодеяние“, цитира думите на Ердоган телевизионния канал. ТАСС припомня, че за първи път дискусията за връщане на смъртното наказание се възобнови в Турция след неуспешния опит за преврат на 15 юли 2016 година. След това президентът не изключи възможността по този въпрос да се проведе референдум. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Ердоган е готов да върне смъртното наказание в Турция"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-35-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d0%bf%d0%b0%d0%bb/", "text": "Гръцката полиция в сряда арестува мъж, заподозрян за няколко случая на палеж в община Маратон, Източна Атика, съобщиха от противопожарната служба на страната чрез съобщение до пресата, пише електронното издание на вестник „Kathimerini”. Мъжът, на 35 години, е обвинен в пет палежа в района на Ризари между 26 и 31 юли, както и в неподчинение на властите. От противопожарната служба заявиха още, че обвиняемият ще се яви пред прокурор по-късно в сряда. Вестникът припомня, че най-малко 91 души загинаха, а още мнозина получиха наранявания на 23 юли, когато огнената стихия изпепели курорта Мати, на източното крайбрежие на Атика. Властите започнаха разследване за причините, предизвикали горския пожар, който се оказа най-смъртоносният в историята на Гърция. Съгласно оценките на департамента за палежи към Гръцката противопожарна служба, с които се е сдобил “Kathimerini”, причината за основния пожар в планината Пендели, който достигна до Мати е невнимание. Според доклада, огънят вероятно е тръгнал заради лице, най-вероятно местен жител, което е запалило огън, за да изгори излишно дърво и клони. Но в резултат от разследването е станало ясно още, че за два отделни пожара, започнали край черен път в близост до Неа Макри има ясни доказателства, че са умишлен палеж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Арестуваха 35-годишен заподозрян за палежи в Източна Атика"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d0%bd%d1%8f%d0%bc%d0%b0-%d0%bd%d0%b8%d0%ba%d0%b0%d0%ba%d0%b2%d0%b0-%d1%81%d0%b5%d0%bd%d0%b7%d0%b0%d1%86%d0%b8%d1%8f/", "text": "Говорителката на министерството на външните работи на Русия Мария Захарова припомни, че информацията за присъствие в Централноафриканската република на руски инструктори не е тайна, че в това няма „никаква сензация“ и никой не е криел нищо, предаде ТАСС. Захарова заяви това на страницата си във Фейсбук по повод медийни съобщения, че тримата загинали в африканската страна руски журналисти са разследвали дейността там на руски частни военни компании. Тя нарече „глупости“ твърденията за „разследванията“ за частни компании в ЦАР, а постовете на тази тема „чудовищно непрофесионални“. Захарова помести и линк към коментар на руското външно министерство от март т.г., в който се казва, че със знанието на един от комитетите на Съвета за сигурност на ООН в ЦАР са били командировани петима военни и 170 руски граждански инструктори, които да обучават местни военни. В поста си Захарова пише, че остава отворен въпросът какво всъщност са правели журналистите, които са били предупредени, че напускат зоната, контролирана от местните правоохранителни органи. По телевизия „Дожд“ говорителката опроверга появилата се информация, че шофьорът на убитите журналисти е бил свързан или препоръчан от ООН. Руското посолство в Банги, столицата на ЦАР, съобщи, че телата на тримата журналисти ще бъдат изпратени на 3 август в Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Мария Захарова: Няма „никаква сензация“ в информацията за присъствие в ЦАР на руски инструктори"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba%d0%b8-%d1%82%d0%b0%d0%ba%d1%81%d0%b8-%d0%b7%d0%b0-%d1%82%d0%b5%d0%b3%d0%bb%d0%b5%d0%bd%d0%b5-%d0%be%d1%82-%d0%b1%d0%b0%d0%bd%d0%ba%d0%be%d0%bc%d0%b0%d1%82/", "text": "По-висок таван на таксите за теглене на пари от банкомат на друга банка влязоха в сила от 1 август по отношение на платежните сметки за основни операции. Максималната такса вече е 92 ст. при 89 ст. досега. Всички банки освен разплащателни сметки трябва да предлагат на клиентите си и платежните сметки за основни операции, които може да се използват за основни неща като теглене на пари в брой, преводи и плащане на сметки за ток и вода. Таксите по тези сметки трябва да са по-ниски едновременно от: средния размер на таксите, събирани от банките за тези операции; и най-ниския размер на таксите, които съответната банка прилага за всяка от съответните услуги, предоставяни по разплащателни сметки. Оказва се обаче, че след влизането в сила на тези правила вместо таксите да намаляват, за редица услуги те се увеличават. Например за директен дебит, при който банката автоматично разплаща от сметката на клиента неговите задължения за ток, вода, парно, интернет и телефон, средната такса е 1,35 лв., ако сметката на комуналния доставчик е в същата банка, и 2,28 лв., ако сметката е в друга банка. Досега тези такси бяха 1,24 лв. и 2,14 лв. Така, ако банката плаща 5 услуги, ще събере само за такси 11,40 лв. на месец. Като от 1 август банките трябва да съобразят таксите си по сметките за основни операции с новите средни размери на таксите за тези услуги. За превод на пари от сметка трезорите събират средно 0,99 лв., ако платежното нареждане е на хартия и парите отиват по сметка в същата банка, и 2,22 лв. ако е към друга банка. Досега средният размер на тези такси беше съответно 0,97 лв. и 2,12 лв. За онлайн превод към същата банка таксата е 0,49 лв., а към друга банка – 1,08 лв., при положение че досега бяха 0,40 лв. и 1 лв. За теглене на пари в брой до 1000 лв. от офис на банката в трезорите прилагат различен подход за определяне на таксите. Затова БНБ определя и две средни такси, с които банките трябва да се съобразяват – 1,02 лв. или 0,2% от сумата, но не по-малко от 1,40 лв. Досега тези такси бяха 0,89 лв. или 0,26%, но поне 6 лв. Някои такси обаче намаляват. Откриването на платежна сметка за основни операции от вчера струва максимум 1,79 лв. при лимит от 2,16 лв. досега Ако към сметката има дебитна карта, таванът на таксата пада от 1,92 на 1,32 лв. За обслужване на сметката таванът на таксата е 2,27 лв. на месец при 2,01 лв. досега. А ако към сметката има дебитна карта таксата е 2,02 лв. на месец, при 1,51 лв. досега.", "date": "2018.08.01", "title": " По-високи такси за теглене от банкомат\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%80%d1%83%d0%bf-%d0%bd%d0%b0-%d0%b4%d0%b8%d0%b2%d0%be-%d0%bf%d1%80%d0%b0%d1%81%d0%b5-%d0%bd%d0%b0-%d1%82%d0%b5%d1%80%d0%b8%d1%82%d0%be%d1%80%d0%b8/", "text": "Труп на диво прасе е открит на територията на община Шабла, съобщават от пресцентъра на областната управа. Вече е взета проба от мъртвото животно, която е изпратена в лаборатория за изследване предвид опасността от африканска чума. Лабораторните резултати се очакват до края на седмицата. Районът, където е намерено мъртвото животно, е бил отцепен от полицията. След като е взета проба, трупът на дивото прасе е загробен, посочват от пресцентъра на областната управа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Откриха труп на диво прасе на територията на община Шабла"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-212/", "text": "Джендър агенти от БАН купени за 24 000 долара  И учените в БАН ще налагат джендър-идеология сред учениците. На 30 юни – три дни след като Конституционният съд обяви, че Истанбулската конвенция противоречи на конституцията, учени от БАН изпратиха докладна, че са получили ЮНЕСКО грант от 24 000 долара за джендър обучение     Созопол се прости с Божидар Димитров  Семейството на професора разпръсна част от праха му в морето до остров Свети Иван. Дъщерята на Божидар Димитров – Мария, неговата сестра, кметът на морския град Панайот Рейзи се качиха на специално корабче, за да изпълнят последната воля на историка.     Политически мотиви в делото за Пирин  Съмнения за политическа обвързаност на съдия Соня Янкулова се появиха веднага след присъдата за отмяна на решението на Министерския съвет за изменението в действащия План за управление на Национален парк „Пирин“.       За храна и алкохол харчи българинът  Над 34% от разходите на българските домакинства отиват за храна, алкохол и цигари. Малко над 4 на сто се дават за пиене и пушене, а 30 на сто се харчат за продукти, сочат обобщени данни на Евростат и НСИ. Най-голямото перо от харчове за 2017 г., е била храната, показва анализ на Евростат.       Да кажем “не” на фалшивите новини  Интервю с Андрей Ковачев, евродепутат от ЕНП/ГЕРБ.", "date": "2018.08.01", "title": " Вижте акцентите в броя на вестник „Труд“ в четвъртък, 2 август 2018"}
{"url": "https://trud.bg/%d0%b7%d0%b0-%d1%85%d1%80%d0%b0%d0%bd%d0%b0-%d0%b8-%d0%b0%d0%bb%d0%ba%d0%be%d1%85%d0%be%d0%bb-%d1%85%d0%b0%d1%80%d1%87%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82/", "text": "Над 34% от разходите на българските домакинства отиват за храна, алкохол и цигари. Малко над 4 на сто се дават за пиене и пушене, а 30 на сто се харчат за продукти, сочат обобщени данни на Евростат и НСИ. Най-голямото перо от харчове за 2017 г., е била храната, показва анализа на Евростат за финансовите характеристики на потреблението за домакинствата в ЕС. Така се нареждаме в компанията на Румъния, Латвия и Естония, където това е най-важният показател в разходите за потребление на домакинствата. Общият потребителски разход на българина по различни пера, е бил 82 процента от общо 100, от които близо една трета, или 30 процента, са отивали за храна и неалкохолни напитки. Междувременно повече от 200 лева средно на година за алкохол и цигари харчи лице от домакинство в България. Потреблението се запазва почти константно през последните години и се задържа на средното ниво за Европейския съюз – около и над 4% от всички разходи на домакинство у нас. Според най-новия анализ на европейската статистика през 2017 година от семейния бюджет сме похарчили 4,2 на сто за алкохол и цигари. Стойностите от 2011 до 2016 г. варират между 4,0 до 4,4%, сочат обобщените данни на НСИ. През 2015 г едно българско домакинство е консумирало средно около 60 литра бира, 5 литра вино и между 3-4 литра ракия или други концентрати. В същото време България е на шесто място в света и на пето в Европа по изпит алкохол на глава от населението или 12,3 литра на година, показва изследване на International wine and spirits record (IWSR), която следи производството и продажбите на алкохол по света, включително и на домашни спиртни напитки. Първи са естонците – с по 14,3 л. на човек, следват чехите и германците. В България обаче е по-високо количеството на изпит твърд алкохол – 5,34 л. Това ни подрежда на второ място в Европа. Според статистиката сме на 22-о място по пиене на вино на човек – с 2,55 л. на година. По консумация на бира сме на 13-о място – 4,41 л. на човек годишно. Според специалисти ракията е причината у нас да се харесват и други спиртни напитки с висок градус, а от друга страна – българите пият като всички други южни народи. На фона на алкохолът и цигарите, според Евростат почти същите средства българинът е отделял за свободно време, културен отдих, както и за различни видове комуникации – по 4,4 на сто и др. По този показател има раздвижване в последните 6 години, ако се съди по данните на НСИ – ако през 2011 сме харчили 3,5%, то през 2016 процентът вече 4.8 или около 226 лева средно на година. За транспорт и социални осигуровки българинът е отделял около 7 на сто от доходите си през миналата година. За облекло и обувки, както и за обзавеждане и поддържане на дома си – 4,4%. От предметите за дълготрайна употреба най-масово у нас се използва телевизорът – близо 99 от домакинствата са имали по един телевизор, а 30 на сто – по два или повече. Почти всички българи притежават мобилни телефони или 94 на сто. Половината доходи идват от заплати, второто перо са сметките  Второто по големина перо в разходите на българина за миналата година са били финансите, отделени за поддръжка на жилището: за вода, ток, газ, отопление с парно или други твърди горива – около 15 на сто. За здравеопазване заделяме 5,4 на сто за 2017, сочи европейската статистика. В годините този показател варира леко – 5,6% е през 2011 и достига 5.5 пет години по-късно, според НСИ. В структурата на общия доход на българина през най-висок относителен дял заема работната заплата – 54,5 на сто. Доходите от всички други социални трансфери – пенсии, обезщетения за безработни, добавки за деца и други социални помощи и обезщетения, формират около 30 на сто от общия доход на домакинствата у нас през 2017 г. Половината от българските домакинства или над 52 процента са имали по един автомобил, а 5 на сто – по два или повече автомобила. В градовете търсят вино, на село – бира и ракия  Всеки четвърти анкетиран българин е заявил, че употребява алкохол редовно, като броят на мъжете е почти 4 пъти по-голям от броят на жените, употребявали алкохол. Това показва изследване на Националния център за опазване на общественото здраве и анализи (НЦОЗА). Около 80 на сто от мъжете и близо 90 на сто от жените у нас са употребявали алкохол в рамките на нормалното – под 300 милилитра на седмица. Рискова алкохолна седмична употреба на спиртни напитки – над 300 мл, е била регистрирана при 7% от мъжете и 4% от анкетираните жени. Високо рискова употреба на алкохол – над 400 мл седмично, е отчетена при 13% от мъжете и 3% от жените. Всеки втори мъж е предпочитал консумацията на концентрат, а всяка втора жена – консумацията на вино. Живеещите в градовете са имали по-голямо предпочитание към виното, докато в селата са предпочитали повече концентратите и бирата. Потребление в ЕС: Плащат за почивки и култура Характеристиките на потребление на домакинствата в ЕС варират и в голяма степен зависят от равнището на доходите, културните навици и географското положение на страните, отчита анализът на Евростат за миналата година. Все пак най-голямата част, почти една четвърт от разходите за потребление на повечето домакинства в ЕС, са отивали за поддръжката на жилището: вода, електричество, газ или друг вид отопление, като тук не се включва покупката на жилището. Следващото най-голямо перо от разходите на европейците е било за транспорт – 13 на сто. Около 12 процента европейците са харчили за храна. Следващи по важност разходи за европейците са били за “ресторанти и хотели” и “отдих и култура” с дялове от около 9 процента, отчита анализът. Най-голям е бил делът на разходите за дома във Финландия – близо 30 процента, Дания – 29 процента, Великобритания – 27 процента, Швеция и Франция – по 26 процента и др. Най-разточителни в харченето за ресторанти и хотели са били жителите на Малта – 19 процента, Кипър – 17 процента и Испания – 16 процента.  В Гърция най-висок дял от 20 процента се харчат за поддръжката на дома, около 17 процента – за храна и 16 процента – за хотели и ресторанти. През 2017 г. Дания е била най-скъпата държава членка в перото за “ресторанти и хотели” – 51 процента над средното за ЕС., за “храна” – също 50 процента над средното за ЕС, за “отдих и култура” – 48 на сто над средното за ЕС. Ирландия пък е била най-скъпата държава членка за алкохолни напитки и тютюневи изделия – 74 на сто над средното за ЕС. Гърция е била лидер по скъпотия за комуникациите – 54 на сто над средното за ЕС , а Швеция е била най-скъпа за “дрехи и обувки” – 34 процента над средното за ЕС, отчита още анализът на Евростат.", "date": "2018.08.01", "title": " За храна и алкохол харчи българинът\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8-%d0%be%d1%82-%d0%b1%d0%b0%d0%bd-%d1%81-%d0%b4%d0%b6%d0%b5%d0%bd%d0%b4%d1%8a%d1%80-%d0%b3%d1%80%d0%b0%d0%bd%d1%82/", "text": "И учените в БАН ще налагат джендър-идеология сред учениците. На 30 юни – три дни след като Конституционният съд обяви, че Истанбулската конвенция противоречи на конституцията, учени от БАН изпратиха докладна до шефа си в Института за изследване на обществата и знанието (ИИОЗ). Те информират проф. Румяна Стоилова, че са получили от ЮНЕСКО грант от 24 000 долара за джендър обучение. Целта е налагане на джендър-идеология чрез учителите. Педагозите ще бъдат обучавани как да се справят въпроса за неравенството между половете в духа на спорната Истанбулска конвенция. Проектът засяга градове с население от различна етническа и религиозна принадлежност, пишат учените. Проектът е наречен “Форум за джендър балансиран модел в училищата: Българския случай” и има три фази. В първата, ще се проведат обучителни курсове на учители в София, Кърджали, Гоце Делчев и Видин. След това са предвидени семинари “с цел постигане на равенство между половете в училище”. Последната фаза е за ефективно разпространение на резултатите до подходящата аудитория – академична и неакадемична. В проекта се отбелязва, че българските преподаватели ще минат през обучение, което ще им помогне да се справят в различни случаи на дискриминация в класните стаи на основа на пола. По време на изпълнението на проекта ще се установи “дали сблъсъкът на мнения в обществения дебат относно ратифицирането на Истанбулската конвенция засяга работната среда на учителите, има ли промени в поведението относно “традиционните семейни ценности”, както и дали момчетата и момичетата се очаква да се държат по специфични начини”. От Института за модерна политика съобщиха пред “Труд”, че отправят запитване до ръководството на БАН и до Министерството на образованието и науката. От НПО-то питат двете институции подкрепят ли като политика джендър-идеологията и как смятат да спазят решението на Конституционния съд.", "date": "2018.08.01", "title": " Джендър агенти от БАН купени за 24 000 долара\t\t\t"}
{"url": "https://trud.bg/15-%d0%b3%d0%be%d0%b4%d0%b8%d1%88%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%b8%d0%bd%d1%86%d0%b8%d0%b4%d0%b5%d0%bd/", "text": "Българка на 15-години почина след инцидент в езеро в Германия, предаде Канал 3. Действието се разиграло още в понеделник. Две момичета – и двете българки, на 15 и 16 години, влезли да се къпят в езерото Зоденмат, в близост до Бремен. Според очевидци те не могли да плуват добре и се озовали в капан, повлечени на дълбоко във водата. Очевидци сигнализирали на спасителите за давещите се момичета, които били извадени от 6 метра дълбочина, съобщава WESER-KURIER. На сушата спасителите спешно реанимирали момичетата, след което те са откарани в болница. Два дни по-късно, днес, едното от момичетата е починало. Второто остава в критично състояние и все още е с опасност за живота. „И двете момичета не са можели да плуват. От България са, но живеят в провинцията Долна Саксония“, каза говорител на полицията. Това е четвъртият удавник в района на Бремен от началото на годината. През 2017-а те са били общо двама, а през 2016-а – девет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " 15-годишна българка почина след инцидент в езеро в Германия"}
{"url": "https://trud.bg/%d0%bd%d0%be%d1%80%d0%bc%d0%b0%d0%bb%d0%b8%d0%b7%d0%b8%d1%80%d0%b0-%d1%81%d0%b5-%d0%be%d0%b1%d1%81%d1%82%d0%b0%d0%bd%d0%be%d0%b2%d0%ba%d0%b0%d1%82%d0%b0-%d0%b2-%d0%b5%d0%bb%d0%b5%d0%bd%d1%81%d0%ba/", "text": "Постепенно се нормализира обстановката в Еленския Балкан след като потоп удави еленското село Дрента и местните хора се оплакаха, че са без телефони и интернет. Дървените мостчета над река Веселина ,по които се стига до част от къщите, бяха потрошени от водата. Имаше аварии по водопроводната мрежа, но екипи на ВиК отстраняват водозахранването. „Има поражения от придошлите води, но сме взели всички необходими мерки и пътищата и комуникациите се възстановяват. На място още в деня на бедствието бе изпратена техника, а кметският наместник на Дрента е реагирал незабавно и с трактор е изривал наносите“, обясни кметът на община Елена инж. Дилян Млъзев, който си прекъснал отпуската и бе на място в засегнатия район. Най-сериозно е било положението в махала Горни край. Заради обилните валежи са се активирали свлачища като са се сринали тонове пръст и камъни и са засипали трасета. Буйната река е повлякла джип, влачила го е и го е потрошила до неузнаваемост. За щастие пострадали хора няма. По време на пороя местни хора са подали сигнал за бедствието на тел.112, който незабавно е бил препратен на дежурния в общинската администрация в Елена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Нормализира се обстановката в Еленския Балкан след поройните дъждове"}
{"url": "https://trud.bg/21-%d1%8f%d0%b7%d0%be%d0%b2%d0%b8%d1%80%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0-%d0%be%d0%b1%d0%bb%d0%b0%d1%81%d1%82-%d1%81/", "text": "21 язовира във Великотърновска област се нуждаят от ремонти, като при 8 от тях ремонтите са спешни. Това стана ясно в сряда на работна среща между ръководството на Държавната агенция за метрологичен и технически надзор с областния управител проф. Любомира Попова и кметове от областта. Председателят на Агенцията Петър Горновски и заместникът му ген. Кирил Войнов разясниха измененията и допълненията в Закона за водите, влезли в сила миналия месец, според които вече се създава държавно предприятие, на което общините могат да прехвърлят собствеността на язовирите си. Това те трябва да направят до 7 октомври със заявление до министъра на икономиката. В последствие, при възникване на проблем относно изясняването на собствеността на водоемите, юристи от държавното предприятие ще подпомогнат процедурите. „Общините няма ресурса да се грижат за голяма част от язовирите си. Затова ги съветвам да си направят много добри финансови разчети дали ще ги дадат на концесионер или ще ги прехвърлят на държавното предприятие. Досега санкциите към кметовете бяха до 1 000 лв., но с промените в Закона те достигат до 10 000 лв.” – подчерта Петър Горновски. Междуведомствена комисия, която вече се сформира, ще класифицира откритите до момента в страната 6 585 водоема. Те ще бъдат класифицирани по опасност и по големина, като опасните ще бъдат контролирани от Агенцията и от комисиите към областните управители всяка година. „Много от язовирите са строени през 50-те и 60-те на миналия век и са с изтекъл гаранционен период, като през последните 30 години никой не ги е поглеждал. Ние обаче ще бъдем много консервативни в процедурата по ликвидацията на водоеми, защото е имало причина да бъдат изградени, а и последните събития в Атина са зловещ пример за това, че има нужда от тях.” – беше категоричен Петър Горновски. Вече е създадено търговско дружество с капитал 500 млн. лв., което ще ремонтира 858 язовира в страната. 414 от тях подлежат на спешни ремонти и вече им се извършват огледи. В тях са включени и осем от Великотърновска област, която разполага общо със 165 водоема. „За съжаление, и днес ние продължаваме язовири в цялата страна. От регистрираните 6 585, едва 1 500 са с изготвени технически характеристики, а за да ги прехвърлят общините на държавата и да бъдат класифицирани тези язовири, те трябва да разполагат с такива характеристики. Аз искам да подчертая, че изключително лесно и качествено се работи с община Велико Търново – тя е община за пример в това отношение.” – каза по време на работната среща ген. Кирил Войнов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " 21 язовира във Великотърновска област се нуждаят от ремонт, 8 от тях спешно"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8/", "text": "При полицейски операции на Главната дирекция „Национална полиция“ и областните дирекции на МВР в Русе, Пловдив и Габрово са разкрити извършителите на две телефонни измами, съобщиха от пресцентъра на МВР. В хода на акциите, във Ветово, обл. Русе, са установени двама мъже – на 26 и 29 години. По-възрастният е с криминални регистрации в полицията и осъждан за измами. При проведените процесуално-следствени действия станало ясно, че 26-годишният е съпричастен към телефонна измама, извършена на 23 юли в Асеновград, за сумата от 735 лева. По случая било образувано досъдебно производство, а на мъжа – наложена постоянна мярка „задържане под стража“. В хода на допълнително проведените оперативно-издирвателни действия било установено, че двамата са съпричастни към телефонна измама за 25 000 лв., извършена на 16 юли в Дряново. По случая било образувано досъдебно производство в РУ-Дряново. От домовете на двамата са иззети веществени доказателства, имащи отношение към извършваната от тях престъпна дейност. Работата по случая продължава под надзора на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Спипаха двама телефонни измамници"}
{"url": "https://trud.bg/%d0%ba%d0%be%d0%bc%d0%b0%d0%bd%d0%b4%d0%b8%d1%80%d1%8a%d1%82-%d0%bd%d0%b0-%d0%b2%d0%bc%d1%81-%d0%b8-%d0%b1%d0%b5%d0%bb%d0%b3%d0%b8%d0%b9%d1%81%d0%ba%d0%b8-%d0%b8%d0%bd%d0%b2%d0%b5%d1%81%d1%82%d0%b8/", "text": "Командирът на ВМС контраадмирал Митко Петев и белгийският инвеститор Филип Ромбаут,председател на УС на ПСК „Черно море”и изпълнителен шеф на девненския гигант„Агрополихим”, ще плуват в неделя 4.5 км от нос Галата до Варна. Те заявиха своето участие на пресконференцията за най-големия у нас маратон, чието 78-мо издание се провежда в неделя под патронажа на спортния министър Красен Кралев и с председател на организационния комитет кмета Иван Портних. Контраадмирал Петев плува миналата година със сина си в първото издание на „1000 х 1000”, създадено за тренировка преди самия маратон по инициатива на Ромбаут, което ще направи и тази година, но ще се включи и в истинската морска надпревара. Очакват се в нея сили да премерят над 320 плувци, което беше голямо постижение миналата година, посочи кметът Иван Портних. За безопасността им ще бъдат ангажирани 95 военнослужащи, 3 моторни катера на ВМС, 2 лодки тип „Зодиак“ и 8 гребни лодки. И тази година в маратона ще бъде почетена паметта на големия плувец Добри Динев, като от единия катер ще бъде хвърлен възпоминателен венец в морето. В състезанието ще се включат тримата му внуци, а гост ще бъде съпругата му Маргарита Динева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Командирът на ВМС и белгийски инвеститор се пускат в плувен маратон"}
{"url": "https://trud.bg/%d1%88%d1%83%d0%bc%d0%b5%d0%bd%d1%81%d0%ba%d0%b8%d1%82%d0%b5-%d1%82%d0%b5%d0%b0%d1%82%d1%80%d0%b0%d0%bb%d0%b8-%d1%81-13-%d0%bf%d1%80%d0%b5%d0%bc%d0%b8%d0%b5%d1%80%d0%b8-%d0%b7%d0%b0-%d1%81%d0%b5%d0%b7/", "text": "Актьорите от Драматично-куклен театър „Васил Друмев“ в Шумен поставиха 13 нови заглавия през сезона до настоящата си лятна ваканция. Пет от пиесите са били детски. Най-играният спектакъл също е за детска публика – цели 38 пъти е излизал на сцена „Цветни вълшебства” от Румен Николов с режисьор Таня Евтимова. Близо 14 000 зрители са привлекли пиесите, а общият приход е 71 500 лв., съобщават от театъра. Най-мащабният проект през последния сезон е „Началото на криворазбирането”, изпълнен по повод 185 г. от рождението и 145 г. от смъртта на Добри Войников и осъществен с подкрепата на община Шумен и Национален дарителски фонд „13 века България”. За него е бил проведен и кастинг за актьори. Следващият 163-ти театрален сезон ще бъде открит с премиери на пиеси за деца и възрастни. Предстои и първо издание на интригуващияи конкурс за двойници на Тодор Колев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.01", "title": " Шуменските театрали с 13 премиери за сезон"}
{"url": "https://trud.bg/%d0%b8%d0%b3%d1%83%d0%b0%d0%b8%d0%bd-%d0%bf%d0%be%d0%b5%d0%bc%d0%b0-%d0%ba%d1%8a%d0%bc-%d1%81%d0%b0%d0%bd-%d1%81%d0%b8%d1%80%d0%be-%d0%b4%d0%be-%d1%87%d0%b0%d1%81%d0%be%d0%b2%d0%b5/", "text": "Гонсало Игуаин ще играе за „Милан“ от новия сезон. Това обяви сайтът на специалиста по трансфери на Апенините Джанлука Ди Марцио. Известният журналист разкри, че сделката отново е в ход, след като ден по-рано е имало лек проблем в преговорите между играча и „росонерите“. В крайна сметка голаджията ще премине под наем на „Сан Сиро“ за сума от порядъка на 18-20 млн. евро с опция за закупуване (36 млн. евро).  Заедно с него в тима ще пристигне и Матия Калдара, а Леонардо Бонучи се завръща в Торино.  Бившият президент на клуба Силвио Берлускони призна, че привличането на Игуаин би бил силен ход на новото ръководство на гранда от Милано.", "date": "2018.08.01", "title": " Игуаин поема към „Сан Сиро“ до часове"}
