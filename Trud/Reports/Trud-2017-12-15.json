{"url": "https://trud.bg/%d1%80%d0%be%d0%b1%d0%be%d1%82-%d0%bf%d0%be%d1%81%d1%80%d0%b5%d1%89%d0%b0-%d0%ba%d0%bb%d0%b8%d0%b5%d0%bd%d1%82%d0%b8-%d0%b2-%d0%be%d1%84%d0%b8%d1%81%d0%b8-%d0%bd%d0%b0-%d0%b4%d1%81%d0%ba/", "text": "ДСК е първата банкова институция на Балканите, която въведе изкуствен интелект с робот, който обслужва клиенти. Pepper вече посреща посетители в два банкови офиса на ДСК в София – в “Сердика център” и в мола на Цариградско шосе, показва проверка на “Труд”. С помощта на интегриран таблет той дава информация за условията за кредитиране, интернет банкирането и паричните преводи. Роботът упътва хората и къде се намира най-близкият банкомат. Основният език, на които говори, е английски, но знае и няколко фрази на български. С помощта на вграден екран, Pepper дава информация на клиентите за най-актуалните банкови продукти. Той може да забавлява децата с танц, докато служители на банката консултират техните родители. Pepper дори разказва приказки, танцува и позира за селфи. Малчуганите могат да го гъделичкат, а той да имитира смях. Освен в София, скоро и във Варна клиентите на ДСК ще могат да получат услугите на робота, уточняват от финансовата институция.", "date": "2017.12.15", "title": " Робот посреща клиенти в офиси на ДСК\t\t\t"}
{"url": "https://trud.bg/%d1%84%d0%b0%d0%bb%d1%88%d0%b8%d1%84%d0%b8%d0%ba%d0%b0%d1%82%d0%be%d1%80-%d0%b8%d0%b7%d0%ba%d0%be%d0%bf%d0%b0-%d0%bf%d0%b5%d1%87%d0%b0%d1%82%d0%b0%d1%80%d1%81%d0%ba%d0%b0-%d0%bc%d0%b0%d1%88%d0%b8/", "text": "Фалшифактор на долари и евро – един от тримата най-големи майстори у нас, бе заловен отново при акция на ГДБОП и спепрокуратурата в Стара Загора и Габрово. 50-годишният Иван Дочев от Казанлък, близък приятел на Златко Баретата, бе спипван на два пъти през 2004 г. и  2010 г. да печата ментета. Преди 7 години ченгетата намериха печатарска машина „Хайделберг” за долари и евро в дома на майка му в село Долно Сахране. Тя била монтирана в помещение до свинарник, а прасетата били обучени да квичат, когато работи печатницата, за да заглушават шума й. По време на разследването Иван направил самопризнания, сключил споразумение и прекарал в затвора 3 години и половина. Излязъл през 2016 г. и разкопал тайник, в който навремето скрил от обиските втората си висококачествена машина „Хайделберг”, плаки за долари и евро и други материали. В изоставена и запустяла механа „Мустанг” в Габрово организирал нова печатница, като закарал там още две машини. Започнал да се готви за производство на банкноти от 50 и 100 долара и от 100 и 500 евро. Но полицаи от ГДБОП го разкрили, преди да е пуснал в оборот и едно от новите си ментета. Паралелно с печатарството, Иван създал и наркогрупа от петима души, но криел от аверите си какво върши в Габрово, за да не стане провал и да го издадат. Пак в Долно Сахране бандитите си направили малка лаборатория за пико и продавали от синтетичната дрога на наркоманите в Казанлък и Стара Загора. При акцията Иван Дочев и четирима от хората му са арестувани, а шести е обявен за издирване. Фалшификаторът пак направил самопризнания. В четвъртък спецсъдът е наложил постоянен арест и на петимата от групата.", "date": "2017.12.15", "title": " Фалшификатор изкопа печатарска машина за долари и евро\t\t\t"}
{"url": "https://trud.bg/%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80%d1%8a%d1%82-%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%bd%d0%b0-%d1%80%d0%b0%d0%b1%d0%be%d1%82%d0%b5%d0%bd-%d0%be%d0%b1/", "text": "Областният управител на Пловдив Здравко Димитров посрещна делегация от скупщината на Черна гора, ръководена от председателя на парламента Иван Брайович. Визитата в града под тепетата на делегацията от Черна гора, в чийто състав бяха извънредният и пълномощен посланик у нас Снежана Радович, депутатите Андрия Попович и Михаило Анджушич, съветниците на председателя на парламента Периша Кастратович и Ана Радонич, се състоя броени часове, след като Иван Брайович се срещна в София с президента на България Румен Радев. Работният обяд, даден от губернатора на Пловдив Здравко Димитров, се състоя в ресторант „Щастливци под тепето“, а на него беше обсъдена темата за домакинството на Пловдив като столица на културата през 2019 година и възможностите за двустранно партньорство в културните проекти на двете страни. Беше коментирана и възможността за бъдещо партньорство при организирането на различни спортни мероприятия, а областният управител и Иван Брайович останаха приятно изненадани, след като разбраха, че и двамата са свързани с баскетбола като бивши спортисти. Двамата си размениха подаръци, като областният управител на Пловдив подари на ВИП-госта плакет с реплика на фалера от Старозагорското съкровище с изображение на сцената „Херакъл в битка с Немейския лъв” и луксозния албум „Филипопол”. След работния обяд, гостите имаха възможност да разгледат Стария град и да посетят Римския стадион, Античния театър, къща „Клианти” и постоянната експозиция „Златю Бояджиев”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Губернаторът на Пловдив на работен обяд с шефа на парламента на Черна гора в ресторант „Щастливци под тепето”"}
{"url": "https://trud.bg/%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5-%d0%bd%d0%b0-%d0%b3%d0%bb%d0%b0%d0%b2%d0%bd%d0%b8%d1%8f-%d0%bf%d1%80%d0%be%d0%ba%d1%83%d1%80%d0%be%d1%80-%d1%81%d0%be%d1%82%d0%b8/", "text": "“В медийни изяви Бойко Рашков хвърли много тежки обвинения и те трябва да получат отговор. Не мисля, че отговорът трябва да бъде даден в стила на г-н Рашков – не от неуважение към медиите, а от уважение към институциите и държавността. Следователно всичко онова, което той твърди, да получи своя отговор именно в двете парламентарни комисии”. Това заяви вчера главният прокурор Сотир Цацаров. Както писа “Труд”, в четвъртък той изпрати писмо до  комисиите за контрол на СРС и за вътрешен ред с настояване за открито заседание, на което да отговори на нападките на Рашков, диктувани или от лични, или от политически амбиции. “През 2015 г. подписах писма до всички прокуратури с указанието за пълно съдействие при проверки на Бюрото за контрол на СРС. След 2 години и десетки проверки, г-н Рашков вчера се сети, че му се пречи”, каза Цацаров. Той обясни, че задачите на бюрото са да следи дали има нарушения при процедурата за прилагането на СРС, но не и членовете му да имат достъп до съдържанието на записите. Цацаров няма отговор защо от години не се прави единен електронен регистър на разрешенията за СРС, чрез който да се избегне дублиране, например съдия от София и съдия от Видин да подпише за подслушване по едно и също дело. “Няма пречка този регистър да е в Бюрото и създаването му може да стане с поправка в Закова за СРС”, добави главният прокурор.", "date": "2017.12.15", "title": " Предложение на главния прокурор Сотир Цацаров: Разрешенията за СРС –  в единен електронен регистър"}
{"url": "https://trud.bg/%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%b2%d0%bb%d0%b0%d0%ba-%d1%81%d0%b5-%d1%81%d0%b1%d0%bb%d1%8a%d1%81%d0%ba%d0%b0-%d1%81-%d1%82%d0%be%d0%b2%d0%b0%d1%80%d0%b5%d0%bd/", "text": "Пътнически влак се сблъска с товарен в петък, в района на град Зволена в централната част на Словакия. Десет души са ранени, предава РИА Новости, като се позовава на информация от местните противопожарни служби. „За щастие, влаковете не са се сблъскали с висока скорост. На мястото пристигнаха коли на бърза помощ. Разминахме се без тежки наранявания“, заяви Душан Ганцко, представител на местната противопожарна служба. Движението на влаковете в района на аварията е преустановено. Полицията изяснява причините за произшествието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Пътнически влак се сблъска с товарен в Словакия"}
{"url": "https://trud.bg/%d0%bc%d1%8a%d0%b6-%d1%81-%d0%bd%d0%be%d0%b6-%d0%b1%d0%b5%d1%88%d0%b5-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d0%bd-%d0%bd%d0%b0-%d0%b0%d0%bc%d1%81%d1%82%d0%b5%d1%80%d0%b4%d0%b0%d0%bc/", "text": "Мъж с нож беше прострелян на амстердамското летище „Схипхол“, съобщиха АФП и Ройтерс. Мъжът е обезвреден и задържан от военната полици. Сградата беше опразнена, съобщиха органите на реда. Няма данни за други пострадали.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Мъж с нож беше прострелян на амстердамското летище „Схипхол“"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b6%d0%b5%d0%bd%d0%b0-%d0%bc%d1%83%d0%bb%d0%b5-%d0%bd%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8/", "text": "Криминалисти от Шумен издирват жена, съратник на измамници, чрез която 71-годишна шуменка беше ужилена с 3 945 евро, 60 лв. и злато. Точно час и половина бил нужен в четвъртък на мошениците, за да уверят 71-годишна шуменка, че може да помогне на полицията, като участва с парите в тяхна акция. Към 12,30 ч. шуменката предала на непозната жена, която дошла пред дома й торба, в която освен парите, сложила 2 златни пръстена и лични документи.  Според запознати, възможно е мулето да не е от женски пол, а да е успешно маскиран мъж с перука. Вече има случаи на задържане на мулета, ползвали богат реквизит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Издирват жена – муле на измамници"}
{"url": "https://trud.bg/%d0%bd%d0%b0-%d1%81%d0%b5%d0%b4%d1%8f%d0%bd%d0%ba%d0%b0-%d0%bf%d0%be-%d0%ba%d0%be%d0%bb%d0%b5%d0%b4%d0%b0-%d1%81-%d1%85%d0%be%d1%80-%d0%b5%d0%b2%d0%bc%d0%be%d0%bb%d0%bf%d0%b5%d1%8f/", "text": "Хор “Евмолпея” ще поздрави своята публика с традиционния си коледен концерт на 20 декември (сряда), който ще започне в 18 часа във фоайето на Драматичния театър в града под тепетата, където навръх Игнажден пловдивските девойки ще „спретнат” коледна седянка с много песни и закачки. Ще има фолклорни песни, изненади и  любимите за състава коледни песни. В концерта ще се включат и бивши евмолпеи, пристигнали от различни краища на България и Европа. Под ръководството на диригента Рада Славинска и арт-мениджъра Ганка Янкова хор „Евмолпея” приключва една изключително успешна година – с над 30 концертни изяви и самостоятелни концерти в страната и чужбина, сребро от Международния фестивал „Земля – наш общий дом” в Екатеринбург (Русия), концертно партньорство в Българо-италианските дни на културата в Пловдив, представително участие в Българиада – 2017 в Нови Сад (Сърбия), високо оценено присъствие в международните празници „Петко Стайнов” в Казанлък и редица други престижни прояви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " На седянка по Коледа с хор „Евмолпея” в Пловдив"}
{"url": "https://trud.bg/%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%ba%d0%b0%d1%80%d0%bb%d0%be%d0%b2%d0%be/", "text": "Дядо Коледа и неговите помощници Баба Зима и джуджето Работливко пристигнаха днес в Карлово, където бяха посрещнати с песни и танци на площад „20-и юли“. Добрият старец излезе от къщичката си и пожела на всички деца да бъдат усмихнати и здрави, да слушат повече, за да получават по-големи подаръци. Пред веселите малчугани и техните родители деца от ОУ „Св. Св. Кирил и Методий“ и танцова група „Орфей“ при Военен клуб – Карлово изнесоха празнична забавна програма. Всяко дете дошло на площада в Карлово получи лакомства и своя дългоочакван подарък от Дядо Коледа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Дядо Коледа пристигна в Карлово"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%bb%d0%b5%d0%b3%d0%bd%d0%b0%d0%bb%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d1%89%d0%b5-%d0%b2%d1%8a%d0%b7%d0%bf%d0%b8%d1%80%d0%b0%d1%82-%d0%ba/", "text": "От два дни е в ход изграждането на изкуствени неравности – „легнали полицаи“ по главен път Шумен-Карнобат, който преминава през шуменското село Веселиново, родно на президента Желю Желев/1990-1997/. Четири съоръжения ще бъдат изградени по 3-километровия участък през населеното място. Целта е да възпират автомобили и камиони, които нарушават ограниченията за скорост и преминават бясно през ул.“Брестова“. Трафикът е огромен, свидетели сме и на изпреварвания, хората чакат по 10 минути да пресекат, а преди години имаше и пострадали къщи, каза кметът на Веселиново Росица Чифудова. Преди време изградили една „гърбица“, но сега се добавят още четири. Възпиращите обезопасителните съоръжения са на стойност 15 000 лв. Община Смядово поема разхода, а пътната инициатива е съгласувана с Областно пътно управление в Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Четири „легнали полицаи“ ще възпират камионите през президентско село"}
{"url": "https://trud.bg/%d0%b4%d0%b6%d0%b8%d1%85%d0%b0%d0%b4%d0%b8%d1%81%d1%82%d0%b8-%d1%81%d0%b5-%d0%b4%d0%be%d0%b1%d1%80%d0%b0%d0%bb%d0%b8-%d0%b8-%d0%b4%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%be/", "text": "Оръжия, доставяни от САЩ и Саудитска Арабия на сирийски опозиционни групировки, често се оказват в ръцете на “Ислямска държава” (ИД), сочи нов доклад на британската организация за контрол на въоръжението в зони на военни действия “Конфликт армамент рисърч” (КАР), предаде Ройтерс. Според нейните анализатори мнозинството оръжия на джихадистите са придобити от армиите на Ирак и Сирия. Но част от тях са осигурени на бунтовниците, предимно от Вашингтон и Рияд, които ги купуват от различни държави, включително България. В доклада от 200 страници организацията проследява и документира пътя на около 40 000 оръжия и муниции. От тях 97 оръжия и 1818 боеприпаса са произведени у нас. КАР дава няколко примера как българско оръжие по заобиколен път се е оказало при джихадистите. В първия от тях през май 2015 г. сирийски кюрдски бойци завладели от джихадисти заряд за гранатомет с български сериен номер край Хасака. България потвърдила, че половин година по-рано го продала на азербайджанското министерство на отбраната. Във втория иракски сили нападнали конвой на ИД край Фалуджа на 29 юни 2016 г. и иззели противотанкова граната ПГ-7Т (40 мм). София съобщила, че е продадена като част от партиди на 3 неуточнени български износители, които ги препродали съответно на министерството на отбраната на Франция, на Мавритания и на US военната база в Германия “Рамщайн”. Месеци по-късно в битката за Мосул иракски сили се натъкват на идентична граната. По данни на България боеприпасът е част от износ за сръбска и американска компания. Сключените договори са със забрана за реекспорт. Отделно са документирани открити в Ирак български гранатомети и муниции, продадени на САЩ или Саудитска Арабия. Страната ни е в топ 5 по производители на оръжие, попаднало в джихадисти в Сирия и в Ирак и документирано от КАР, след Китай, Русия, Румъния и Унгария. Сайтът “Бъзфийд” направил собствено разследване за открита в Ирак българска противотанкова управляема ракета 9M111MB-1 и твърди, че е купена по поръчка на ЦРУ от базирана в Индиана малка компания. Тя сключила с българска компания договор за покупка на 600 такива ракети.", "date": "2017.12.15", "title": " Джихадисти се добрали и до български оръжия\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%8a%d0%b1%d0%be-4/", "text": "Датски елхи заляха родния пазар и изместиха българските седмица преди коледните празници. Вносните дръвчета са по-големи, по-кичести и тъмнозелени, в сравнение с тези, които се отглеждат у нас. Проверка на „Труд” показа, че цените им не се различават от тези на родните естествени елхи, но видът им е по-привлекателен за купувачите.   “Готов съм да преразгледам, ако трябва и след среща с Радев , и мораториума с лекарствата. Майка ми, бог да я прости, умря от рак. Ние със сестра ми си продадохме, каквото имахме, за да й купуваме молекула за борба с рака.” Това заяви премиерът Бойко Борисов пред журналисти в Брюксел. Повод за коментара му бе отхвърленото от парламента вето на президента за мораториума върху иновативни медикаменти.   Интервю с вицепремиера и министър на отбраната Красимир Каракачанов         “В медийни изяви Бойко Рашков хвърли много тежки обвинения и те трябва да получат отговор. Не мисля, че отговорът трябва да бъде даден в стила на г-н Рашков – не от неуважение към медиите, а от уважение към институциите и държавността. Следователно всичко онова, което той твърди, да получи своя отговор именно в двете парламентарни комисии”. Това заяви вчера главният прокурор Сотир Цацаров. Както писа “Труд”, в четвъртък той изпрати писмо до комисиите за контрол на СРС и за вътрешен ред с настояване за открито заседание, на което да отговори на нападките на Рашков Над 5,5 млрд. евро ще стимулират отбранителната промишленост на Общността – анализ на Димитър Гърдев       Интервю с филмовата звезда Джесика Частейн         Специално за “Труд” д-р Людмила Емилова продължава своята поредица на дълголетието.       Големият развлекателен хороскоп на „Труд“", "date": "2017.12.15", "title": " Вижте акцентите от броя на „Труд“ в събота, 16 декември 2017"}
{"url": "https://trud.bg/%d0%b4%d0%b0-%d0%bf%d1%80%d0%b0%d1%82%d0%b8%d0%bc-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%b2-%d1%81%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d0%b1%d0%b8%d0%b2/", "text": "В миналия брой на рубриката „Политически разкопки“ стана ясно, че след 3 месеца ще честваме 140 години от възстановяването на българската държавност. Всяка държава, както и всеки народ, се стреми да изкара себе си, народът и институциите си колкото се може по-стари. Кой знае защо в човешкия живот е прието да се уважават по-старите нации, по-старите държави, по-старите институции. И поради това често се правят леки фалшификации на историята, с които може да изкараш себе си и институциите по-стари, отколкото са в действителност. Евреите например, казват, че техният митичен прародител Авраам е живял 900 години. Ще се пошегувам – толкова може да живее и дори да пее през цялото това време само Лили Иванова (казвам го с най-добро чувство към нашата певица). Англичаните пък измислиха крал Артур като създател на Англия, макар че 90 на сто от професионалните английски историци и археолози казват, че такъв човек няма. Невъзможно е да има в края на V и началото на VI век (за когато отнасят крал Артур) рицари, брони и прочее неща. Те смятат, че той вероятно е бил някой римски командир и след изтеглянето на римляните от Британия е насъбрал около себе си няколкостотин стари бойци от местното население. Ние също не сме останали по-назад. В именника на българските ханове сме измислили един Авитохол, който е живял 300 години, и друг – Ирник, който е живял 150 години. Естествено, че такива наши юнаци няма, макар че мнозина виждат в тях Атила и неговият син Ернах. Може и така да е, но общият сбор на годините им – 450, е много по-голям от времето, в което са живели Атила и Ернах. Това, че ще честваме 140 години, е хубаво. Лошото е, че изведнъж започнаха да се появяват съобщения в медиите, че различни български институции ще честват 140 години от създаването си: Българската армия, Българската полиция, Национална служба за охрана и т.н. А те наистина след конструирането на българската държава след Учредителното събрание започват да се появяват една след друга. Всъщност, навършват се 140 години от възстановяването им. Защото всяка една от тези институции е съществувала още в зората на първата българска държава, създадена, както напоследък стана известно, още през 632 година. Затова те трябва да честват 140 години от възстановяването, а не от създаването си. А дали наистина са създадени в такава древност? Да, и за това имаме достатъчно доказателства в древните хроники и летописи. Така например, Гранична полиция знаем колко добре е била организирана и дори се учудваме, че комунистите със своя „кльон“ напълно имитират Първата българска държава. Куп византийски и дори арабски хронисти твърдят, че границата на България била изграден вал с ров пред него и ограда от набити заострени нагоре 9-метрови дървета. Някога е обхващал стотици километри. Така само валът от езерото Мандра при Бургас до село Ябълково при река Марица – е 169 км. Тази граница е била повторена и в днешна Румъния – това е т. нар. Първанов вал, и в Бесарабия – и в молдовската, и в украинската й част. В дълбочина 2-3 села навътре покрай въпросния вал селяните били освободени от данъци, имали и задължения по изработен график да дежурят в определени отсечки на границата. Граничарите е трябвало да не пропускат никого срещу голямата привилегия да не плащат данъци. Грозяла ги заплаха от смърт, ако пропуснат в едната или в другата посока нерегламентиран посетител на нашата земя. Това дори струвало живота на един български цар. Цар Борис Втори в 980 г., който е бил пленник във Византия, успял да избяга, тръгнал да пресича границата, за да получи от Самуил – главнокомандващ тогава българската армия, короната си. На границата обаче бил убит от български граничар, който първо стрелял, а после питал. Всъщност, граничарят е спазвал закона. Той не знаел, че цар Борис Втори е бил облечен в ромейски дрехи. Ако ромеец стъпи на българска територия жив и здрав, граничарят е щял да бъде наказан. Куриозно е, но и за Националната служба за охрана (НСО) има данни как е била организирана. Оказва се, че за охрана на видните български личности са били привличани бивши български спортисти, главно борци. Има много любопитно сведение за посещението на един български посланик в Константинопол. Той бил охраняван от най-известния български спортист борец. И конярят на византийския император – също борец, е поискал да се сбори с него. Сборили се и той победил българския спортист. Българинът обаче поискал реванш. Сборили се двамата още веднъж, но византийският коняр отново победил. Проснал българина по гръб, който заедно с цялата българска делегация останал много засрамен. Тогава, присъстващ на мястото гадател, предрекъл, че конярят ще израсне много в кариерата си. И познал – той станал любовник на императрицата, двамата заедно удушили императора и конярят заел неговото място на престола. Това бил Василий Първи, за когото мнозина се съмняват, че може да е бил и българин. Същото е и с останалите институции. Много интересно е например как е било организирано военното училище и как са се подготвяли офицерските кадри. В епохата на кан Омургаг през 815 – 831 г. се появяват надгробни надписи с формулата „едикой си с офицерски чин едикакъв си и като отиде на война загина едикъде си”. Мнозина се чудели какво означава този хранен човек. Всъщност, подобно на много други европейски държави като Британия, Русия и т.н., синовете на аристократите са постъпвали в училище в двора на владетеля – на царя или на кана, преди приемане на християнството. Те били на негова издръжка, а там способни пенсионирани офицери ги подготвяли във военното дело. Те са получавали съответни чинове след завършване на това училище. Това е пажеският корпус, който съществува дори в османската империя. Тези хранени хора обясняват високото качество на българското офицерство и през Първата, и през Втората българска държава. И потвърждават, че Ивайло не е бил селянин, а областен управител на град Провадия. Убедително бе доказано, че не може селянин без военна подготовка да победи в над 30 сражения най-добрите армии на епохата. Веднъж случайно това може да стане, но 30 пъти – не. Вероятно е бил хранен човек пак на някого. Когато говорим за институциите и за тяхната възраст, е редно да се върнем към сградите, които те са ползвали. Практика във високоразвитите в цивилизационно отношение държави е те да се намират на едни и същи места. Например, английското правителство резидира на „Даунинг стрийт” № 10 може би от 200 години. Сградата е неудобна, малка, трудно се охранява. Но „Даунинг стрийт” № 10 отдавна е синоним на английското правителство. Могат да бъдат посочени и много други примери. Докато при нас размятаме институциите наляво и надясно и по този начин не може да има уважение първо към сградата, а частично и към институцията. Така наример, при нас сградата на Националната художествена галерия е бившият царски дворец. Но преди това той е бил изграден от турците и е бил седалище на областния управител на европейските владения на империята. Колкото и куриозно да звучи, там е резидирал първият държавен глава на България Васил Левски. Разбира се, по неволя – той е бил затворник там. Но Батенберг населява тази сграда и след ремонт прекарва няколко години в нея. След това са Фердинанд и цар Борис III до края на управлението си. Когато възстановихме фигурата на държавния глава в лицето на президента на републиката, ние го смотахме в една част от големия комплекс на хотел „Балкан“, бивш „Шератон“, Министерството на образованието и т.н. Редно е сградата на НХГ да бъде реконструирана и там да бъде настанен държавният глава. А мястото на галерията е в сградата на Българския Лувър. Народното събрание сега го пращаме – въпреки ужасната символика, в бившия партиен дом. Защо? Повече от ясно е, че сградата на Народното събрание е станала малка за сегашните 240 депутати. Ами  да намалим броя им! Сега ние искаме да ги настаним в друга сграда. Там, където са взети най-неправилните и най-тежките решения за България и българския народ в епохата на комунизма. Редно е да се намалят депутатите на 120 или на 100 души дори, и тогава изведнъж ще видим, че сегашната сграда на НС е напълно достатъчна за тяхната работа. А що се отнася до Българската армия – там е много глупаво да честваме 140-годишнината й. Защото ние дори не можем да й определим годината, която да приемем за нейно начало, тъй като за всички е ясно, че тя предхожда държавата. Държавата се създава благодарение на армията, с която кан Кубрат успява да победи западно-тюрския хаганот и да постигне независимост не на Първата, не на Втората, а на Българската държава.", "date": "2017.12.15", "title": " Да пратим президента в сградата на бившия царски дворец\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-41-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b2-%d0%bd%d0%b5%d0%b7%d0%b0%d0%ba/", "text": "41-годишен мъж от Шумен е заподозрян в незаконен лов на два елена на територията на Държавното ловно стопанство „Черни Лом“-Попово. Труповете на животните, от които било разфасовано месото, са намерени в землището на село Садина през нощта срещу петък, съобщиха от полицията в Търговище.  Преди това в района се чули изстрели и горските стражари били вдигнати по тревога. Извършителят на незаконния отстрел успял да смъкне месото от елените. Извършен е оглед на местопрестъплението. По-късно е задържан мъжът от Шумен, чиято съпричастност към незаконния лов се установява. Издирват се и други лица, евентуално участвали в лова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Задържаха 41-годишен, заподозрян в незаконен лов на елени"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d0%b1%d1%80%d1%8e%d0%ba%d1%81%d0%b5%d0%bb-%d0%b3%d0%be%d1%82%d0%be%d0%b2-%d1%81%d1%8a%d0%bc-%d0%b4%d0%b0-%d0%bf/", "text": "“Готов съм да преразгледам, ако трябва и след среща с Радев , и мораториума с лекарствата. Майка ми, бог да я прости, умря от рак. Ние със сестра ми си продадохме, каквото имахме, за да й купуваме молекула за борба с рака.” Това заяви премиерът Бойко Борисов,  пред журналисти в Брюксел. Повод за коментара му бе отхвърленото от парламента вето на президента за мораториума върху иновативни медикаменти. “1/3 от страните в ЕС, ако имат дадено лекарство, трябва да го купим и ние. Ще го вкараме пак в парламента и ще го решим”, каза още  Борисов. Той  бе категоричен, че в сферата на лекарствата има най-голям лобизъм. Юристи коментираха пред “Труд”, че мораториумът върху лекарствата може да отпадне единствено чрез актуализиране на бюджета. След обнародването му в Държавен вестник трябва да се внесе проект за изменение и допълнение на бюджета, в който да се предвидят и допълнителните около 30 млн. лв. за нови молекули. В Брюксел премиерът съобщи, че с колегите си от ЕС обсъдил по време на българското европредседателство да се проведе и среща на върха и с Турция. “Знам какво говорят Юнкер, Меркел, Макрон, Ципрас. Всички са категорични, че трябва да запазим моста с Турция, защото иначе всички  бежанци, които са там, ще дойдат в Европа през България и Гърция”, обясни Борисов. Премиерът призова президенството и БСП да проявят малко въздържание за 5-6 месеца, по време на председателството ни на ЕС. “А после да си покажем пак българското. Разбирам, че има завист, но…”, каза още  Борисов. “Вчера лично говорих с немските офицери в България – ясно е, че БСП и ДПС искат провал на председателството. Надявам се Доган да говори с хората от партията си. Те искат държавата ни да се провали сега. Ние сами се дърпаме да сме си в казана с катрана. Само вижте как са подбрали датата на вота на недоверие. Това ли е градивната опозиция? Те умират да се сринем и в руините те да се опитват отново да крадат. Ще се съпротивляваме този път много”, категоричен беше премиерът. Борисов и премиерът на Естония Юрий Ратас обсъдиха изпълнението на програмата на триото председателства на Съвета на ЕС – Естония, България и Австрия. Двамата премиери се обединиха около мнението за необходимостта от особено внимание към Западните Балкани. “Всички имаме интерес от това регионът да бъде по-сигурен, по-стабилен и да отбелязва значителен напредък. Изключително важно е хората от Западните Балкани да знаят, че могат да разчитат на Европа и нейната солидарност”, подчерта Борисов.", "date": "2017.12.15", "title": " Бойко Борисов от Брюксел: Готов съм да преразгледам мораториума с лекарствата\t\t\t"}
{"url": "https://trud.bg/%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%bd%d0%b8-%d0%b0%d1%82%d0%b0%d0%ba%d1%83%d0%b2%d0%b0%d1%85%d0%b0-%d0%b2%d0%bb%d0%b0%d0%ba-%d1%81-%d0%ba%d0%b0%d0%bc%d1%8a%d0%bd%d0%b8-%d0%bf%d0%be/", "text": "Около 22:00 ч. на 14 декември пътническият влак от София за Мездра е атакуван с камъни от неизвестни лица в района на спирка Кумарица. В резултат на вандалската проява леко е пострадало младо момиче, което е пътувало във влака, съобщиха от БДЖ. По първоначална информация в един от вагоните на композицията е пътувала група футболни фенове, които са провокирали ситуацията. Вагонът е със счупени едно панорамно стъкло и две стъкла на страничните врати. От началото на 2017 г. това е 81-ият случай, при който влакове на „БДЖ – Пътнически превози” ЕООД са замеряни с камъни. Тенденцията е изключително тревожна, защото подобните случаи за тази година вече са шест повече в сравнение с 2016 г. Националният железопътен превозвач осъжда остро подобни хулигански прояви, които освен нанесените материалните щети, застрашават сериозно живота и здравето на клиентите и служителите на БДЖ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Неизвестни атакуваха влак с камъни, пострада момиче"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bf%d0%bb%d0%be%d0%b2%d0%b4%d0%b8%d0%b2%d1%87%d0%b0%d0%bd%d0%b8-%d0%b8%d0%b7%d0%b3%d0%be%d1%80%d1%8f%d1%85%d0%b0-%d0%b7%d0%b0%d1%80%d0%b0%d0%b4%d0%b8-%d0%be%d0%b1/", "text": "Двама пловдивчани изгоряха заради обиди, закани и неуважително отношение към полицаи, съобщиха от Областна дирекция на МВР в града под тепетата. Районният съд в Пловдив наложи глоба от 100 лв. На 44-годишен местен жител заради неуважително отношение към униформени служители на реда от Трето РУ на МВР в квартал „Кършиака”. 30-годишен пловдивчанин пък е задържан за 24 часа в ареста на Първо РУ на МВР-Пловдив и му е съставен акт по Указа за борба с дребното хулиганство, след като отказал да изпълни разпорежданията на полицаите и ги засипал с обиди и закани. Екип на Първо РУ на МВР се отзовал в петък около 1,10 часа след полунощ на сигнал за нарушение на обществения ред на улица „Даме Груев” в квартал „Кючук Париж”, където заварили 30-годишния мъж в нетрезво състояние. През последното денонощие на територията на Областна дирекция на МВР – Пловдив са регистрирани 21 криминални престъпления – грабеж, 5 кражби и 15 други. Разкрити са 15 престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Двама пловдивчани изгоряха заради обиди, закани и неуважително отношение към полицаи"}
{"url": "https://trud.bg/%d0%bc%d0%b0%d0%bb%d1%87%d1%83%d0%b3%d0%b0%d0%bd%d0%b8%d1%82%d0%b5-%d0%be%d1%82-%d0%b4%d0%b5%d1%82%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%b0%d0%bb%d0%b1%d0%b5%d0%bd/", "text": "С уникална фолклорна коледна програма малчуганите от детска градина „Албена“ с музикален ръководител Кинче Йонкова удивиха служители и граждани в кметството на район „Южен“ в Пловдив. С много настроение, бурни ръкопляскания и много усмивки гражданите, дошли в администрацията, изгледаха традиционните български обичаи, пресъздадени от децата. И както повелява традицията, заместник-кметовете  на „Южен” Павел Милушев и Димчо Петровзарадваха децата с коледни лакомства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Малчуганите от детска градина „Албена” донесоха коледния дух в кметството на район „Южен” в Пловдив"}
{"url": "https://trud.bg/%d0%b4%d0%b0%d1%82%d1%81%d0%ba%d0%b0%d1%82%d0%b0-%d0%b5%d0%bb%d1%85%d0%b0-%d0%b8%d0%b7%d0%bc%d0%b5%d1%81%d1%82%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0/", "text": "Датски елхи заляха родния пазар и изместиха българските седмица преди коледните празници. Вносните дръвчета са по-големи, по-кичести и тъмнозелени, в сравнение с тези, които се отглеждат у нас. Проверка на „Труд” показа, че цените им не се различават от тези на родните естествени елхи, но видът им е по-привлекателен за купувачите. Този празничен сезон цената на коледните дръвчета варира от 20 до 120 лева. А този и следващият уикенд продавачите очакват опашки да се извият пред импровизираните им горички. На големите пазари в София се предлагат основно естествени коледни дръвчета. Около половината от тях са български представители от различни видове, а другите са внос от Дания, разпространявани от скандинавската фирма „Нордман”. Малките елхи струват средно 60 лева, а по-големите – между 100 и 120 лв. На всяка една е сложен стикер, който обозначава нейния произход и доказва, че продажбата е законна, разясниха прилежно търговци пред „Труд”. Именно за тези обозначения следят горските при проверки. Съществена разлика между вносните и българските елхи е, че първите вървят с ръководсто за употреба. „Датчанките” имат логото на фирмата, от която са докарани, както и кратко описание в няколко стъпки как да се използват и съхраняват – колко да бъдат отрязвани, как да бъдат поставяни, да не се консумират и др. Традиционно по-евтино коледните дръвчета вървят в провинцията. В Бургас цените на елхите по големите пазари в центъра са между 25 лева за най-малките и 45 лева за най-високите. И тази година борсата за коледните дръвчета е до новото училище и бивше сиропиталище „Александър Георгиев-Коджакафалията”. Елите са български, от карнобатското село Вресово и Разногор. Зелени дръвчета могат да се намерят и в цветарските магазини. Хит тази година са елхите в кашпи, по 45 лева,  1.20 метра. Купуват се и за у дома, и за подаръци. В Шумен първият продавач на живи елхи тази година е търговецът Сидер. Отсякъл е стройните смърчове чак от Родопите и от два-три дни ги е разположил на Кооперативния пазар в града. Цените на коледната стока тази година в региона са с около 10% по-високи от миналата, обяснява той. Причината е в ценоразписа на държавните лесничейства. Освен че горските искат повече пари, е трудно да избереш и хубава, казва Сидер. Отишъл с нагласата да се върне от дългия път с 300 елхи, но избрал само 80. Най-малките елхички на щанда в Шумен са на цена 20-25 лв., а тези от 1,60 м. нагоре са между 35 и 40 лв. Има и елхи за ценители в красиви дървени саксии. Те ще красят шуменски домове срещу стотачка. Десетина дни преди Коледа има и съгледвачи, и купувачи. Търговците от цялата страна са категорични, че през този и следващия уикенд се очаква продажбите на елхи да достигнат своя връх. Богат избор от живи ели, борове, смърчове и изкуствени елхи се предлагат още от края на ноември в Пловдив, когато горските стопанства и разсадниците около града под тепетата бяха вече готови с офертите си и заляха с тях търговците и специализираните сайтове за продажби. Седмица преди Рождество Христово предлагането е многократно по-голямо от търсенето, но производителите и търговците на коледни дървета се надяват, че реализират традиционно добри обороти независимо дали с живи или изкуствени дръвчета в оставащите дни до празниците. От Регионална дирекция по горите – Пловдив увериха, че няма да има поскъпване на коледните дръвчета в сравнение с миналата, 2016 година. Още в първите дни на декември по пазарите и тържищата в Пловдив и региона се появиха живи елхи по 35 лева, като традиционно най-купуваните видове са обикновена ела и смърч. Освен тях любителите на живите коледни дървета търсят ели внос от Испания и Гърция, които освен, че се предлагат на прилични цени, са и с добре развита коренова система и след Нова година могат да бъдат засадени в градината или двора на собственика им. Цените варират в зависимост от височината на елите, смърчовете и боровете и дали със запазено коренище или не, като тръгват от 35 лв., минават през 45, 49, 55, 60, 65, 85, 89, 100, 200 и стигат до невероятните 730 лв. за огромен див смърч. Изкуствени китайски елхички от няколко години правят конкуренция на родните производства край морето, тъй като стават за многократна употреба и са по-евтини. Цената им за 2 метра е от 20 до 30 лева.  Тяхна алтернатива във Варна седмица преди коледа се предлага на Колхозния пазар във Варна. Цените на коледните естествените дръвчета вървят от 25 до 70-80 лева, в зависимост от големината им, като най-малките са метър, а най-големите и по-скъпи достигат до 2,5 метра. По 30-35 лв. са живите елхички, засадени в саксии, които могат да се отглеждат с години, включително и на двора напролет. Разнообразието от коледни дръвчета е голямо – кипарис, бор, бяла ела или смърч. Сребърната ела, гръцката ела и борът са за предпочитане, тъй като са по-трайни и могат да издържат до март месец. Смърчът е гъст и красив, но нетраен, твърдят продавачите. Държавните горски предприятия и техните териториални поделения – горски и ловни стопанства, могат да предложат на пазара близо 50 000 дръвчета за Коледа, съобщиха пред “Труд” от Министерството на земеделието, храните и горите. Близо 37 000 от тях – отсечени, а други 12 300 – със запазена коренова система в контейнери, с възможност за засаждане при подходящи условия напролет. Традиционно в горските територии – държавна собственост, коледните елхи се добиват от специално създадени плантации и горски разсадници, при извършване на отгледни сечи, както и от върховете и клоните на отсечените дървета при други видове сечи. Коледни елхи се предлагат на пазара и от частни и общински предприятия, напомнят от агроведомството.  Закупените на едро дръвчета от търговците, следва да са придружени от превозен билет, като към стеблата са закрепени неподвижно контролни пластини, чиито номера са вписани в билета. Всяка законно придобита елха от разсадник, земеделски земи, частна или държавна горска територия, трябва да има контролна пластина с индивидуален номер. Пластините са с правоъгълна или овална форма и имат лента за еднократно неразглобяемо захващане към ствола на коледните елхи. Захващането се извършва под второто разклонение на клоните от върха на елхата. Изработени са от пластмаса с бял или жълт цвят, като всяка пластина има серия, която се състои от една главна буква и пореден номер от шест цифри. Този индивидуален номер е част от превозния билет на търговеца, закупил дръвчетата. Хората трябва да следят само за наличието на пластини, но при желание могат да поискат от търговците да им покажат и съответния превозен билет, уточняват от министерството. За елхите, които са със закрита коренова система в контейнери, не е задължително поставянето на пластините.  При нарушения гражданите могат да подават сигнали на телефон 112.", "date": "2017.12.15", "title": " Датската елха измести българската\t\t\t"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d1%87%d0%b0%d1%81-%d0%bf/", "text": "„Искрено Ви поздравявам за постигнатото. Спечелихте си много приятели в България. Оттук нататък обаче Ви предстои много работа.“ С тези думи вицепрезидентът Илияна Йотова се обърна към македонския премиер Зоран Заев, с когото проведе работна среща в Скопие. Това съобщиха от информационната служба на държавния глава. „Договорът за добросъседство не е поредният формален документ, а е изстрадан и чакан от двата народа дълги години. Той ще създаде гаранции за хората от двете страни да развиват своите връзки и отношения“, изтъкна Йотова. По думите й договорът ще отвори много възможности в сферата на инвестициите, бизнеса, културата и образованието. Вицепрезидентът сподели впечатленията си от думите на момиче, присъствало на проведената по-рано среща в българското посолство с представители на българските дружества в Република Македония. „Тя сподели, че иска да живее и работи тук, но изрази силното си желание за съвместни инициативи с връстниците си от България“, заяви Йотова. „Аз бих желала да гледаме заедно с младите хора към бъдещето, а не към миналото“, изтъкна вицепрезидентът.  „Важно е час по-скоро Договорът да бъде ратифициран от парламентите на Република България и Република Македония“, убедена е Илияна Йотова. “2017 година е знакова и ще влезе и във вашите, и в нашите учебници“, отбеляза тя. Според вицепрезидента предстоящото Българско председателство на Съвета на Европейския съюз е огромна възможност Европа да опознае по-добре балканските народи, да намали резервите си и да изтрие идеологемите, които не отговарят на истината. Република Македония да получи дата за начало на преговорите за присъединяване към Европейския съюз – това пожелание за Новата година отправи Илияна Йотова към Зоран Заев. От своя страна, македонският премиер благодари за българската подкрепа за членството на Република Македония в Европейския съюз и НАТО. „Договорът за добросъседство ни обнадежди с Гърция да намерим решение на проблема с името“, отбеляза Зоран Заев. Македонският премиер представи пред българския вицепрезидент реформите, върху които се е съсредоточило македонското правителство, най-важните от които са в правосъдната система. Зоран Заев специално благодари на българския посланик в Скопие Иван Петков за подкрепата и доброто сътрудничество, особено по време на политическата криза в Република Македония. „Договорът за добросъседство е истински пример как нещо добро може да се случва на Балканите“, отбеляза от своя страна Роберт Поповски, министър без портфейл, отговарящ за комуникациите, отчетността и прозрачността. По-рано вицепрезидентът разговаря с председателя на македонския премиер Талат Джафери, който обясни, че ратифицирането на Договора за добросъседство ще се забави заради бойкота на пленарните заседания от страна на опозицията. “Добре е ратифицирането да бъде извършено от максимален брой депутати”, добави председателят на македонския парламент. „Най-късно до края на януари догодина това ще се случи“, увери Джафери. Премиерът Зоран Заев обаче изрази по-оптимистична прогноза – ратификацията да се случи до края на тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Илияна Йотова призова Зоран Заев час по-скоро Договорът за добросъседство да бъде ратифициран "}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%80%d0%b0%d0%ba%d0%be%d0%b2%d1%81%d0%ba%d0%b8-%d0%bf%d0%b0%d0%b2%d0%b5%d0%bb-%d0%b3%d1%83%d0%b4%d0%b6%d0%b5%d1%80%d0%be%d0%b2-%d1%87%d0%b5%d1%82/", "text": "Кметът на Община Раковски Павел Гуджеров имаше вълнуваща среща в петък сутринта с малчуганите от детска градина „Първи юни” в квартал „Секирово” на града. Бившият заместник-министър на околната среда и водите се включи в Маратона на четенето, в който известни личности четат пред публика любими свои произведения. Кампанията е организирана от Министерството на образованието и науката и Регионалното управление по образование (РУО) – Пловдив. Кметът на Раковски беше избрал книжка с английски народни приказки, която често четял на 4-годишния си син Андрей. Хлапетата от група „Звънче“ слушаха в захлас, докато кметът бе в ролята на разказвач. Той бе подбрал приказката „Джак и бобеното зърно”, която носи поука и е класически  разказ за това как доброто винаги побеждава злото. „Доброто сърце  винаги е победител и заслужава чудеса „, допълни края на приказката Павел Гуджеров, след което зарадва малчуганите с лакомства, а те го обсипаха с радостна глъчка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Кметът на Раковски Павел Гуджеров чете приказки в детска градина"}
{"url": "https://trud.bg/%d1%87%d0%b5%d1%80%d0%bd%d0%b0%d1%82%d0%b0-%d1%82%d0%b5%d1%85%d0%bd%d0%b8%d0%ba%d0%b0-%d0%b5-%d0%bd%d0%b0%d0%b9-%d0%bf%d1%80%d0%b5%d0%b4%d0%bf%d0%be%d1%87%d0%b8%d1%82%d0%b0%d0%bd%d0%b0%d1%82%d0%b0/", "text": "Черната техника е най-предпочитаната покупка на Черния петък, сочат данни на дружеството УниКредит Кънсюмър Файненсинг, което беше любим партньор на Черния петък. След като минаха вече традиционните предпразнични намаления, УниКредит Кънсюмър Файненсинг, дружество лидер в продажбата на стокови кредити в България, направи статистическа извадка за промените в потребителското поведение в сравнение с миналата година. Според данните най-предпочитаната покупка по време на Черния петък продължават да са телевизорите, като ¼ от покупките на този ден са именно такава. След тях потребителите най-често си купуват нов смартфон, следван от пералните и сушилните.  Общият дял на тези три продукта от всички продажби на Черния петък е 51%. Интересно е да се отбележи също, че докато при мъжете размерът на средната покупка на кредит се запазва същият, то при жените има повишение от 5% в сравнение с миналата година. Освен това няма тенденция дамите да водят господата в пазаруването по време на намаленията. Друг интересен факт е, че средната възраст на клиентите се понижава спрямо миналата година, от 40 години за 2016 година до 38 години за тази. Делът на онлайн покупките на кредит през този ден е  почти 16%, като при тях мъжете клиенти са още повече – 57%. Средната покупка при онлайн продажбите е по-ниска с цели 12% , като освен това и възрастта на клиентите също е по-ниска  – 36 години и 6 месеца. Вторият по сила ден в годината е 24.12, но традиционно потреблението тогава е с близо 40% по-ниско от това на Черния петък.", "date": "2017.12.15", "title": " Черната техника е най-предпочитаната покупка по време на предпразничен намаления"}
{"url": "https://trud.bg/%d1%88%d0%b5%d1%81%d1%82-%d0%b4%d0%b5%d1%86%d0%b0-%d1%81%d0%b0-%d0%bd%d0%b0%d1%81%d1%82%d0%b0%d0%bd%d0%b5%d0%bd%d0%b8-%d0%b2-%d0%bf%d0%b8%d1%80%d0%be%d0%b3%d0%be%d0%b2-%d1%81%d1%8a/", "text": "Шест деца от 78-o училище „Христо Смирненски” в Банкя са настанени в спешния токсикологичен кабинет на0 „Н.Й. Пирогов” заради съмнения за хранително отравяне от дъвки, информира  Децата са контактни и са на крак, провеждат им се серия от изследвания, съобщиха от лечебното заведение. От болницата обаче заявиха, че на този етап не могат да дадат повече информация за състоянието им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Шест деца са настанени в „Пирогов” със съмнение за хранително отравяне от дъвки"}
{"url": "https://trud.bg/%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8-%d0%bc%d0%b5%d0%b3%d1%8a%d0%bd-%d0%bc%d0%b0%d1%80%d0%ba%d1%8a%d0%bb-%d1%89%d0%b5-%d1%81%d0%b5-%d0%be%d0%b6%d0%b5%d0%bd%d1%8f%d1%82-%d0%bd/", "text": "Принц Хари и Меган Маркъл ще сключат брак на 19 май следващата година, предава BBC. Съответното съобщение бе направено от двореца Кенсингтън, една от лондонските резиденции на британското кралско семейство. Разноските за сватбата ще бъдат за сметка на кралското семейство, се казва още в разпространеното съобщение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Принц Хари и Мегън Маркъл ще се оженят на 19 май догодина"}
{"url": "https://trud.bg/%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d1%89%d0%b5-%d0%b0%d0%ba%d0%be%d1%81%d1%82%d0%b8%d1%80%d0%b0-%d1%81-%d1%80%d0%b8%d0%b1%d0%b0%d1%80%d1%81%d0%ba%d0%b0-%d0%bb%d0%be%d0%b4/", "text": "Традиционната обиколка на Дядо Коледа край морето тази зима ще започне от Каварна. В понеделник – първият ден от седмицата преди Коледа, любимецът на всички деца ще акостира на трета буна в Каварна, съобщиха от пресцентъра на общината. Той ще пристигне там с рибарски кораб заедно с чувала си, пълен с лакомства за тях. Тържеството за посрещането на белобрадия старец ще започне в 13 часа. Талантливи деца от Каварна ще поздравят с изпълненията си Дядо Коледа и очарователните му спътници, а за децата, дошли да посрещнат дълго чакания гост, ще има много изненади. Дядо Коледа ще остане в читалище „Съгласие-1980“ до 21 декември, за да могат всички малчугани да си направят снимка за спомен с него в коледния кът. Събитието е организирано от община Каварна, откъде пазят засега в тайна кой от рибарите в района е официалният превозвач на Дядо Коледа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " Дядо Коледа ще акостира с рибарска лодка в Каварна"}
{"url": "https://trud.bg/111-%d1%81%d1%83%d1%80%d0%b2%d0%b0%d1%87%d0%ba%d0%b8-%d1%83%d1%87%d0%b0%d1%81%d1%82%d0%b2%d0%b0%d1%85%d0%b0-%d0%b2-%d0%ba%d0%be%d0%bd%d0%ba%d1%83%d1%80%d1%81%d0%b0-%d0%be%d1%82-%d0%ba%d0%be/", "text": "111 сурвачки участваха в тазгодишния конкурс „От Коледа до Васильовден“, организиран за осма поредна година от Общинския детски комплекс във Велико Търново. Изложба с красивите експонати е подредена на втория етаж в сградата на Общината и ще остане там до 4 януари. Тържеството по награждаване на отличените участници ще се проведе в понеделник, 18 декември, от 15 часа, съобщават организаторите.  За празничното настроение ще се погрижат солистите на народния хор при ДЮФА „Българче“. Наградите са подсигурени от патрона на конкурса – кмета на Община Велико Търново инж. Даниел Панов. На първо място при най-малките се класира Беатрис Паришева от II „а“ клас на  СУ „Вела Благоева”. Втора е Ема Павлова, III „в“ клас от ОУ „Бачо Киро”. На трето място е отново  представител на СУ „Вела Благоева“ – Христа Иванова, от I „б“ клас. При големите ученици  на първо място се класира Мартина Павлова, VI  „г“ кл.,  ОУ „Бачо Киро”. Втори и трети станаха Ивет Христова  и Радостин Анчев от ОУ „Христо Смирненски”, с. Самоводене. Журито присъди и няколко специални награди – за автентичност и за екипна работа. Приза за екипна работа получиха учениците от IV „б” клас на ОУ „Св. Патриарх Евтимий”. За автентичност бяха отличени третокласниците от ОУ „Бачо Киро” Антон Марков и Никола Мошев, както и Валентин Иванов, II клас, СУ „Вела Благоева“. Най-активно в конкурса се представиха учениците от начален етап на ОУ „Св. Патриарх Евтимий“. Те се включиха с 38 сурвакници. След тях по активност се наредиха възпитаниците на СУ „Вела Благоева“ и ОУ „Бачо Киро“. „Благодарим на компетентното жури – доц. Светла Атанасова и д-р Миглена Петкова – експерти от Регионалния исторически музей и ст. експерт Ани Павлова от Регионалното управление на образованието.  Тяхната работа се оказа доста трудна, тъй като участниците в конкурса представиха прекрасни експонати – с прецизна техника на изпълнение, с богатство на мотивите и спазена автентичност”, коментира директорът на Общинския детски комплекс във Велико Търново Анелия Пейчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " 111 сурвачки участваха в конкурса „От Коледа до Васильовден” в Търново"}
{"url": "https://trud.bg/%d0%ba%d0%b5%d0%b2%d1%80-%d1%83%d0%b2%d0%b5%d0%bb%d0%b8%d1%87%d0%b8-%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d0%b2%d0%be%d0%b4%d0%b0%d1%82%d0%b0-%d0%b2-14-%d0%be%d0%b1%d0%bb%d0%b0%d1%81/", "text": "Комисията на енергийно и водно регулиране (КЕВР) проведе закрито заседание в специализиран състав „ВиК“, на което прие окончателно решение за изменение на цени на ВиК услуги за 2018 г. С решението са коригирани цени на ВиК услугите на операторите в 14 области на страната – София, Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол. В съответствие с действащата законова и подзаконова уредба, в края на всяка календарна година комисията е задължена да актуализира утвърдените цени на ВиК услугите за всяка следваща година в 5-годишните бизнес планове на ВиК дружествата, като отчете размера на инфлационния индекс за 2017 г. и изпълнените от операторите показатели за качество на услугите. Решенията за цените на ВиК услугите в 14-те области в България са приети от регулатора в рамките на 2017 г., когато са одобрявани 5-годишните бизнес планове на ВиК операторите и цените на заложените в тях ВиК услуги за всяка отделна година. Бизнес плановете бяха утвърдени през периода април-ноември 2017 г., с отделни процедури за всяко от 14-те ВиК дружества, като бяха проведени 14 открити заседания и 14 обществени обсъждания. По всички направени предложения на обсъжданията Комисията излезе с ясни и мотивирани становища в публикуваните си на интернет страницата на регулатора решения за одобряване на бизнес планове и цени на ВиК операторите. КЕВР стриктно ще следи изпълнението на бизнес плановете на ВиК дружествата и ще предприема мерки при неизпълнението им. След третата година на 5-годишния регулаторен период, съгласно законовите изисквания, Комисията задължително ще провежда цялостен регулаторен преглед на изпълнението на поетите ангажименти от ВиК дружествата – постигнат размер на заявените инвестиции и показателите за качество на услугите, намаляване на загубите по мрежата и др. При доказано неизпълнение на заложените в бизнес плановете инвестиции и показатели, Комисията незабавно ще коригира цените на утвърдените ВиК услуги, като ги намалява.", "date": "2017.12.15", "title": " КЕВР увеличи цената на водата в 14 области"}
{"url": "https://trud.bg/90-%d0%bd%d0%be%d0%b2%d0%b8-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b0%d0%bb%d0%bd%d0%b8-%d0%b8-%d0%b0%d0%bd%d0%b8%d0%bc%d0%b0%d1%86%d0%b8%d0%be%d0%bd%d0%bd%d0%b8-%d1%84%d0%b8%d0%bb%d0%bc/", "text": "23-ото издание на Фестивала на българското документално и анимационно кино „Златен ритон” ще бъде официално открито в Пловдив тази събота от 18.30 часа в “Лъки – дом на киното”, където прожекциите на включените в конкурсната програма киноленти ще продължат до 22 декември (петък). На церемонията по откриването на фестивала ще бъдат представени два филма – анимационният „Сляпата Вайша” на Теодор Ушев, който беше номиниран за наградите „Оскар” за късометражен филм, и официалната премиера на  документалния филм “Монолог” на Ема Константинова и Георги Тошев, посветен на 75-годишнината на големия актьор Стефан Данаилов. Последното издание на фестивала бе през 2015 г. и затова тази година ще бъдат представени повече филми от обикновено – продукцията от последните две години. Общо 90 филма ще участват в програмата на фестивала, като 63 от тях ще се състезават в двете конкурсни програми – за документално и анимационно кино. По статут петчленното жури на фестивала присъжда две големи награди “Златен ритон” за най-добър документален и анимационен филм, специална награда на журито, призове за най-добър режисьор, за най-добър художник-постановчик и за дебют, наградата на община Пловдив и до две грамоти за конкретни предложения. В „Лъки – дом на киното” ще бъдат прожектирати 27 анимационни филма, сред които и е рекорден брой от 9 дебюта. 36 са документалните филми в конкурса, като 6 от тях са дебютни. Някои от филмите като „Пощальонът” на Тонислав Христов, „От Кремона до Кремона” на Мария Аверина и дебюта „Пустиняци” на Цветан Драгнев вече са представяни и награждавани у нас и в чужбина, а други за пръв път ще се срещнат с публиката. Сред конкурсните филми има и 3 копродукции – двата документални филма „Книжарят” (България / Франция) и „От Кремона до Кремона” (България / Италия)  и анимацията „Пътуваща страна” (България / Хърватия). Програмата за новаторски и експериментални продукции „Открити хоризонти” включва 27 филма, сред които са документалните ленти за Кирил и Методий, Петър Стоянов и Георги Марков и анимацията ЗООТРОП на Сотир Гелев. 56 от всичките 90 филма са получили финансова подкрепа от Националния филмов център, допълниха организаторите. Като съпътстващо събитие на фестивала „Златен ритон” асоциация “Академика 21” и Институт за изследване на изкуствата – БАН организират кръгла маса на тема актуалната тема “Хибридно кино”. Тя ще се проведе на 17 декември (неделя) от 10 часа в зала „Пловдив” на Гранд хотел „Пловдив”, а участие във форума ще вземат проф. Мая Димитрова, д-р Йосиф Аструков, доцент д-р Марин Дамянов, проф. д-р Емилия Стоева, доц. Петя Александрова, доц. д-р Радостина Нейкова, проф. д-р Надежда Маринчевска, проф. д-р Михаил Мелтев и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.15", "title": " 90 нови документални и анимационни филми спорят за „Златния ритон” в Пловдив\t\t\t"}
