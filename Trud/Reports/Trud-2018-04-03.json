{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%82%d0%b5-%d1%83%d1%87%d0%b5%d0%bd%d0%b8-%d0%bd%d0%b5-%d0%bc%d0%be%d0%b3%d0%b0%d1%82-%d0%b4%d0%b0-%d0%b4%d0%be%d0%ba%d0%b0%d0%b6%d0%b0%d1%82/", "text": "Екипът учени в британската военна лаборатория не е могъл да докаже, че бойното нервнопаралитично вещество, с което бе отровен миналия месец Сергей Скрипал, е произведено в Русия. Това обяви ръководителят на лабораторията в Портън Даун, предаде Ройтерс. Веществото обаче е  идентифицирано като “Новичок”, а също, че е боен нервнопаралитичен агент “Не идентифицирахме точния източник, но сме предоставили научна информация на правителството, което после използва редица други източници, за да формира заключенията, стигнали до вас”, обясни пред “Скай нюз” Гари Ейткънхед, шеф на Лабораторията за отбранителна наука и технология. Ейткънхед потвърди, че субстанцията изисква “изключително сложна методика за своето създаване, което е по силите само на държава”. “Нашата работа е да дадем научни доказателства какъв точно е нервнопаралитичният агент. Ние установихме, че той е от едно конкретно семейство и че е за военни цели. Но не е наша работа да кажем къде е произведен”, добави  Ейткънхед. Пред “Скай нюз” Гари Ейткънхед обясни, че правителството разполага с други средства, включително разузнавателни, които може да използва, за да определи произхода на нервнопаралитичния агент. През февруари руският посланик в ЕС Владимир Чижов каза в интервю за Би Би Си, че лабораторията в Портън Даун е само на осем мили от Солсбъри, с което намекна, че веществото е произведено там. Днес обаче нейният директор категорично отрече това твърдение. “Няма начин нещо такова да е дошло от нас или да е напуснало четирите стени на нашия обект”, увери Ейткънхед, но не пожела да коментира дали в Портън Даун е бил разработван “Новичок” или се държат запаси от него. Ескпертът заяви, че не е известно да съществува противоотрова на “Новичок” и такава не е била давана на Сергей и Юлия Скрипал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Британските учени не могат да докажат, че отровата за Скрипал е от Русия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%be%d1%82%d0%ba%d1%8a%d0%b4%d0%b5-%d1%81%d0%b0-%d0%b8%d0%b7%d0%b1%d1%8f%d0%b3%d0%b0%d0%bb%d0%b8-%d0%b4%d0%b2%d0%b0%d0%bc%d0%b0%d1%82%d0%b0-%d1%80%d0%b5%d1%86%d0%b8/", "text": "Екип криминалисти от СДВР извършват оглед и търсят следи след бягството на рецидивистите Владимир Пелов Стефанов и Радослав Ангелов Колев от Централния софийски затвор. Друга група полицаи тръгнаха по маршрута на бягството по улиците “Алдомировска”, “Габър” и “Шумен”. Двамата избягаха в късния следобед, след като заплашили надзиратели с пистолет и нож. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Вижте откъде са избягали двамата рецидивисти (СНИМКИ)"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bf%d1%80%d0%be%d0%b4%d0%b0%d0%bd%d0%be%d0%b2-%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%bf%d1%80%d0%b0%d0%b2/", "text": "При бягството са произведени три изстрела, но за щастие няма пострадали. Това заяви пред журналисти проф. Николай Проданов, зам.-министър на правосъдието, след   на двама въоръжени (с пистолет и нож) рецидивисти от Софийския затвор днес следобед. Проданов уточни, че изстрелите са дадени от бегълците – Владимир Пелов и Радослав Колев. Преследващите ги надзиратели не са открили огън, тъй като насрещната улица е оживена. “Назначена е проверка, тепърва ще разберем точно при какви обстоятелства е извършено бягството”, каза зам.-министърът. Ударен е охранител, но оръжието не е било взето от него, обясни Николай Проданов, уточнявайки, че след това са нападнати двамата постови на втори и на първи пост. Тепърва ще се изяснява откъде рецидивистите са се сдобили с пистолет. Свидетел на случилото се става чистачката на затвора, която тръгва след двамата бегълци. По нейна информация двамата са били чакани в черна кола от тежко въоръжени други двама мъже. Зам.-министърът потвърди, че бягството е станало в момент, в който е имало свиждане с роднини и получаване на вещи от тях. На въпроса как е попаднало оръжие в Софийския затвор, зам.-министър Проданов отговори: “Всички затворници се охраняват по един и същи начин”. „Има реакция от нашите служители, но за съжаление неуспешна. Дали реакцията е адекватна, ще се прецени допълнително.  Доколкото става ясно са произведени три изстрела. За голямо щастие няма пострадали лица, както между охраната на затвора, така и цивилни граждани. Както виждате затворът се намира едва ли не в центъра на града и тези изстрели е можело да доведат до крайно неблагоприятни последици“, подчерта зам.-министърът на правосъдието. “Случаят е много тежък”, каза в заключение проф. Проданов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Николай Проданов, зам.-министър на правосъдието: Избягалите затворници са стреляли три пъти\t\t\t"}
{"url": "https://trud.bg/%d0%bd%d0%b0%d0%b4-700-000-%d0%bb%d0%b2-%d1%81%d1%8a%d0%b1%d1%80%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d0%b2%d0%b5%d0%bb%d0%b8%d0%ba%d0%b4%d0%b5%d0%bd-%d0%b7%d0%b0/", "text": "Националната кампания „Великден за всеки“ в помощ на пенсионерите е събрала до момента 350 000 лв. в дарителска сметка и храни за над 350 000 лв., съобщи националният омбудсман Мая Манолова в Шумен. Във вторник тя раздаде 400 пакета на пенсионери на три определени места в града – пред храма “Св.Три Светители”, пред Томбул джамия и Пенсионерски клуб N15. В знак на благодарност Манолова получи дар икона от отец Красимир Капитанов. Пред храма имаше възрастни, които обясняваха, че са дошли не само да получат пакетите, а и за да видят лично Манолова. “Ако мога, за теб ще гласувам с две бюлетини”, вълнуваше се шуменка от срещата с обичания омбудсман. Кампанията се провежда за трета година под патронажа на Манолова и набира парични средства и трайни храни за българските пенсионери, които няма да получат великденска добавка от 40 лв. Обикновено се събират към 1 млн.лв. в пари и храни, и очакванията са и тази година това да се случи. “Храните са дарение от гражданите, които заедно с покупките за дома, купуват и допълнителни пакети за пенсионерите, затова смятам, че тази кампания събужда доброто у хората, която е най-важното”, каза Манолова и благодари на шуменския обществен посредник Иван Капралов, който помогна за разширяване на кампанията. Кампанията продължава и в нея могат да се включат още благодатели. Финансови средства се набират по банкова сметка в УниКредит Булбанк, разкрита конкретно и единствено за целите на кампанията, с титуляр БЧК. Средствата ще бъдат обърнати във ваучери от по 20 лева, с които пенсионерите, определени по списъци на НОИ, ще могат да пазаруват в 5 000 магазина в страната. Първите ваучери вече са в Централните пощенски клонове и възрастните ще ги получат тази седмица с пенсите, а следващите се раздават за Гергьовден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Над 700 000 лв. събра кампанията “Великден за всеки”\t\t\t"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%82%d1%80%d1%8a%d0%b3%d0%b2%d0%b0%d1%82-%d0%bd%d0%b0-%d0%bb%d0%be%d0%b2/", "text": "„На лов за великденски яйца“ отново ще привлече малките любители на предизвикателствата в Благоевград. Десетки яйца ще бъдат поставени на тайни места в района на площад „Македония“, а целта е те да бъдат открити от малчуганите, съобщиха от общината. Забавната инициатива, която се организира от Община Благоевград за поредна година, ще се проведе на Велики четвъртък от 17:00 часа на площад „Македония“. Непосредствено преди това, от 16:30 час, ще бъде изнесен празничен концерт, организиран от Център за личностно и творческо развитие на децата на Благоевград. За малчуганите са подготвени много забавления и изненади от Община Благоевград, Виваком и магазини „Метро“", "date": "2018.04.03", "title": " Децата на Благоевград тръгват „На лов за великденски яйца” "}
{"url": "https://trud.bg/%d0%b3%d0%be%d1%80%d0%b8%d0%b2%d0%b0%d1%82%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0%d1%82-%d1%81-%d0%bd%d0%b0%d0%b4-5-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%b3%d0%be/", "text": "Транспортните горива ще поскъпнат с над 5% до края на 2018 година заради прогнозираното нарастване на международните цени на петрола. Това е записано в пролетната макроикономическа прогноза, изготвена от Министерство на финансите, информира . Според документа се очаква годишната инфлация да се ускори до 1,8%, като причината е поскъпването на услугите, което се очаква да се нарасне до 2,5% към края на годината. От Министерство на финансите прогнозират ръстът на БВП да се ускори до 3,9%. Потреблението слабо ще се засили заради увеличението на доходите на домакинствата. Пролетната прогноза отчита по-благоприятни очаквания за развитието на световната и европейска икономика в сравнение с есенната за 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Горивата поскъпват с над 5% до края на годината"}
{"url": "https://trud.bg/%d0%b1%d0%b0%d1%89%d0%b0-%d0%bd%d0%b0%d0%bc%d1%83%d1%88%d0%ba%d0%b0-%d1%81-%d0%bd%d0%be%d0%b6-%d1%81%d0%b8%d0%bd%d0%b0-%d1%81%d0%b8-%d0%bd%d0%b0-%d0%bf%d0%bb%d0%be%d1%89%d0%b0%d0%b4%d0%b0-%d0%bd%d0%b0/", "text": "58-годишен мъж от свищовското село Александрово е намушкал във вторник вечерта с нож в корема родния си син, научи “Труд”. Раненият мъж е на 35 години. Кървавата драма се разиграла около 18 часа на 3 април на площада на селото. В злополучния ден Иван Томов и синът му Тончо се скарали люто. Бащата се напил и свадата се пренесла на центъра на Александрово. Разгневеният родител излязъл от дома си въоръжен с огромен нож.Като съзрял сина си, се нахвърлил неочаквано върху него и с огромна ярост му нанесъл две прободни рани. Пострадалият мъж успял да се добере до къщата на баба си. Там обаче припаднал от силна кръвозагуба. Очевидци на зверството незабавно алармирали полицията и Спешна помощ в Свищов. Първа на мястото на инцидента пристигнала полицейска патрулка, която натоварила ранения мъж и потеглила към Свищов. По пътя полицейската кола пресрещнала линейката и пациентът бил откаран в болницата в Свищов, където лекарите се борят за живота му. Бащата е задържан.Тончо е рейнджър и е участвал в две военни мисии в Афганистан, а преди броени дни се прибрал в родното си село в отпуск. В злополучния ден баща му се напил и двамата започнали да се карат, а свадата прераснала в кървава саморазправа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Баща намушка с нож сина си на площада на Александрово\t\t\t"}
{"url": "https://trud.bg/%d0%b5%d1%82%d0%be-%d0%ba%d0%be%d0%b8-%d1%81%d0%b0-%d0%be%d0%bf%d0%b0%d1%81%d0%bd%d0%b8%d1%82%d0%b5-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82%d0%b8-%d0%b8%d0%b7%d0%b1%d1%8f%d0%b3/", "text": "Прокуратурата публикува снимките и самоличността на двамата лишени от свобода, които избягаха този следобед от затвора в София. Това са: – Радослав Ангелов Колев, рецидивист, осъден на наказание лишаване от свобода в размер на 26 години, за убийство; – Владимир Пелов Стефанов, рецидивист, осъден на наказание лишаване от свобода в размер на 30 години, за грабеж, отвличане и опит за убийство на двама служители на МВР. Двамата са избягали около 16.30 ч. през централния вход на затвора, научи “Труд”. Единият е бил въоръжен с пистолет, а другият – с нож. Успели са да преминат през две или три охранителни прегради, докато излязат на свобода. Образувано е досъдебно производство по чл. 297 НК /бягство на затворници/, като предмет на проверка са и действията на охранителния състав в Затвора София. По първоначални данни, бягството е извършено и чрез заплаха на дежурни надзиратели с огнестрелно оръжие, с което затворниците са разполагали, като по този начин са преодолени няколко поста в корпуса на Затвора София, посочват от прокуратурата. На място в Затвора София са изпратени двама прокурори от СГП, като действията по разследването се извършват от СДВР. СДВР призовава гражданите, които разполагат с допълнителна информация за издирваните, да сигнализират при гарантирана анонимност на тел. 112 или в най-близкото поделение на МВР. От дирекцията предупреждават гражданите да сигнализират веднага, в случай че забележат двамата мъже. По данни на полицията те са агресивни, възможно е да са въоръжени и да окажат съпротива. Той влезе в затвора през май 2016 г.  за грабеж на златарско ателие и стрелба по полицай. За тези деяния той е осъден на 25 г. на две инстанции. Делото е обявено за решаване от септември м.г. от Върховния касационен съд. Той бил пуснат на свободата през 2013 г. заради глакуома, която увредила зрението на лявото му око. Пелов останал вкъщи, въпреки че състав на Софийския апелативен съд през март м.г. потвърди 25-годишната му присъда. Пелов е подсъдим за двойния разстрел на братя в центъра на Ботевград през март 2016 г. Марко Найденов и Цветан Петров-Скинара издъхнаха от куршуми, след като били повикани по телефона на среща. Според разследващи обадил им се местен бизнесмен, който държи заведение в Ботевград. Една от версиите е, че той наел Пелов за килър, но така или иначе поръчителят досега не е разкрит. Единият от двамата братя бил покосен от изстрелите на място, а другият – докато се опитвал да избяга. Смъртта им вдигна на бунт ромската махала в Ботевград, където те живеели. Преди години Пелов лежа 11 години и половина в затвора и за убийството на пловдивския сараф Ганчо Караиванов през 1997 г. Наказанието му по това дело беше 20 г. затвор, но заради доброто си поведение той бе пуснат предсрочно. Тогава зад решетките Пелов бе приет да следва екология в Софийския университет „Св. Климент Охридски“. След пускането му предсрочно през 2011 г. извърши грабежа от златарския магазин и стрелбата по полицая, за които сега е подсъдим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Ето кои са опасните рецидивисти, избягали от Софийския затвор"}
{"url": "https://trud.bg/%d0%b4%d0%b2%d1%83%d0%b1%d0%be%d0%b8-%d0%b8-%d0%ba%d1%80%d0%b0%d0%b6%d0%b1%d0%b8-%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%b2-%d0%b3%d0%bb%d0%b0%d1%81%d1%8a%d1%82-%d0%bd%d0%b0/", "text": "В продължение на няколко седмици зрителите слушаха кандидатите за тазгодишното издание на „Гласът на България“ и залагаха кой от тях ще намери място в някой от отборите на четиримата треньори. А изборът съвсем не беше лесен, тъй като новият сезон предизвика някои от най-добрите български и чуждестранни изпълнители да покажат таланта си на сцената на музикалното шоу. Над 100 души пяха на кастингите на тъмно, но само 48 получиха шанса да изберат с кой треньор искат да работят и да се борят за финалите и първото място. А Камелия, Графа, Поли Генова и Иван Лечев направиха всичко възможно, за да привлекат при себе си най-добрите сред кандидатите. Те не пестиха никакви усилия, правиха си всевъзможни номера, играеха остро, мръсно, смешно и емоционално, само и само да убедят желания от тях кандидат да заложи на техния отбор. За разлика от миналата година, когато кандидатите се колебаеха дали да изберат Камелия за свой треньор, този сезон тя беше във вихъра си. „Новият Васил Найденов“ Никола Чочев, най-добрата приятелка на Симона Заговора – Никол, или българската Адел, както вече я определят потребителите в социалните мрежи, Ягода Тренева, както и родната Zaz Гергана Великова нямаха нужда от много време, за да посочат фолк звездата за човека, на когото се доверяват, за да ги изведе до финала. Да не забравяме, разбира се, и дъщерята на покойния Коста Цонев – Теодора, която се надява чрез участието си в „Гласът на България“ да затвори драматичния период в живота си и да започне новия етап от него. Рок легендата Иван Лечев пък се оказа толкова желан от талантите, че на някои добри изпълнения дори не се обърна, за да не запълни прекалено бързо отбора си. И все пак той първи си избра екипа, след като 12-те му изпълнители бяха избрани. Лечев се надява, че ще грабне короната на победителя за втора поредна година, а оръжията му за първото място не са едно или две. Джазменката Анна Азатян, в която се влюбиха голяма част от аудиторията, се довери на Мастера. Същото направиха и трио „Тринити“, които вече са познати на зрителите като българските Destiny’s Child. Уникалните тембъри на Александър Христозов и Ния Петрова също предизвикаха завистта на останалите треньори. А Рафаел Пашалов също направи огромно впечатление на треньорите. Тази година Графа също е с твърда заявка, че няма да изгуби и победата му е сигурна. А оръжията, с които ще се бори, съвсем не са безобидни. Вокалистът на „Фънки миракъл“ Симеон Желязков, финалистът от детската „Евровизия“ Иван Стоянов, нетипичната Мария Пашалийска, която разпределя времето си между работата като санитар, певица и студентка по ветеринарна медицина, развълнуваха не само треньорите, но и зрителите на „Гласът на България“. Въпреки че започна разочароващо, Поли Генова бързо навакса със запълването на отбора си. Рускинята Анастасия Белявская, която е финалист и в руското издание на формата, Виктория Динкова, която едновременно разплака от радост и от мъка зрителите, заради драматичната си история; човекът-глас Момчил Степанов, който освен певец е и сред най-добрите ни дублажисти. И да не забравяме „българския Джъстин Бибър“ в лицето на Соня Георгиева. И четиримата треньори вече са готови за следващия етап от войната – вокалните двубои. Там те ще разпределят изпълнителите си в двойки, които ще се надпяват на сцената и ще покажат най-доброто от себе си, за да продължат напред. А всеки, който отпадне, ще попадне под прицела на останалите треньори и ще може да бъде откраднат в друг тим. Поли, Графа, Камелия и Лечев имат право на по две кражби и със сигурност ще заложат на тези изпълнители, с които да си осигурят още един шанс за победа. И за така желаната корона.", "date": "2018.04.03", "title": " Двубои и кражби започват в „Гласът на България“"}
{"url": "https://trud.bg/%d0%b5%d1%82%d0%be-%d0%ba%d1%8a%d0%b4%d0%b5-%d0%be%d1%82%d0%b8%d0%b2%d0%b0%d1%82-%d0%b4%d0%b8%d0%b7%d0%b5%d0%bb%d0%be%d0%b2%d0%b8%d1%82%d0%b5-%d0%ba%d0%be%d0%bb%d0%b8-%d0%ba%d0%be%d0%b8%d1%82%d0%be/", "text": " Гигантски паркинг в средата на калифорнийската пустиня е само едно от претъпканите “автогробища” на Фолксваген. Той е пълен с чисто нови автомобили, изтеглени след като германският автомобилен производител попадна в центъра на т.нар. дизелов скандал през 2015 г. Фолксваген бяха обвинени, че манипулират електрониката в колите си, за да отчита по-ниски нива на вредните емисии. От тогава компанията съхранява около 300 000 автомобила на различни места в САЩ, след като плати над 7,4 милиарда долара (6 милиарда евро), за да ги изкупи обратно. Според говорител на VW, превозните средства са на “временно съхранение” и се “поддържат по начин, който да гарантира тяхната дългосрочна експлоатация и качество”. “Те могат да бъдат върнати на пазара или да бъдат изнесени, след като американските регулатори одобрят подходящи изменения на изискванията за емисиите”, добави говорителят пред Euronews. Този пустинен склад е само един от 37-те подобни автопарка – другите включват футболен стадион в Детройт и бивша фабрика за хартия в Минесота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Ето къде отиват дизеловите коли, които Фолксваген изтегля от пазара (ВИДЕО)"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d1%8a%d1%80%d0%b2%d0%b8%d1%8f%d1%82-%d0%b1%d0%bb%d0%be%d0%ba-%d0%bd%d0%b0-%d1%82%d1%83%d1%80%d1%81%d0%ba%d0%b0%d1%82%d0%b0-%d0%b0%d0%b5%d1%86-%d1%89%d0%b5-%d0%b5/", "text": "Първият блок на атомната електроцентрала (АЕЦ) „Аккую“ ще бъде пуснат през 2023 година, за 100-годишния юбилей от основаването на Турската република. Това заяви президентът на Русия Владимир Путин на церемонията за началото на строителството на първата турска АЕЦ. „Пред нас стои амбициозната задача да пуснем първия енергоблок през 2023 година, по случай 100-годишнината от основаването на Турската република. Заедно с президента на Турция Реджеп Таийп Ердоган се договорихме, че ще направим всичко, за да изпълним тази задача“, заяви Путин, цитиран от ТАСС. Той изрази увереност, че „работата на добре сработените руски и турски специалисти ще позволи да се изпълнят в срок всички набелязани планове и успешната реализация на този проект ще стан е един от символите на динамичното и постъпателно развитие на руско-турското взаимодействие, партньорство и приятелство“. Според думите на Путин, при строителството на първата турска АЕЦ ще се използват най-добрите съвременни технологии, аналогични на тези, които се използват в Русия. „Русия е един от признатите лидери в областта на световния атом“, напомни руският президент, като подчерта, че строителството на АЕЦ „Аккую“ означава създаване на основа за атомната промишленост на Турция. „Започваме създаването на нов отрасъл. Турция е високоразвита в техническо и икономическо отношение държава, но това е нов етап, нов ход в развитието на икономиката на Турската република“, заяви руският лидер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Путин: Първият блок на турската АЕЦ ще е готов през 2023 г."}
{"url": "https://trud.bg/%d1%81%d0%b0%d1%83%d0%b4%d0%b8%d1%82%d1%81%d0%ba%d0%b8%d1%8f%d1%82-%d0%bf%d1%80%d0%b5%d1%81%d1%82%d0%be%d0%bb%d0%be%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba-%d0%b8%d0%b7%d1%80%d0%b0/", "text": "Престолонаследникът на Саудитска Арабия принц Мохамед бин Салман заяви, че израелтяните „имат право над собствената си земя“ и че формалните отношения между Израел и кралството са взаимноизгодни за двете страни. Коментарите на принца бяха направени в интервю пред   и отразяват стоплянето на отношенията между Рияд и Ерусалим в последно време, коментира вестникът. Саудитска Арабия все още не е признала Израел, а саудитските лидери до скоро критикуваха еврейската държава за действията им спрямо палестинците и за блокирането на достъпа до мюсюлманските свети места в Ерусалим. Но отношенията между двете страни се промениха с издигането на принц Мохамед, който е на 32 години и иска да реформира саудитската икономика. Вместо да посочи Израел като враг, в светлината на последните събития около границата на Ивицата Газа, принц Мохамед смята, че Израел е атрактивен регионален икономически и технологически възел, както и потенциал партньор в студената война на Саудитска Арабия с Иран. „Вярвам, че всички хора, навсякъде, имат правото да живеят в рамките на мирните си държави“, заяви принц Мохамед. „Вярвам, че палестинците и израелците имат право да имат свои държави. Но трябва да се постигне мирно споразумение, за да се обезпечи стабилността и за да имат те нормални отношения“. Както отбеляза той, установяването на официални отношения ще е от полза и за двете нации. „Израел е голяма икономика в сравнение с неговия размер и е растяща икономика. Разбира се, че с Израел споделяме много общи интереси“, посочи Мохамед бин Салман. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Саудитският престолонаследник: Израелтяните имат право над собствената си земя"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-138/", "text": "За първи път в столицата се набляга на малките улички. Ремонтират 570 километра пътища в страната.     Въоръжени с пистолет и нож, Радослав Колев и Владимир Пелов заплашили надзиратели и излезли през порталния вход.         Има ръст и при загиналите пешеходци. Областите Пловдив, София и Ловеч водят черната статистика по жертви на пътя.           В момента България съчетава ограниченията на паричния съвет с тези на колективната валута. Сега нашето участие е непълноценно – не прилагаме инструментите на единната монетарна политика – анализ на проф. Ганчо Т. Ганчев.       Всяка намеса за провал на световното по футбол може да доведе до революция, казва проф. Нина Дюлгерова – историк и специалист по геополитика, в интервю за “Труд”.         Населението в Европа застарява и става резерв за трудовия пазар – анализ на д-р Султанка Петрова, зам.-министър на труда и социалната политика.       Силует на Юлия Кръстева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Вижте акцентите в броя на вестник “Труд” в сряда, 4 април 2018"}
{"url": "https://trud.bg/%d0%b4%d0%b2%d0%be%d0%b9%d0%bd%d0%be-%d0%bf%d0%be%d0%b2%d0%b5%d1%87%d0%b5-%d1%83%d0%b1%d0%b8%d1%82%d0%b8-%d0%ba%d0%be%d0%bb%d0%be%d0%b5%d0%b7%d0%b4%d0%b0%d1%87%d0%b8-%d0%bf%d1%80%d0%b5%d0%b7-2017/", "text": "Двойно повече велосипедисти са били убити при катастрофи у нас през миналата година. Това обявиха в доклад за пътната обстановка у нас през 2017 г. от държавно-обществената комисия по безопасност на движението. Както писа “Труд”, 682 са жертвите по българските пътища през м.г., което прави 95 загинали на 1 млн. души от населението. Страната ни се нарежда на второ място в черната статистика на Европейския съюз след Румъния, където убитите са 96 на 1 млн. души. 22 са загиналите и 349 ранените колоездачи за м.г., докато през 2016 г. те са били съответно 11 и 159 (таблица 1). Обяснението в доклада е, че велосипедистите са станали повече, както и че все по-често те вършат нарушения – карат без светлоотразителни жилетки и знаци, фарове, срещу посоката на движение и т.н. Увеличение на жертвите има и при мотористите, като през 2017 г. убитите водачи на мотопеди са 10, а на мотоциклети – 41. През 2016 г. броят им е бил съответно 7 и 36. 157 са пешеходците, загинали през 2017 година, като броят им е от най-големите за последните 7 години (с изключение на 2015 г.), през които у нас действа стратегията 2011-2020 г. за двойно намаление на жертвите по пътищата (виж таблица 2). Най-много загинали – 60 души, за миналата година има в Пловдивска област, София област – 49, Старозагорско – 45, Бургаско и Ловешко– 42, Сливенско – 38, Варненско и София-град – по 37. На първо място обаче в черната статистика, която отчита броя на загиналите спрямо 100 000 души от населението, е област Ловеч, където има 42-ма загинали на 129 222 жители. Следват София област с 49 загинали на 234 185 жители и област Сливен с 38 на 189 788 жители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Двойно повече убити колоездачи през 2017 г.\t\t\t"}
{"url": "https://trud.bg/%d1%82%d1%80%d0%b8-%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%b8-%d0%ba%d0%be%d0%bd%d1%86%d0%b5%d1%80%d1%82%d0%b0-%d0%b7%d0%b0-%d0%b2%d0%b5%d0%bb%d0%b8%d0%ba%d0%b4%d0%b5%d0%bd-%d0%b2-%d1%88/", "text": "В дните преди Великден и навръх светлия християнски празник концерти ще радват шуменци и гостите на града. Общината и Народното читалище „Тодор Петков“ канят ценители на народната музика още на 4 април, сряда. От 18 часа в голямата зала на Драматично-куклен театър „Васил Друмев“ ще бъде представен спектакълът „Благословен Великден“ на Ансамбъла за народни песни и танци „Мадара“. В навечерието на Христовото възкресение, на Велики четвъртък, 5 април, от 19 часа празничен великденски концерт ще бъде изнесен в залата на Общината. Той е с участието на Симфониета-Шумен, хор „Бодра песен“ с диригент Деница Узунова и Ива Георгиева – сопран, под диригентската палка на Калина Василева. Техните възпитаници ще поднесат пред публиката изпълненията на едни от най-красивите творби, посветени на Възкресението от XVIII век до днес. На празничния 8 април, неделя, от 10 часа на специално изградената сцена на площад „Кристал” шуменци ще имат удоволствието да се насладят на изпълненията на госпъл-формацията “Менора” от Бургас. Час по-късно от 11 часа започва и концертът “Празнично веселие” с участието на Градския духов оркестър „Михаил Биков“, ансамбъл “Шумен”, танцовите ансамбли “Веселяче”, “Луди млади” от Шумен и „Лудоселци“ от село Дибич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Три празнични концерта за Великден в Шумен"}
{"url": "https://trud.bg/%d0%b8%d0%b2%d0%b0%d0%bd-%d0%bd%d0%b5%d0%b9%d0%ba%d0%be%d0%b2-%d1%89%d0%b5-%d0%b1%d1%8a%d0%b4%d0%b5-%d0%b3%d1%80%d0%b5%d1%88%d0%ba%d0%b0-%d0%b0%d0%ba%d0%be-%d0%bd%d0%b5-%d1%80%d0%b5a%d0%b3%d0%b8/", "text": "Незабавно трябва да пристъпим към промяна на трудовото законодателство и да се съобразим с това, че работната сила ще е 55+. Tова заяви Иван Нейков – социален министър в кабинета “Костов”, директор на Балканския институт за труд и социална политика по  , по повод доклада на БАН, направен по поръчка на вицепремиера Валери Симеонов, който показва, че населението ще намалее с 20,25% до 2040 г. Прогнозите сочат, че българите ще са около 5.7 млн, а доклад на ООН показва, че 2050 г. ще има 5,4 млн. българи , 2100 г. 3,8 млн. Съветникът по социалната политика на вицепремиера Симеонов, Христина Христова, коментира, че всички системи трябва да се пригодят със застаряването на населението. “Има точно такава прогноза, че до 2030 година ще продължи около 10 хил. годишно да напускат България, но след това емиграцията намалява и се увеличава имиграцията към България и става нулево салдото на миграцията”, каза Христина Христова, която е и бивш социален министър в кабинета “Сакскобургготски”. Тя коментира, че ако се промени структурно и технологично нашата икономика, сънародниците ни могат да се върнат, ако има добро работно място и децата им учат в добра образователна система. По думите й на пазара на труда интерес ще покажат и българи от други общности и страни като Украйна, Беларус, Молдова. Според нея две са големите последици от демографската тенденция, която се очертава – численото намаляване на населението и застаряването. “2050 и 2100 тези години ще дойдат с нови технологии, нов пазар на труда. Мисля, че тази прогнозна цифра може да бъде несбъдната, променена”, добави Иван Нейков. Той даде за пример Португалия, в която преди 30 години са живели с мисълта, че има повече португалци извън страната, отколкото вътре. “30,35 години след голямата миграционната вълна от Португалия започна обратен процес, започнаха хората от Европа да се връщат в Португалия. Ще бъде грешка, ако не реагираме на прогнозата на учените от БАН. Големият резерв е в създаването на условия и мотивация тези 1.5 – 2 млн. наши българи, които са извън страната, да обърнат поглед към България. Това означава друг тип мотивация за тези хора, това означава друга нагласа и в обществото”, каза Иван Нейков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Иван Нейков: Ще бъде грешка, ако не реaгираме на прогнозата за населението на БАН"}
{"url": "https://trud.bg/%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b0%d1%82%d1%8a%d1%82-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d0%b2/", "text": "Инспекторатът на Прокуратурата е започнал проверка по повод изказване на пазарджишкия прокурор Недялка Попова. Това каза пред журналисти главният прокурор Сотир Цацаров. В интервю преди дни Попова заяви, че “когато мюсюлманите у нас станат 30%, държавата ще е застрашена”. Заради тези нейни думи днес беше свикано извънредно заседание на Висшия мюсюлмански съвет. “В рамките на проверката при всички случаи ще се изслуша и становището на прокурор Попова”, посочи Цацаров. „Информацията достигна до мен по два пътя. Първо чрез средствата за масова информация, защото като всеки гражданин чета това, което се публикува. Достигна до мен и по официален път, чрез сигнали от главния мюфтия, от народни представители от ДПС и от граждани“, посочи той. „Прокурор Недялка Попова направи изявление, в което разграничи гражданите на християни и мюсюлмани, а не на християни и мюсюлмани, чиято дейност е била предмет на разследване и сега е предмет на наказателно преследване по наказателните производства, по които тя е наблюдаващ прокурор“, обясни Сотир Цацаров. „По един много недопустим начин, тя противопостави българските граждани. Предмет на разследване е проповядването на радикален ислям и екстремистка идеология, а не просто определена религия. За мен подобни изявления са изключително недопустими, особено от прокурор“, заяви той. “Висшият мюсюлмански съвет на Мюсюлманско изповедание в Република България остро осъжда изказванията на прокурор Недялка Попова, наблюдаващ обвинител по делото за проповядване на антидемократична идеология или т. нар. дело срещу 13-те имами”, съобщиха междувременно от пресцентъра на Главното мюфтийство. В позицията на Висшия мюсюлмански съвет се посочва още: “Това изказване на прокурор Попова окачествяваме като престъпление от омраза срещу всички мюсюлмани в България и нашите съграждани мюсюлмани живеещи извън страната. Това изказване не подхожда на прокурор на демократична държава, която днес председателства Съвета на Европейския съюз”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Инспекторатът на Прокуратурата проверява прокурор заради изказване против мюсюлманите"}
{"url": "https://trud.bg/%d0%bd%d0%b5%d1%89%d0%be-%d1%86%d1%8a%d0%ba%d0%b0-%d0%bb%d0%b8-%d1%86%d1%8a%d0%ba%d0%b0-%d0%b2-%d0%bf%d1%80%d0%b8%d1%89%d0%b8%d0%bd%d0%b0/", "text": "Ако по някаква причина търсите пример за това колко нестабилна и неустойчива е балканската политика, особено в някои нейни точки, не се колебайте- погледнете какво става в Косово. Тази препоръка е и мое лично разочарование- само преди десетина дни се върнах от най-новата държава около нас с впечатлението за една нова динамика на промяната, поне външна, а сега ще трябва да пиша за острите кризи, които са на път да взривят и без това несигурните обществени и етнически връзки в държавата. И няма как да е иначе, след като и двете кризи, за които ще стане дума, са предизвикани от действия или изказвания на две съседни и на Косово, и на България държави. Без да спазвам хронологията на събитията, все пак ще започна с втората криза, която, според скромното ми мнение, прилича на истински политически трилър, достоен за перото на такъв майстор в жанра като Том Кланси. И така: косовските власти експулсираха в Турция шестима турски граждани, работещи в Косово като преподаватели в училищата, които минават за „гюленистки“. Нали се сещате- Фетула Гюлен, който живее в Съединените щати и минава за основния идеологически, верски и политически противник на президента Ердоган. Операцията с експулсирането стана при активното участие на косовското вътрешно министерство и косовското разузнаване със сътрудничеството на турските тайни служби, известните МИТ. Сложиха ли им качулки на шестимата, не им ли сложиха, не остана ясно, но когато информацията за предаването на обвинените за „гюленисти“ преподаватели излезе на бял свят, най-изненадан се оказа премиерът на Косово Рамуш Харадинай. Още на следващата сутрин той уволни вътрешния министър Флямур Стефай и шефа на разузнаването Дритон Гаши заради това, че са го държали настрана от провежданата съвместна акция на косовска територия. Това било демонстрация на липса на доверие между премиера и двама от най-важните му ръководители в сферата на сигурността, а щом като между тях няма доверие, по-добре е да се разделят. Като раздялата, разбира се, означава уволнението на Стефай и на Гаши. Както и стана. И тук се намеси президентът на Турция, който в типичния си непремерен и дори арогантен стил обвини Харадинай, че е кукла и че някой друг му дърпа конците, че не е достатъчно признателен за това, че „ние бяхме първите след САЩ, които ви признаха като държава“, че с уволнението на двамата висши полицаи Харадинай показал, че подкрепя хората, опитали да свалят Ердоган с преврата през 2016 година и че в резултат на всичко това, „с политическата кариера на Харадинай е свършено“. На всичко отгоре турският президент си позволи да призове народа на Косово на протести срещу своя премиер, вероятно давайки още един знак, че и Косово е част от неговата „душевна територия“. Е, косовските власти се опитаха да отговорят на острите думи на Ердоган, като заявиха, че ако някой има право да търси сметка на своя премиер, това е народът на Косово, той го е избрал, той единствен може да го свали. Разбира се, медиите не пропуснаха възможността да използват най-колоритния си речник, за да определят бъдещето на Харадинай, поставяйки образно главата му на дръвника, броейки дните, в които той ще продължи да е премиер и така нататък. Вкусен случай, защо да не си поиграят с него. Лично на мене ми се стори най-точна оценката на видния косовски журналист и политолог Ветон Сурой, който определи реакцията на турския президент като прекалено емоционална и препоръча на косовските власти да не влизат в този тон, а да отговорят спокойни о трезво. Че нещо и в косовската реакция скърца, показа следващото изявление на Ердоган, в което той похвали своя косовски колега Хашим Тачи и определи като „срамота“ поведението на премиера Харадинай. Според някои медии в Прищина, акцията с експулсирането на „гюленистите“ от Косово нито била първа, нито щяла да бъде последна, а уволнението на министъра и на шефа на разузнаването било „историческа грешка“. Те двамата, допълнил Ердоган, само са изпълнявали служебните си задължения. Което пък дава основание за хипотезата, че президентът Хашим Тачи може би е бил в течение на операцията, но защо не е информирал премиера, остава загадка. Загадка ли? Който и да питате в Прищина ще ви каже и може би разкаже за старата закачка между Тачи и Харадинай още от времето на Армията за освобождение на Косово, която закачка премина и през мирните години на някогашната сръбска провинция до степен да направи невъзможно политическото общуване между двамата. Решение –най-после, като че ли се намери, когато Тачи стана президент и по такъв начин освободи поста на премиер, който толкова много иска Рамуш. Обещанието на Ердоган обаче, че ще има нови подобни акции срещу „гюленисти“ в Косово и не само там, никак не ме учудва. Турция си има своето важно присъствие и влияние в Косово, турски фирми изпълняват най-големите инфраструктурни проекти в новата държава, като магистралата от Прищина до Тирана да речем, турското духовно и културно влияние се чувства навсякъде. Какво тогава се чудим и на Ердоган, и на акцията на агентите му. А че разнобой в косовските институции има, това пролича и от другия скандал, този с ареста на Марко Джурич, ръководителят в сръбското правителство на Канцеларията за Косово и Метохия. Едно от задълженията на „отговорника“ за Косово в Белград е да поддържа редовна връзка със сърбите в Косово и затова Джурич отишъл в Митровица на среща и дискусия с местните хора и власти. Една подробност, както твърдят косовските власти, е, че министърът е нямал официално разрешение от Прищина, както изискват правилата на съвместното общуване с Белград, значи, неговата визита е незаконна. Това е било оправданието, с което са били задействани специалните косовски полицейски части, които отишли в Митровица, влезли в северната част на града, намерили събраните хора и арестували Джурич. Не било никак трудно, проявата била публична. Сега, ако историята бе приключила тук, може би всичко щеше да се изясни и уреди спокойно и мирно. Не знам, а и досега не е напълно ясно кой е подхвърлил искрата, но при ареста косовските „качулки“ са проявили нетолерантност, използвали са прекомерна сила при задържането, държали са се арогантно към задържания министър, проявили са насилие. Джурич е бил натикан в бронирана машина и откаран в столицата Прищина, но след бързата и ултимативна намеса на сръбския президент Александър Вучич министърът бе върнат в Белград. Неговият разказ, пренесен от всички белградски медии, стана хит и основа за остро обвинение към косовските полицаи и власти за отношението им към Марко Джурич. В търсенето на екзотика в случая, косовските медии обърнаха гордо внимание, че в специалната полицейска част, арестувала и малтретирала сръбския министър, е имало и жена. Качулката на главата є не пречи тя да бъде разпозната като Маригона Беадини, шампионка по бокс и карате. И – внимание, била любимка на премиера Рамуш Харадинай. Това пък даде повод да се направи предположението, че Рамуш Харадинай, самият той достатъчно избухлив и нервак, може би е инструктирал, да не кажа – насъскал, специалните си полицаи да дадат урок на сръбския министър, а чрез неговия случай да надуе мускули към политиците от Белград. От друга страна, длъжен съм да кажа, че открай време сърбите са майстори на тънките провокации, от които после да правят пропагандна кампания. Нали си спомняте онзи пропаганден влак, облепен с обидни за косоварите лозунги и с руски знамена, който уж бе тръгнал на всяка цена да влезе в Косово, но в последния момент бе спрян на границата от президента Александър Вучич. И сега така – лично президентът Вучич така се развъртя медийно, че предизвика Владимир Путин по телефона да му удари рамо, а Федерика Могерини спешно да отлети за Белград, за да успокои ситуацията. Вучич даде да се разбере, че диалогът между Прищина и Белград, който и без това върви трудно, може напълно да бъде блокиран. В същото време той даде ултиматум до властите в Косово най-после да изпълнят задължението си да формират Асоциация на сръбските общини в северната част на страната. Та така, де. Нещо цъка ли, цъка в Косово. Ще избухне ли и …кога, това е въпросът.", "date": "2018.04.03", "title": " Нещо цъка ли, цъка в Прищина\t\t\t"}
{"url": "https://trud.bg/%d1%81%d0%bb%d1%83%d0%b6%d0%b8%d1%88-%d0%bd%d0%b0-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b0-%d0%bf%d0%be%d1%81%d0%bb%d0%b5/", "text": "Ако загинеш, може да ти издигнат паметник, ако пострадаш, ставаш военноинвалид, ако стигнеш до пенсия, си забравен в повечето случаи. Това са по-голямата част от перспективите пред един военен, които неминуемо засягат и семейството му. Тези дни парламентът гласува на първо четене промяна в Кодекса за социално осигуряване. Прозира обаче опасността в желанието си да подпомогнат определена група граждани, депутатите да регламентират със закон една несправедливост спрямо други. Промяната цели родителите на загинали военнослужещи в операции и мисии зад граница да имат право на наследствена пенсия. Забележете, така както сега е при родителите на починали при наборна военна служба военнослужещи. Прави впечатление, че законопроектът е внесен от депутати от различни парламентарни групи: Корнелия Нинова, Цветан Цветанов, Таско Ерменков, Петър Витанов, Константин Попов, Жельо Бойчев и Спас Панчев. На този етап промяната има отношение към родителите на 23 военнослужещи. В Камбоджа през 1992-1993 г. загинаха 10 военнослужещи, а в Ирак – 13 през 2003-2005 г. Те ще получават пенсия за военна инвалидност при трайно намалена работоспособност над 90 на сто, т.е. за редници и сержанти 150 на сто върху социалната пенсия за старост, а за офицери – 160 на сто. Смята се, че финансовото изражение на законодателната промяна към момента ще бъде 55 589 лв. годишно при условие, че всички 23-ма загинали са офицери. На практика това е изключение, което дава допълнително право на осигурени лица да се отпусне пенсия. В случая става дума за военнослужещи, които изпълняват военна служба в операции и мисии извън страната, на основата на сключен договор, поради което попадат в кръга на социално осигурените лица, а наследниците им имат право на пенсия за инвалидност при трудова злополука. Аналогията се прави с наследствените пенсии за военна инвалидност за починали по време на наборна военна служба, които са осигурени лица. Очевидно е, че депутатите търсят равнопоставеност, което заслужава подкрепа. И едните, и другите изпълняват волята на държавата и губят живота си в резултат на нейните политически решения. След като се отива към разширяване на кръга на правоимащите лица в това направление, би могло да се помисли за включване и на други категории военнослужещи. От Министерството на отбраната предлагат да получат такова право и родителите на загиналите курсанти и школници от военните и сержантските училища. Вярно е, че образованието е по личен избор, но същото се отнася и за участието в операция зад граница. Част от обучението обаче се смяташе за наборна военна служба, а курсантите и школниците изпълняваха редица задачи, които имаха пряко отношение към военната служба и отбраната на страната. Темата за статуса на курсантите е друга и много широка. Държавата все още не може да се реши да ги признае за професионални военнослужещи, които подготвя за свои нужди. И от това, разбира се, да последват месечни възнаграждения и редица други социални придобивки. Идеята на депутатите е да запълнят една дупка в социалното законодателство по отношение на служилите във Въоръжените сили и техните семейства. Лошото е, че не се отива към цялостно решаване на тази болна тема, а както и в други случаи, се работи на парче. Тук попадат военноинвалидите, военнопострадалите, ветераните от войните и пенсионираните военнослужещи. Много от тях са на последното социално стъпало. Решението на пръв поглед е в по-големите пенсии, но не и само в това. Много от тях се нуждаят от грижи, от лечения и отдих. Точно в това отношение законодателите следва да бъдат много внимателни. Предишният състав на парламента, например, промени така Закона за ветераните от войните, че той вместо да помага пречи. Нещо повече, вече година и половина след поправките компетентните институции не са променили Правилника за прилагане на закона, което създава условия за различни тълкувания на неговите разпоредби. Все още в правилника е записано, че ветераните от войните имат право на отдих и лечение веднъж годишно в санаториумите на Министерството на отбраната, Министерството на вътрешните работи, Министерството на транспорта, Министерството на здравеопазването, Националния осигурителен институт и на общините. С промяната на закона, обаче, депутатите ограничиха това право на 14 дни. Има и други такива несъответствия между регламентиращите документи, които отежняват и без това нелекия живот на бившите фронтоваци, които днес са на вързаст между 95 и 100 години. От сериозна актуализация се нуждаят текстовете в Закона за военноинвалидите и военнопострадалите. Без определени в закон права, особено в здравно и социално отношение, са пенсионираните военнослужещи, което е още едно обяснение за недостатъчния интерес към военната професия и големия недостиг от кадри в армията. Така че е време законодателят да се обърне с лице към всички пропуски в социалното законодателство, което би трябвало да е в интерес на всички, които са свързани по един или друг начин с отбраната на страната.   Очевидно е, че не само сделките за самолети, кораби и бойни машини трябва да вълнуват обществото, когато става дума за армия. Младият човек, който постъпва във Въоръжените сили, си прави сметка какво го очаква, след както излезе от тях. И ако вижда в бъдещето си днешните грижи на държавата за служилите в армията, включително за ходилите на война или загубили здравето си в мирно време, е логично да се раколебае в избора си.", "date": "2018.04.03", "title": " Служиш на държавата, а после…\t\t\t"}
{"url": "https://trud.bg/%d0%b7%d0%b0%d0%b4%d0%ba%d1%83%d0%bb%d0%b8%d1%81%d0%b8%d0%b5%d1%82%d0%be-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b8%d0%bd%d0%b6%d0%b5%d0%bd%d0%b5%d1%80%d0%b8%d0%bd%d0%b3-%d0%bf%d0%be/", "text": "Всичко това можеше да е просто пасаж от криминален трилър, ако не беше грозната истина, в която българското общество бе вкарано от зависими магистрати. Оказва се, че е достатъчно само едно съдебно решение, за да бъдат зачеркнати всички усилия на десетки държавни институции, стотици политици, хиляди магистрати, експерти и обикновени граждани, които се опитват да променят представата за България като за най-корумпираната страна в Европейския съюз. Решение, което изцяло е против обществения интерес, но е така желано от влиятелни кръгове и персони, разполагащи със солидни финансови възможности, придобити по начин, за който властите смятат, че е незаконен. В петъчния 23-ти март 2018 г., съдия Катерина Енчева от Гражданското отделение на СГС отправя преюдициално запитване до Съда на Европейския съюз, съдържащо шест въпроса, целящи да отговорят противоречи ли българското законодателство в областта на конфискацията на престъпно имущество на европейските норми. За да стане ясно какво точно е значението на това решение на 15-ти състав на СГС, то трябва да поясним, че действията на бившата съдийка Румяна Ченалова по казуса “Белведере”, за което си спечели прозвището “гнила ябълка”, дадено й от някогашния френски посланик в София, изглеждат като упражнение за студенти от втори курс. Щеше да е добре да чуем и сега какво мисли Ксавие Лапер дьо Кабан за действията на неговите съмишленици от зависимия Съюз на съдиите в България, превзели управлението на най-големия окръжен съд у нас. Сигурно е, че щеше да измисли цветущо сравнение от типа на “гнездо на пепелянки”. За това кого обслужват шестте въпроса на съдия Енчева, е достатъчно да проследим кои останаха доволни от тях. Информацията за преюдициалното запитване първо се появи в едно от изданията на Иво Прокопиев, който е с наложен запор в размер на 200 млн. лв. заради установени нередности при приватизацията на “Каолин”. Веднага след това сайтове и наемници, обслужващи интересите на избягалия в Сърбия Цветан Василев, побързаха да изразят удовлетворението си от решението на СГС. През 2016 г. тогавашната Комисия по отнемане на незаконно придобито имущество внесе иск за отнемане на активи в размер на 2,2 млрд. лв. от Василев. Именно по това дело, което така и не е стартирало по същество, съдия Катерина Енчева отправя преюдициалното запитване до Съда в Люксембург. Защо това питане е отправено цели две години по-късно – не е просто риторичен въпрос, а най-яркото доказателство защо доверието в съдийското съсловие е точно толкова, колкото са подкрепящите ГМО-партията на олигархията “Да, България”. Формулировката на шестте въпроса, които съдийката повдига, почти дословно се припокриват със защитната теза на Василев и неговите официални и неформални юридически представители. Всичко това показва, че всъщност СГС изцяло кредитира тезата на ответника – в случая беглеца от правосъдието и основен подсъдим по делото за фалита на Корпоративна търговска банка Цветан Василев. Не трябва да се поставя под съмнение, че защитата на Прокопиев ще поиска спиране на делото по запорираните 200 млн. лв., като се мотивира с очакването на отговорите по делото в СГС, което е за запорираните 2,2 млрд. лв. на Василев. Осветяването на тази свързаност е може би единственият позитив в акта на Градския съд. Съдия Енчева поставя под общ знаменател две персони от Прехода, които макар привидно да са имали противоречия, имат общ генезис на натрупване на богатство – криминалният управленски период на Иван Костов 1997-2001 г.  Макар отправящите преюдициални питания до Съда в Люксембург магистрати да се изживяват за нещо повече от обикновените си колеги, пък били те и върховни съдии, шестте въпроса, чиито чернови са в офис до софийската улица “Позитано” и в хотел в Белград, съдържат елементарни пропуски. Оказва се, че СГС прави запитване до СЕС като се позовава на Директива 2014/42/ЕС, която не се отнася изобщо до т.нар. “гражданска конфискация”, а и дори още не е транспонирана, т.е. не е станала част от националното законодателство. Това, разбира се, едва ли е случаен пропуск, защото питането преследва не изясняване на въпроси, свързани със законодателство и неговото съответствие с европейските норми, а две далеч по-съществени цели – блокиране на работата на новосъздадената Антикорупционна комисия и отлагане на разглеждането на висящите дела на Прокопиев и Василев за време, в което двамата клиенти на прокуратурата смятат, че ще имат влияние върху нейното ръководство. Оказва се, че “случайното” питане на една съдийка от СГС може да блокира всички висящи казуси на новата Комисия за противодействие на корупцията и отнемане на незаконно придобито имущество. Стига да се намерят благоразположени съдии, които да уважат исканията на адвокатите на лицата, срещу които се водят производства. И всичко това може да продължи, в най-добрия случай – от година и половина до две, а дори и над две години и половина. Такива са сроковете, в които Съдът в Люксембург се произнася. Това позорно съдебно решение следва да бъде сведено до знанието на експертите от Европейската комисия, които неотдавна бяха у нас, за да проследят т.нар. “напредък” по Механизма за сътрудничество и проверка. Така брюкселските бюрократи най-добре ще могат да си отговарят на въпроса защо у нас няма шанс за осъдителни присъди за корупция по високите етажи на властта или защо публично известни олигарси се оказват недосегаеми и не се е намерил съдия, който да ги намери за виновни, без значение за какво са обвинени. Как ще погледнат на действието на съдия Енчева експертите от ЕК, може да й обясни дори съпругът й, който оказва се …също е съдия, при това в СГС. А до неотдавна е бил командирован в дирекция “Правосъдие” на Европейската комисия, а преди четири години, в един съмнителен конкурс в мандата на провалилия се като правосъден министър Христо Иванов, се е опитвал да стане и български съдия пред Европейския съд за правата на човека. Преюдициалното запитване на СГС дава отговор и на друг въпрос – защо в последните два месеца съсловието стана свидетел на мащабна офанзива, целяща да провали избирането на нов председател на същата съдебна инстанция. Кръговете, които атакуваха един от кандидатите, не държаха толкова председател на най-големия окръжен съд да стане другият самономинирал се, колкото да удължат с още няколко месеца временното ръководство, в лицето на съдия Десислава Попколева. Благодарение на това, обществото разбра за едва второто допуснато преюдициално питане на СГС от поръчковото издание на лице, с наложен запор за 200 млн. лв., а не от съдебната институция. Безвремието, в което се намира СГС и за което заслугата е и на настоящия състав на Съдийската колегия на Висшия съдебен съвет, освен че превръща съдебната инстанция в проводник на интересите на олигархичното задкулисие, води след себе си и срамни моменти, като тези, които са се разиграли миналата седмица из коридорите на Съдебната палата, когато служители на СГС са били предупреждавани за очаквания отзвук от срамното решение, с което усилията на държавата за борба с корумпираните представители на елита й биват блокирани. Дали още има съмняващи се в наличието на обвързаности между криминално забогатели през прехода олигарси, техните политически, юридически и протестърски защитници с действащи съдии, позиционирани основно в двете съдебни инстанции – СГС и ВКС? Определението за спиране на производството по гражданско дело №3406/2016 г. до приключване на процедурата по чл. 267 от Договора за функциониране на Европейския съюз е едно от най-срамните, което ще остане в историята на българското правосъдие. То е провокация не просто срещу институциите, призвани да защитят обществения интерес, то е най-яркото доказателство за липсата на върховенство на закона и нуждата от радикална реформа в правосъдието. Но истинска, която да изкорени зависимостите сред съдиите и да прекрати политизирането им през хибридни организации като ССБ, чийто член, разбира се, е и съдия Енчева. Настоящият състав на Висшия съдебен съвет не може повече безучастно да наблюдава как олигархията продължава с опитите за институционално ерозиране на правосъдната система. Със своята пасивност и нежелание за открито противопоставяне на целенасочената кампания срещу институции като прокуратурата, специализираното правосъдие като цяло, новата антикорупционна комисия и още държавни институции, както и срещу отделни магистрати, кадровиците на Темида стават (не)волни съучастници на задкулисните сценаристи. Провалът при избора на председател на СГС само преди броени седмици, вече дава своите плодове – така желаното блокиране на работата на новия антикорупционен орган. Дано мнозинството във ВСС си дава сметка и за най-големия тест, който му предстои след малко повече от година и половина. През 2019-та година предстоят три стратегически избора пред България. Изборите за български представители в Европейския парламент, изборите за кметове и общински съветници. И ако тези два избора се решават пряко от гражданите, то в третия и най-важен – изборът на следващия главен прокурор, решаващ ще е гласът на членовете на ВСС. Прозрачните действия на поръчители и изпълнители, довели до отправянето на шестте въпроса от СГС до Съда в Люксембург, показват, че сме свидетели на поредните многопластови комбинации, през които олигархията се опитва да инженерства избора на следващия обвинител № 1. Обществена тайна е, че клиентите на държавното обвинение, които пряко са заинтересувани от стопиране на делата им за конфискация, любезно осигурено от “черните лебеди” в СГС и ВКС, са същите, които са впрегнали целия ресурс, който притежават, за да могат през декември 2019 г. да овладеят прокуратурата. За да имат тази възможност, от ключово значение бе да се осигури блокиране на правоохранителните институции и шиканиране на делата за конфискация, поне за година и половина или две, т.е. до идването на новия главен прокурор. Успоредно с това върви и кампания по “ухажване” на членовете на ВСС, било чрез покани за посещение във Върховния касационен съд, било чрез неформално лобиране. Трябва да е ясно, че ако и след тази позоряща СГС провокация, поставила го в услуга на един фараон, един олигарх и още куп престъпили законите персони, институциите покажат неспособност за справяне със задкулисния натиск, ако не се стигне до изобличаване на зависимостите между адвокати, лобисти и наемници с техните (добре известни) съдии,  то пред управляващите в страната няма да има никаква друга алтернатива, освен да прибегнат до радикалния модел на реформиране на правосъдието, приложен неотдавна в Полша и довел до изчистване на системата от зависими магистрати. Дори и цената да е конфронтация с и без това губещите всекидневно своята тежест институции на ЕС, България трябва да скъса с клишето, че ако във всички държави има мафия, то у нас мафията си има държава, не без подкрепата на шепата грантаджии в Съдебната палата.", "date": "2018.04.03", "title": " Задкулисието стартира инженеринг по избора на следващия главен прокурор\t\t\t"}
{"url": "https://trud.bg/%d0%ba%d0%be%d0%bb%d0%b5%d0%b6%d1%8a%d1%82-%d0%bf%d0%be-%d1%82%d1%83%d1%80%d0%b8%d0%b7%d1%8a%d0%bc-%d0%b2%d0%bb%d0%b5%d0%b7%d0%b5-%d0%b2-%d0%bc%d0%be%d0%b4%d0%b5%d1%80%d0%b5%d0%bd-%d0%b4%d0%be%d0%bc/", "text": "Колежът по туризъм, който е част от Икономическия университет във Варна, най-сетне се сдоби със собствен и модерен дом. След проточила се близо четири десетилетия сага най-старото висше училище за подготовка на специалисти за хотелиерството и ресторантьорството се настани в основно ремонтираното здание на бившата ПГ по автотранспорт. То бе дадено за корпус на ИУ с решение на Министерския съвет от 2016 г. 700 бъдещи професионални бакалаври вече разполагат с модерна материална база и зали за практика, каквито им липсваха, докато колежът делеше сграда с НУИ “Добри Христов”. За 55 г. прочутото с рекордната реализация на възпитаниците си учебно заведение е подготвило близо 45 000 специалисти, стана ясно на церемонията по откриването, която уважиха просветният министър Красимир Вълчев, кметът на Варна Иван Портних, областният управител Стоян Пасев, ректорът на ИУ проф. Пламен Илиев и представители на академичната общност в града. “След направеното преструктуриране ще спре орязването на приема по направление “Туризъм” във висшите училища с традиции в обучението на професионални бакалаври”, съобщи министър Вълчев. “Заради огромното търсене на кадри през следващите години приемът ще се концентрира в три центъра – Варна, Бургас и София”, добави той. Към Колежа по туризъм ще бъде изграден и голям спортен център с 1000 места, който ще могат да ползват и възпитаниците на съседните училища в бъдещия нов образователен център на Варна, анонсира ректорът на ИУ проф. Пламен Илиев. “Вярвайте ми, изключително лесно се работи, когато всички гледаме в една посока”, добави той с благодарност към местната и централна власт за подкрепата на проекта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Колежът по туризъм влезе в модерен дом\t\t\t"}
{"url": "https://trud.bg/%d0%b1%d0%b5%d0%b3%d0%bb%d0%b5%d1%86-%d0%be%d1%82-%d0%bb%d0%b5%d0%b2%d1%81%d0%ba%d0%b8-%d0%be%d1%82%d0%bd%d0%be%d0%b2%d0%be-%d0%b2-%d0%b8%d0%b3%d1%80%d0%b0/", "text": "Хеан Деса, избягалият скандално от “Левски” футболист, се завърна в игра. Офанзивният играч се появи в срещата на новия му тим “Спорт Ункайо” при успеха с  2:1 над “Канталоа” в мач от първенството на Перу. Перуанецът влезе като резерва в 56-ата минута, след 15-месечна пауза. За последно той игра през декември 2016 година на “Герена”, след което отказа да се върне в България.  ", "date": "2018.04.03", "title": " Беглец от “Левски” отново в игра"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5-%d1%80%d0%b5%d0%b3%d0%bb%d0%b0%d0%bc%d0%b5%d0%bd%d1%82%d0%b8-%d0%bf%d0%be%d0%b7%d0%b2%d0%be%d0%bb%d1%8f%d0%b2%d0%b0%d1%82/", "text": "Европейските регламенти позволяват в козунаци и други тестени изделия да се влагат сухо мляко и яйца на прах. Това каза Бистра Иванова от Агенцията по храните при проверка в търговски обекти за качеството на храните, които традиционно пазаруваме за Великден. Уточнението е във връзка с проучване на Асоциация “Активни потребители”, според което в козунаците – индустриално производство липсват прясно мляко и яйца. “За съжаление, ние нямаме български държавен стандарт за козунака, който би поставил рамката на суровините, които могат да се влагат. По тази причина всичко, което е на пазара, не е вредно и е в съответствие със законодателството. Нямаме причина да го спираме или да не разрешаваме разпространението на пазара”, каза Иванова по  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Европейските регламенти позволяват сухо мляко и яйца на прах в козунаците"}
{"url": "https://trud.bg/%d0%bc%d0%b0%d0%bd%d1%84%d1%80%d0%b5%d0%b4-%d0%b2%d0%b5%d0%b1%d0%b5%d1%80-%d0%b4%d0%b2%d0%b0%d0%bc%d0%b0%d1%82%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b3%d1%80%d1%8a%d1%86/", "text": "Двамата  преди един месец в Турция гръцки войници са „политически затворници“, според председателят на най-голямата група в Европейския парламент – ЕНП, пише електронното издание на гръцкия вестник Protothema. В интервю пред изданието, дадено на 1 април, Вебер постави под въпрос искреността на думите на турския президент Реджеп Таийп Ердоган, че вижда бъдещето на страната си в Европейския съюз. „Не виждам нищо подобно, защото Турция отстъпва от европейските ценности и гръцките войници, които в момента са в затвор в Турция са поредното доказателство за това; Тя използва гражданите, в случая с гръцките военни и в случая с германските журналисти, като политически затворници, с цел да упражнява натиск“, настоя политикът, отговаряйки на коментарите на Ердоган, направени на срещата на върха ЕС – Турция във Варна. Той посочи , че европейците трябва да се държат заедно и да се справят с критична ситуация като бъдат обединени в лицето на Турция и добави, че това е позитивното послание от срещата в България.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Манфред Вебер: Двамата задържани гръцки военни в Турция са „политически затворници“"}
{"url": "https://trud.bg/%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89-%d0%bf%d0%be%d1%87%d0%b8%d0%bd%d0%b0%d0%bb%d0%be%d1%82%d0%be-%d0%bc%d0%be%d0%bc%d0%b8%d1%87%d0%b5-%d0%b2-%d0%bb%d1%8e%d0%bb%d0%b8/", "text": "Късно снощи разговарях с първия екип, който се е отзовал на мястото. Лекарката ми каза, че е разговаряла с майката на място, която е казала, че и преди това се е случвало детето да губи съзнание. Това заяви говорителят на Спешна Помощ Катя Сунгарска по   във връзка със   в двора на училище в столичния квартал „Люлин”. Майката казала още, че са се допитвали до лекари, но не са установили някакъв проблем „В 20:09 минути е получихме сигнал през системата на 112 за припаднало 17-годишно дете в двора на 96 СУ „Лев Толстой” в „Люлин”. В 20:20 часа т.с на 11-тата минута сме се отзовали на сигнала, но за огромно наше съжаление, екипът ни е заварил момичето починало”, обясни още тя. „В 21:03 часа, около час по-късно, отново имаме сигнал за същото място – дворът на училището, която както е подаден сигнала, е в тежка нервна криза. В 21:15, на 12-тата минута линейката е на мястото. За съжаление хората, които са се събрали там, са блокирали линейката и не са я допуснали до страдащата жена и не са ни позволили да й окажем помощ, дори напротив, в момента, в който е влязла линейката в училищния двор, е започнала тежка агресия. Хората са блъскали и удряли линейката, псували са и са използвали много цинизми по адрес на екипа. Добре, че е имало полицаи на място, които са успели да осигурят безпрепятственото оттегляне на линейката. Жалко е, че не са ни позволили да помогнем на тази страдаща майка, която преди броени минути е изгубила детето си”, каза Сунгарска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Спешна помощ: Починалото момиче в Люлин и преди е имало припадъци"}
{"url": "https://trud.bg/%d0%ba%d0%b7%d0%bb%d0%b4-%d1%81%d0%b0%d0%bc%d0%be-15-%d0%be%d1%82-%d1%84%d0%b8%d1%80%d0%bc%d0%b8%d1%82%d0%b5-%d1%81%d0%b0-%d0%bf%d0%be%d0%b4%d0%b3%d0%be%d1%82%d0%b2%d0%b5%d0%bd%d0%b8-%d0%b7%d0%b0/", "text": "Комисията за защита на потребителите в партньорство с Телелинк, Майкрософт и IBM проведе събитие на тема „Защита на личните данни и поверителност. Подготвена ли е вашата организация?“ днес. С приемането на Общия регламент за защита на личните данни (GDPR) – най-голямата реформа на регулациите в сектора от 1995 година насам, Европейската комисия унифицира регулаторната защита на личните данни в целия Европейски съюз. Венцислав Караджов, председател на Комисия за защита на личните данни, заяви, че едва 15% от компаниите в страната имат готовност да въведат Регламента, който влиза в сила през идния месец, съобщиха от комисията. Петър Кирков, директор Управление на риска, Телелинк Бизнес Сървисис, заяви, че голяма част от организациите не знаят какви лични данни обработват, как и къде ги съхраняват, както и за колко време, въпреки че голяма част от новите изисквания, залегнали в GDPR, са част и от сега действащия Закон за защита на личните данни. „Често компаниите събират и пазят лични данни, които дори не са им необходими“, допълни той. По време на събитието представители на бизнеса и институциите, които въвеждането на Регламента касае най-пряко, имаха възможност да получат информация от страна на КЗЛД за предстоящите промени в регулаторната рамка и тенденциите в защитата на личните данни и поверителността. Водещи експерти внесоха яснота къде е мястото на дигиталната трансформация за всеки един бизнес или държавна структура и как трябва да бъде подготвена една организация както от технологична, така и от юридическа гледна точка.", "date": "2018.04.03", "title": " КЗЛД: Само 15% от фирмите са подготвени за въвеждането на Общия регламент за защита на личните данни в ЕС"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b8-%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d0%be%d0%b1%d1%81%d1%8a%d0%b4%d0%b8/", "text": "Румен Петков проведе среща с Негово Светейшество Неофит I, Патриарх Български и митрополит Софийски. Двамата обсъдиха предстоящите в близките дни културни прояви на България в руската столица Москва, съобщиха от партия АБВ. Особен акцент е поставен на подготовката на изложбата на средновековни български икони, всичките изографисани до 15 в. преди падането на България под турско робство, която ще се проведе в московската Третяковска галерия. „Изложбата е уникална по своя характер и за първи път на страната ни се предоставя близо 1/3 от общата изложбена площ на Третяковската галерия, което е акт на почит към нашата държава и на уважение към това, което българското православие е направило за православните си братя от Русия“, посочи след срещата Петков. Той подари на патриарх Неофит специално филателно издание, изготвено съвместно от българското и руското филателни дружества, посветено на 140-та годишнина от Руско-турската война. На двете пощенски марки, част от обща карта максимум, са изобразени генералите Едуард Тотлебен и Николай Столетов, които са сред руските офицери с ключова роля за победата над Турция и Освобождението на България.", "date": "2018.04.03", "title": " Румен Петков и патриарх Неофит обсъдиха изложба на автентични български икони, която ще се проведе в Москва"}
{"url": "https://trud.bg/%d0%bc%d0%b5%d1%81%d0%b8-%d0%b8-%d1%81%d1%83%d0%b0%d1%80%d0%b5%d1%81-%d0%b4%d1%83%d0%be-%e2%84%961-%d0%bf%d0%be-%d0%b3%d0%be%d0%bb%d0%be%d0%b2%d0%b5-%d0%b2-%d0%b5%d0%b2%d1%80%d0%be%d0%bf%d0%b0/", "text": "Лионел Меси и Луис Суарес от “Барселона” са най-доброто нападателно дуо в цяла Европа през 2018 година. Двамата са отбелязали рекордните 32 гола. От началото на януари аржентинецът се е разписал 17 пъти, а уругваецът е бил точен в 15 случая. Като цяло “Барселона” има отбелязани общо 46 попадения през 2018-а, като само 14 не са дело на Меси и Суарес. Втори се нареждат играчи на “Реал” – Кристиано Роналдо и Карим Бензема. Двамата имат общо 25 гола, от които 21 са на португалската звезда. Със своите попадения Роналдо е и най-резултатният играч от началото на 2018 година. Кота 20 гола са вкарали още две дойки нападатели. 22 са опънатите мрежи на Мохамед Салах и Садио Мане от “Ливърпул”, а 21 пък са попаденията на Роберт Левандовски и Томас Мюлер от “Байерн”. Италианският “Рома”, съперник на “Барселона” в 1/4-финалните битки в Шампионската лига, има далеч по-скромни възможности в атака. Дуото Един Джеко и Стефан Ел Шарауи е вкарало 8 гола. шест от тях са на тарана от Босна и Херцеговина. Снимка: Twitter", "date": "2018.04.03", "title": " Меси и Суарес – дуо №1 по голове в Европа"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%bc%d0%be%d1%81%d0%ba%d0%be%d0%b2%d1%81%d0%ba%d0%b8-%d1%8f%d0%b7%d0%be%d0%b2%d0%b8%d1%80-%d1%80%d0%be%d0%b3%d0%be%d0%b7%d0%b5%d0%bd-1-%d0%b2/", "text": "Министър Московски отчете, че до момента са положени 1500 стоманобетонни траверси и голям обем скална маса за укрепването на водоема, което е дало добър резултат и положената основа е устояла на обилните валежи през изминалата седмица. „Благодаря на специалистите от ДП „Транспортно строителство и възстановяване“ за професионално изпълнената работа. Имам гаранция, че ще си изпълнят поетия ангажимент в определения срок от 90 дена“, заяви още министър Московски. Министър Николай Нанков съобщи, че към момента дигата към язовирната стена е обезопасена и вече се работи по преливника, което ще осигури нормалната проводимост на водните количества. „Убеден съм, че с язовир „Рогозен 1“ всички проблеми ще останат на заден план и ще започне спешна работа и по язовир „Бързина“, добави министър Нанков. На журналистически въпрос за инцидента при жп гара Коньово, министър Московски коментира, че към момента текат експертизи и след като приключи работата на специализираните органи ще бъде ясна причината. Той напомни за подобен инцидент преди години, когато заключението на експертите е било, че е имало злоумишлени дейности и на този етап това също не се изключва. Министърът обяви, че превозната бригада на влака ще бъде наградена за проявена висока степен на отговорност. Ивайло Московски подчерта, че един от приоритетите в политическата програма на правителството е закупуването на нов подвижен състав за БДЖ. „Очаква се до месец, месец и половина да стартира процедура за закупуване на 41 нови мотрисни влака, предвидено е тяхното финансиране да бъде от капиталовия трансфер на дружество, а изплащането им – разсрочено за период от 10 г. “Теоретично след две години и половина първите влакове могат да бъдат доставени в България“, допълни министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Ивайло Московски: Язовир „Рогозен 1“ вече е безопасен\t\t\t"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%b3%d1%80%d0%b0%d0%b4%d0%b0-%d0%b8%d1%81%d0%ba%d0%b0%d1%82-%d0%b7%d0%b8%d0%bc%d0%bd%d0%b8%d1%82%d0%b5-%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b8/", "text": "Седем града проявяват интерес към домакинството на Зимните олимпийски игри през 2026 година, обявиха от Международния олимпийски комитет (МОК). Калгари (Канада), Грац (Австрия), Стокхолм (Швеция), Сион (Швейцария), Ерзурум (Турция), Сапоро (Япония) и съвместната кандидатура на италианските Кортина Д’Ампецо, Милано и Торино. Градовете ще влязат в етап на преговори до октомври, когато МОК ще покани неопределен брой от тях да вземат участие в едногодишната фаза на кандидатстване. МОК преразгледа процеса на кандидатстване за домакинство на олимпийските игри след рязък спад на интереса от потенциални градове през последните години. Домакинът на Зимните олимпийски игри през 2026 година ще бъде избран на сесия на МОК в Милано (Италия) през септември 2019. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Седем града искат Зимните олимпийски игри през 2026 г."}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d1%80%d0%b5%d0%b4%d0%b0-3/", "text": "Специализираната прокуратура внесе в Специализирания наказателен съд обвинителен акт срещу осем бивши служители на Митнически пункт „Лесово“ за участие в организирана престъпна група за искане и получаване на подкупи от преминаващи български и чужди граждани, съобщават от държавното обвинение. В края на септември 2015 г. началниците на три от четирите митнически смени се събират в с. Лесово и решават да продължат „традицията“ за незаконно събиране на пари, господствала до идването на новия началник на пункта. Средствата следвало да се събират от инспекторите в техните смени и да се предават на началниците. Те от своя страна – да ги съхраняват и веднъж или два пъти в месеца да ги разпределят между служителите, съобразно „приноса“ на всеки от тях. Най-голям дял бил отделян за началника на пункта, за да не се противопоставя на „традицията“. Митническите инспектори били инструктирани в детайли за организацията по събирането на подкупите и нуждата от конспиративност. Те трябвало да мотивират водачите на преминаващите през пункта превозни средства (най-вече на товарните) да дават неголеми суми за бързото и безпроблемно преминаване на митническия контрол. От 200 до 400 щатски долара инспекторите искали от превозвачите на „карго“. По 50-100 долара взимали от шофьорите на камиони от страни извън ЕС, най-вече с украинска, руска и молдовска регистрация.Това било задължително, когато установявали някаква нередност – несъответствие на товара с описания в документите или липса на винетка, например. Част от незаконно придобиваните парични средства се събирали от водачи на камиони с извънгабаритни товари. Те били пропускани срещу суми, по-малки от дължимите иначе държавни такси. С това е бил ощетяван и републиканският бюджет. С такива корупционни действия за месец в „силни дни“ е можело да се съберат по 40-60 хиляди лева, а в „слаби“ – 1000-2000 лева. Престъпната група е неутрализирана на 2 ноември 2016 г., когато под ръководството на Специализираната прокуратура се провеждат процесуално следствени действия на Митнически пункт „Лесово“, както и в служебни помещения и жилища в Бургас и Ямбол. Това е второто дело на Специализирана прокуратура срещу служители на митнически пункт „Лесово“ за организирано искане и получаване на подкупи. В началото на ноември 2014 г. обвинения бяха повдигнати на седмина служители, в т.ч. на началника на пункта, на двама началници на смени, двама техни заместници и двама инспектори. Почти две години по-късно служителите, които тогава бяха привлечени като свидетели, днес са обвиняеми за същите престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Специализираната прокуратура предаде на съд осем бивши митничари на “Лесово”"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d1%8f%d1%82%d0%b0-%d0%b2-%d1%81%d0%ba%d0%bb%d0%b0%d0%b4%d0%be%d0%b2%d0%b5-%d1%81%d0%b5-%d0%b2%d1%80%d1%8a%d1%89%d0%b0-%d0%b7%d0%b0-9-11-%d0%b3/", "text": "Пазарът на складови площи в България се развива динамично. Търсенето се концентрира върху нови и модерни складове и индустриални имоти, включително и малки площи до 500 кв.м, се посочва в анализ на платформата БГСклад. Инвеститорите, които търсят за покупка терени за логистични и производствени площи, все още не могат да „преглътнат“ факта, че на базата на цени на земя и цени на ново строителство тяхната възвращаемост ще бъде в порядъка на 9–11 години. Те търсят възвращаемост до 7 години, коментират от компанията. В София най-търсени са складовете от 1000 до 5000 кв.м, които отговарят на европейските изисквания, независимо от цената, коментира регионалният представител на компанията за района Радослав Конов. Според него, пазарът на площи от 300 до 700 кв.м. не е особено активен. Прогнозата за тази година е, че нови и големи инвеститори ще продължават да търсят хубави, модерни и отговарящи на европейските изисквания складови площи. В региона на Пловдив през 2017 г. са осъществени сделки, които допреди няколко години са били немислими. Представителят на компанията за района Атанас Ласков коментира, че пазарът е наваксал с цените и инвеститорите вече са по-уверени, заради което пристъпват и към по-големи сделки. Експертът очаква тенденцията да се запази и през настоящата година. През 2017 г. наемите на новите складови площи в Пловдивско се задържат около 3-3,5 евро за кв.м., а наемите за производствени площи варират от 3 до 4 евро за кв.м. Терените поскъпват, като цените са в пряка връзка с локацията и прилежащата инфраструктура и варират от 25 до 100 евро за кв.м. Има търсене на терени, като в определени райони поради изчерпването им цените са по-високи.  В Бургас се запазва търсенето на малки складове, но с хубава локация. Търсят се основно складове между 100 и 300 кв.м. Наемите на нови и модерни складове варира между 2 и 3 евро на кв.м. в Северна и Южна промишлена зона, посочва регионалният представител на компанията Валентин Косев. Реализираните сделки за 2017 г. са основно за складове между 200 и 300 кв.м и от 500 до 1000 кв.м. За клас А в Бургас наемите са 3 евро на кв.м, а за клас Б – 2 евро на кв.м – тенденция, която се задържа от 2016 г., посочва Косев. Средните цени за покупка на терени в Бургас варират от 150 до 170 евро на кв.м. През 2018 г. се запазва търсенето на големи площи от 600 до 1500 кв. м. Динамично се развива и пазарът на индустриални имоти и в Стара Загора. Расте повече търсенето на площи за наемане, отколкото за покупка, коментира регионалният представител на компанията Огнян Георгиев. Търсенето надвишава предлагането, а липсата на инвеститори е проблем за развитието на пазара. Това се превръща и в основна тенденция – да няма достатъчно зони за индустриални и логистични бази, смята той. Размерът на наемите обаче остава стабилни – 5 лв. за кв.м за площи клас А, и 3,5 лв. за площи клас Б. Средните цени за покупка на терени за индустриално застрояване са около 20 евро за кв.м. Според Георгиев, се наблюдава стремеж за окрупняване на по-големи терени за строителство на складови бази, но процесът се бави заради административните процедури. Има и ръст в инвестициите за покупка на терени за индустриално застрояване, но една част са за собствени нужди или разширяване на собствените бази. Във Варна наемите на производствено-складови площи се запазват в утвърдения диапазон между 2 и 4 евро на кв.м. на месц, посочва регионалният представител на БГСклад Тони Танев. Увеличава се търсенето на новопостроени складове с площ между 300 и 500 кв.м, както и търсенето на лицензирани складове за хранителни продукти с работни площи между 200 и 400 кв.м и самостоятелни складове с температурен режим, оборудвани с хладилни камери. Месечните наеми при самостоятелните хладилни складове са в диапазона между 12 и 15 евро на кв.м за дългосрочно наемане, като и във Варна, подобно на София, има недостатъчно предлагане, допълва той. Наблюдава се повишен интерес от наематели към висок клас локални дистрибуторски складове за търговия на едро с площи над 1000 кв.м, разположени в градски модернизирани бази. Наемите на такива площи са в диапазона между 3,50 и 4 евро на кв.м, допълва Танев. Вариант за наемане на производствени площи от над 2000 кв.м е строителство по поръчка на клиента. Такива сделки набират популярност и се реализират най-често на територията на бивши фабрики, разполагащи със свободни строителни площи и обезпечени с необходимата за конкретните производствени процеси техническа и транспортна инфраструктура, казва още той. Очаква се плавен ръст на наемите за складове клас А до 4,50 евро на кв.м, допълни Танев. Складовете от по-нисък клас запазват наемни нива до 3 евро на кв.м. Интензивно е търсенето на търговски локации за комбинирано ползване като мострена зала със склад над 500 кв.м при наемни нива за магазините 8-12 евро на месец и 3-4 евро за складовите площи. Повишава се интересът към закупуване на търговско-складови площи над 300 кв.м, както за собствена дейност, така и с инвестиционна цел. Определящ фактор за продажните цени е местоположението. Нараства и търсенето на градски строителни терени с инвестиционен капацитет за изграждане на търговско-складови бази. Определящи фактори са локацията и наличната инфраструктура. Ценовите нива при продажби на строителни терени варират между 70 и 120 евро на кв.м, в зависимост от комуникациите и местоположението. Търсят се предимно терени с площ между 2 и 5 дка със запазен използваем сграден фонд. Танев посочва, че извън градските зони на Варна търсенето на специализирани логистични складове над 2 хил. кв.м е пряко свързано с необходимостта от комбиниран транспорт, поради което близостта до основното товарно пристанище Варна-Запад е основен фактор при избора на локация. Предложенията за продажба на крайградски промишлени терени са разнообразни, като цената е в пряка зависимост от наличната техническа инфраструктура и отдалечеността от града. Продажните цени варират между 10 и 40 евро на кв.м, а сделки се реализират основно с терени, подготвени документално за започване на строителство.", "date": "2018.04.03", "title": " Инвестицията в складове се връща за 9-11 години\t\t\t"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d0%bd%d1%8f%d0%bc%d0%b0-%d0%b4%d0%be%d1%81%d1%8a%d0%b4%d0%b5%d0%b1%d0%bd%d0%b8-%d0%bf%d1%80%d0%be%d0%b8%d0%b7%d0%b2%d0%be/", "text": "Няма досъдебни производства и преписки, които да се водят срещу лицата Гинка и Славчо Върбакови. Няма и такива, които касаят „Инерком“. Това каза главният прокурор Сотир Цацаров на заседание на Временната парламентарна комисия по случая ЧЕЗ. „Сделката за ЧЕЗ не е предмет на разследване от страна на Прокуратурата, тъй като е обект на частно-правни отношения“, обясни той. „На 28 февруари съм получил запитване от председателя на ДАНС за информация в Прокуратурата относно Гинка и Славчо Върбакови, както и за „Инерком“ във връзка с проверка от мин.-председателя. На 1 март е получил отговор от нас“, посочи Сотир Цацаров. „На 1 март до нас е изпратено и запитване от главния секретар на президента със същите мотиви. Същия ден му е изпратено копие от писмото до председателя на ДАНС“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Сотир Цацаров: Няма досъдебни производства и преписки срещу Гинка и Славчо Върбакови, както и срещу „Инерком“"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0%d0%bd%d0%b5-%d0%bd%d0%b0-%d0%bf%d1%8a%d1%82%d1%8f-%d0%b2-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d1%81%d0%b2%d0%bb/", "text": "Общината да търси финансиране за възстановяване на панорамния път Варна – Златни пясъци в участъка на свлачището „Трифон Зарезан“. Решението е на Общинския съвет, който възложи на кмета осигуряване на средства за проучване, проектиране, укрепване на пътя, затворен от 15 години насам. Изготвеният идеен проект предвижда изграждането на естакада с дължина около 200 м. Тя ще бъде фундирана на дълбоко залягащи пилоти и щлицови стени, по която ще преминава двулентово пътно платно и велоалея. Проектът включва също пешеходна алея и панорамна площадка в централната част на пътя. С реализацията на проекта ще бъде възстановен международният път Е- 87 от Варна до Констанца. Друг очакван положителен ефект е обновяването на инфраструктурата в района, обслужваща около 3 000 домакинства, както и много гости и туристи. Негативното действие на свлачищните процеси ще бъде елиминирано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Възстановяване на пътя в района на свлачището “Трифон Зарезан”"}
{"url": "https://trud.bg/%d0%be%d0%bb%d0%b8%d0%bc%d0%bf%d0%b8%d0%b0%d0%ba%d0%be%d1%81-%d0%b8%d0%b7%d0%b3%d0%be%d0%bd%d0%b8-%d1%86%d0%b5%d0%bb%d0%b8%d1%8f-%d0%be%d1%82%d0%b1%d0%be%d1%80/", "text": "Отборът ти прави 1:1, гониш целия отбор! Под това мото собственикът на гръцкия шампион „Олимпиакос“ Евангелос Маринакис „отряза главите“ след равенството срещу „Левадиакос“. Магнатът, който е собственик и на английския „Нотингам“, обяви, че само юноши ще доиграят сезона. „ Магнатът глоби целия отбор с общо 400 000 евро.", "date": "2018.04.03", "title": " “Олимпиакос“ изгони целия отбор"}
{"url": "https://trud.bg/%d0%bb%d0%b8%d0%b2%d1%8a%d1%80%d0%bf%d1%83%d0%bb%d1%81%d1%80%d0%b5%d1%89%d1%83-%d1%81%d0%b8%d1%82%d0%b8-%d0%bd%d0%b0-%d0%b4%d0%b2%d0%b0-%d1%84%d1%80%d0%be%d0%bd/", "text": "„ Египтянинът вкара 29 гола в 31 мача във Висшата лига и е на три попадения от рекорд. „Мо заслужава на 100 процента да бъде избран за най-добрия – каза треньорът му Юрген Клоп. – Но ако кажа, че Де Бройне не го заслужава също, ще излъжа. И двамата са невероятни футболисти. Радвам се, че не трябва аз да взимам решението.“ Клоп е най-страшният за Пеп Гуардиола треньор. Единствен германецът има шест победи срещу каталунеца в мачовете помежду им като наставник на „Борусия“ (Дортмунд) и „Ливърпул“. Признание за качествата на Клоп направи и новата звезда на „Сити“ Илкай Гюндоган. „ Клоп и Гюндоган бяха най-близо до триумф в Шампионската лига през 2013 година с „Борусия“, но отборът загуби финала от „Байерн“ на „Уембли“ с 1:2.", "date": "2018.04.03", "title": " “Ливърпул“срещу „Сити“ на два фронта"}
{"url": "https://trud.bg/%d1%81%d0%bf%d0%b0%d1%81-%d1%80%d1%83%d1%81%d0%b5%d0%b2-%d0%b2%d0%bb%d0%b5%d0%b7%d0%b5-%d0%b2-%d1%81%d1%8a%d0%b1%d0%bb%d0%b5%d0%ba%d0%b0%d0%bb%d0%bd%d1%8f%d1%82%d0%b0-%d0%bd%d0%b0-%d0%bb/", "text": "Спас Русев, собственикът на „Левски“, посети отбора след серията от незадоволителни резултати през пролетта. Бизнесменът разговаря близо час с играчите, а и с треньорския щаб начело с Делио Роси. Това се случи само два дни след поражението от „Берое“ с 1:2 на „Виваком Арена – Георги Аспарухов“, което бе първо за тима у дома през сезона. Босът на клуба не присъства на трибуните в неделя, заради лични ангажименти в Лондон.  Посещението на Русев в съблекалнята на „сините“ може да бъде прието като изненадващо. Той рядко гледа отбора на живо като последният подобен случай бе в началото на март отново при мач с „Берое“ (0:0).  Впоследствие собственикът не видя поражението от ЦСКА (0:1) преди 2 седмици заради пътуване в Япония.", "date": "2018.04.03", "title": " Спас Русев влезе в съблекалнята на „Левски“"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d1%83%d1%87%d0%b8%d0%bb%d0%b8%d1%89%d0%b5%d0%bd-%d1%80%d0%b5%d0%bc%d0%be%d0%bd%d1%82/", "text": "С първа копка в двора на СУ “Димчо Дебелянов” официално бе даден старт на най-големия образователен инфраструктурен проект във Варна, финансиран с европари. С над 16,3 млн. лв. до 2019 г. основна реконструкция ще претърпят 7 училища и 3 детски градини, стана ясно на церемонията, на която присъстваха кметът Иван Портних и Лилия Христова, шеф на общинската просветна дирекция. Един от най-мащабните ремонти за 2,4 млн. лв. е в СУ “Димчо Дебелянов”. Школото ще бъде опасано със земетръсни шайби, в двора му ще бъде построен нов физкултурен салон и спортна площадка с мека настилка. Ще бъде обновен и покривът, чието плачевно състояние наложи авансово преместване на учениците, обясни Христова. Според нея строителните работи трябва да приключат до лятото и на 15 септември децата да се върнат в обновените си класни стаи. Същото важи за СУ “Найден Геров” и I основно училище, където текат ремонти. След това наесен ще бъдат “командировани” възпитаниците на СУ “П. Яворов” и ОУ “К. Арабаджиев”. Проектирането на останалите 5 обекта ще приключи до края на април. Общо 7000 деца поетапно ще бъдат местени в други школа до финала на проекта догодина. Предстои работна група да определи и стратегията, по която Варна ще се справи с изискването за въвеждане на едносменен режим на обучение. “В най-тежко положение сме, тъй като сме първенец в страната по запълняемост на местата в училищата. Непрекъснато се записват деца от други населени места, чиито родители са намерили работа във Варна. Това е показател, че градът ни се развива и образователната система работи, но е и предизвикателство, тъй като налага строеж на нови училища или пристройки”, коментира Христова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Започна най-големият училищен ремонт с европари\t\t\t"}
{"url": "https://trud.bg/%d1%81%d0%b0%d1%89-%d1%81%d1%82%d1%80%d0%be%d0%b8-%d0%b4%d0%b2%d0%b5-%d0%b2%d0%be%d0%b5%d0%bd%d0%bd%d0%b8-%d0%b1%d0%b0%d0%b7%d0%b8-%d0%b2-%d1%81%d0%b5%d0%b2%d0%b5%d1%80%d0%bd%d0%b0-%d1%81%d0%b8%d1%80/", "text": "САЩ строи две военни бази в района на северносирийския град Манбидж, който в момента се контролира от кюрдски „Отряди за народна самоотбрана“. САЩ разширяват наблюдателния си пост край село Дадат, северно от Манбидж, с цел да построят база, според информация, която турската агенция   е получила от свой достоверен местен източник. Строителните материали и тежкото оборудване вече са транспортирани на югоизток от селището. Базата ще се намира на осем километра от река Саджур, която в момента представлява граница между Джарабулус, част от територията, която Турция зае след операция „Щита на Ефрат“ и Манбидж, който в момента е контролиран от кюрдите.  Другата база се строи на 4 километра от фронтовата линия, южно от Дадат. В неделя са пристигнали военни подкрепления на САЩ в северната част на район Манбидж, в превантивна мярка срещу евентуална контра-терористична операция на Турция в региона. Конвой от около 300 американски войници е пристигнал на мястото, включително, според информацията на турската агенция, много бронирани и строителни машини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " САЩ строи две военни бази в Северна Сирия"}
{"url": "https://trud.bg/%d0%b0%d0%b7%d0%b5%d1%80%d0%b1%d0%b0%d0%b9%d0%b4%d0%b6%d0%b0%d0%bd%d1%81%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d0%bd%d0%b5%d1%84%d1%82%d0%b5%d0%bd%d0%b0-%d0%ba/", "text": "Представители на СОКАР са на работно посещение в София, за да обсъдят с българските институции детайли около възможността да участват в развитието на газовия сектор у нас. От азербайджанската държавна нефтена компания потвърдиха намерението си инвестират в газоразпределителната мрежа на територията на България, съобщават от енергийното министерство. Интересът за участие на СОКАР в газификацията на българските градове бе заявен по време на среща в Баку между премиера Бойко Борисов и президента на Азербайджан Илхам Алиев през януари. Азербайджанската държавна нефтена компания вече е инвестирала успешно в този сектор  в Грузия и може да приложи опита си и в България. Представителите на СОКАР поставиха пред българските експерти от Министерството на енергетиката редица въпроси, свързани с нормативната уредба при газоразпределението, помощите за домакинствата, избрали природния газ за енергиен източник, конкурентните предимства на газа спрямо други източници за отопление и други. На среща в Комисията за енергийно и водно регулиране ще бъдат обсъдени детайли около регулаторната рамка и лицензирането на газоразпределителните дружества. По време на срещата в Министерството на енергетиката днес министър Петкова информира представителите на СОКАР за напредъка по реализацията на проекта за изграждане на газова връзка Гърция-България. Тя увери, че обществените поръчки по проекта се изпълняват в срок. Десет компании подадоха заявления за участие в процедурата за избор на доставчик на тръби и предстои да бъда избран изпълнител. “Работим упорито, за да въведем в експлоатация интерконектора Гърция-България до края на 2020 г. Проектът е залегнал в управленската прогарама на настоящето правителство и е със статут на проект от национално значение”, каза Петкова. Мурат Хейдаров, съветник на президента на СОКАР, информира българския енергиен министър за реализацията на проектите ТАП и ТАНАП, като подчерта, че те се изпълняват съгласно утвърдените графици. Очакваме след изграждане на интерконектора Гърция-България първите доставки на природен газ от Азербайджан за Европа да бъдат реализирани през 2020 г, подчерта Хейдаров. Азербайджанската делегация пристигна у нас с откритата през м. януари тази година директна самолетна линия Баку-София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Азербайджанската държавна нефтена компания потвърждава намерението си за инвестиции в газоразпределителната мрежа на България"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b7%d0%b0-%d0%be%d1%82%d0%ba%d0%b0%d0%b7%d0%b0-%d0%bd%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d1%82/", "text": "“Какво се случи между 01.03.2018 и днес. Дължите отговори и истината, г-н Борисов, на 3 млн. българи.” Това заяви в Черна гора лидерът на БСП Корнелия Нинова, цитирана от пресцентъра на партията. Тя участва в Балканската конференция “Пътят към европейска балканска среща”. Нинова припомни, че на 01.03. 2018 г. министър Горанов заяви, стоейки до Гинка Върбакова, след среща при Борисов:  “Заявихме ясно желанието си да участваме в тази сделка по един или друг начин. Ако продавачът се съгласи, държавата има възможността, през средства от бюджета или частно придобиване – чрез някоя от енергийните компании, да влезе в подобна сделка. Ако държавата придобие дял от дружеството, този дял трябва да бъде най-малко контролен”. “Как така, тогава беше целесъобразно, а днес вече не е? Какво се промени? Нещо се случва зад гърба на хората. Или тогава ги излъгахте, за да приспите гнева им от задкулисието? Днешното скриване на Борисов от комисията и изявлението на министъра на финансите доказват тезата ни, че правителството стои зад нечии неясни интереси, които ще придобият една трета от доставките на електрическа енергия. Кой взе решение държавата да не участва? Правителството или Борисов еднолично?”- попита лидерът на БСП. Нинова изтъкна, че правителството не е обсъждало това решение и попита дали патриотите са съгласни с него. “Каква е тази метаморфоза – от  разваляне на всички концесии до ненамеса на държавата в сделка, която засяга националната сигурност и живота на 3 млн. българи. Ясно е, че Борисов си променя позицията по три пъти на ден, но вие къде сте в това правителство? И още един въпрос – вярно ли е, че ЧЕЗ са внесли искане в КЕВР за увеличаване цената на тока, с колко и откога. Излезте и обяснете на българите – кой си играе със съдбата им!”- призова Корнелия Нинова. Тя каза, че БСП продължава да настоява държавата да защити националната сигурност и интересите на гражданите и да изкупи ЧЕЗ България.”С отказа си от ЧЕЗ правителството се отказва да защити националния интерес”- заключи Нинова.", "date": "2018.04.03", "title": " Нинова за отказа на правителството от сделката с ЧЕЗ: Какво се случи между 1 март и днес?"}
{"url": "https://trud.bg/%d0%bf%d1%80%d0%b5%d0%b2%d1%80%d1%8a%d1%89%d0%b0%d1%82-%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d0%b0%d0%bd%d1%82%d0%be%d0%bd-%d0%bd%d0%be%d0%b2%d0%b0%d0%ba-%d0%b2-%d0%bc%d1%83%d0%b7%d0%b5/", "text": "Община Варна ще придобие безвъзмездно от държавата къщата на Антон Новак – създателя на Морската градина. Решението на ОбС е част от програмата на местната власт за съхраняване на културно-историческото наследство на града. Идеята е сградата, строена в началото на миналия век в ядрото на Морската градина, да бъде превърната в музей на Антон Новак. Той освен неин създател е със заслуги за цялостното озеленяване на Варна, на курорта “Св.Св.Константин и Елена”, както и на двореца “Евксиноград”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Превръщат къщата на Антон Новак в музей"}
{"url": "https://trud.bg/%d0%bd%d0%be%d0%b2-%d0%b2-%d0%bb%d0%b5%d0%b2%d1%81%d0%ba%d0%b8-%d1%81-%d0%bf%d0%b0%d1%82%d0%b5%d1%80%d0%b8%d1%86%d0%b0-%d0%b0%d1%83%d1%82-%d0%b7%d0%b0-%d0%b1%d0%be%d1%82%d0%b5%d0%b2/", "text": "Привлеченият през зимата в “Левски” играч Филипе Нашименто се движи с помощта на патерица. Купеният за 200 хиляди евро португалец е получил контузия на вчерашната тренировка на тима. Травмата със сигурност го вади от състава за мача с “Ботев” (Пловдив) в петък. Има вероятност Нашименто да пропусне и други срещи на “Левски. Все още не е ясно колко време ще отсъства от терените. Халфът е сред титулярите на “Герена”, а отсъствието му несъмнено е голям удар по треньора Делио Роси.", "date": "2018.04.03", "title": " Нов в “Левски” с патерица, аут за “Ботев”"}
{"url": "https://trud.bg/%d1%86%d1%81%d0%ba%d0%b0-%d0%be%d1%82%d0%bd%d0%be%d0%b2%d0%be-%d1%82%d1%80%d0%b5%d0%bd%d0%b8%d1%80%d0%b0-%d0%b2-%d0%b0%d0%bb%d0%b1%d0%b5%d0%bd%d0%b0/", "text": "Мъжкият футболен тим на ЦСКА, на който му предстои изключително важен мач за титлата, избра за пореден път да се подготви в Албена. Този петък армейците, които са втори в таблицата на Първа лига – само на три точки от лидера Лудогорец, гостуват в Разград. В Албена „червените“, водени от най-добрия реализатор в страната Фернандо Каранга, пристигат във вторник вечерта, за да тренират за важния сблъсък. На Велики четвъртък те ще направят дарение, като изненадващо ще посетят детска градина в региона, а след това ще боядисат червени яйца в петзвездния хотел „Фламинго Гранд хотел и Спа“, съобщиха от пресцентъра на елитния курорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " ЦСКА отново тренира в Албена"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%86%d0%b5%d0%bd%d0%b8%d0%bc-%d0%b2%d0%b8%d1%81%d0%be%d0%ba%d0%be-%d0%bf%d1%80%d0%b8%d0%bd%d0%be%d1%81%d0%b0-%d0%bd%d0%b0-%d1%87%d0%b5/", "text": "България цени високо усилията на институциите и гражданите на Черна гора за постигане на напредък в процеса на европейска интеграция, както и приноса на страната за развитие на добросъседски отношения в региона. Това заяви президентът Румен Радев на среща на „Дондуков“ 2 с министъра на външните работи на Черна гора Сърджан Дарманович, съобщиха от пресслужбата на държавния глава. Двамата бяха единодушни, че Западните Балкани трябва да продължат да бъдат във фокуса на политиките на ЕС, което ще затвърди европейската перспектива за всички държави, стремящи се към пълноправно членство. Задълбочаването на регионалното сътрудничество и интеграция изисква общи усилия и е важна стъпка в този процес, беше подчертано по време на срещата. По инициатива на българския държавен глава правителствата на страните от Балканите ще подпишат Меморандум за изграждането на регионален Институт за устойчиви технологии, който да обедини научните и образователни институции за изграждането на образователен, научен и медицински център с технология от ЦЕРН. По думите на президента тази стъпка ще отправи ясен сигнал към европейските партньори за решимостта на страните от Югоизточна Европа да реализират този проект, както и за оказването на финансова подкрепа. „Подобряването на регионалната свързаност изисква инвестиции не само в транспортната инфраструктура, но и в проекти, които създават условия преди всичко за младите хора да останат и работят в своите държави“, заяви Румен Радев. Възможностите за последващо задълбочаване на двустранното сътрудничество между България и Черна гора в икономиката, енергетиката и туризма, също бяха обсъдени по време на срещата. В рамките на разменените визити на най-високо равнище между президентите Румен Радев и Филип Вуянович беше постигнато съгласие за провеждането на Българо-черногорски бизнес форум, който да насърчи контактите между деловите среди от двете държави за реализацията на общи проекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Румен Радев: Ценим високо приноса на Черна гора за развитието на добросъседски отношения в региона"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-19/", "text": "Редовното правителствено заседание ще се проведе както обикновено – в сряда, 4 април, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД ЗА НАПРЕДЪКА ПО ИЗПЪЛНЕНИЕТО НА НАЦИОНАЛНАТА ПРОГРАМА ЗА ЕНЕРГИЙНА ЕФЕКТИВНОСТ НА МНОГОФАМИЛНИТЕ ЖИЛИЩНИ СГРАДИ ПРЕЗ 2017 Г.  Внася: министърът на регионалното развитие и благоустройството 2. ПРОЕКТ НА РАЗПОРЕЖДАНЕ ЗА ПРОМЯНА НА ОРГАНА, КОЙТО УПРАЖНЯВА ПРАВАТА НА ДЪРЖАВАТА КАТО АКЦИОНЕР В КАПИТАЛА НА „ПАЗАР ЗА ПЛОДОВЕ, ЗЕЛЕНЧУЦИ И ЦВЕТЯ“ АД, ГР. СЛИВЕН  Внасят: министърът на земеделието, храните и горите  министърът на икономиката 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ №79 НА МИНИСТЕРСКИЯ СЪВЕТ ОТ 2016 Г. ЗА ОСИГУРЯВАНЕ НА БЕЗВЪЗМЕЗДНО ПОЛЗВАНЕ НА ПОЗНАВАТЕЛНИ КНИЖКИ, УЧЕБНИЦИ И УЧЕБНИ КОМПЛЕКТИ  Внася: министърът на образованието и науката 4. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ НА ОСВОБОДЕНИ ДЪРЖАВНИ РЕЗЕРВИ ОТ МИНЕРАЛНА ВОДА ЗА НУЖДИТЕ НА МИНИСТЕРСТВОТО НА ПРАВОСЪДИЕТО, ДЪРЖАВНАТА АГЕНЦИЯ ЗА БЕЖАНЦИТЕ, СЪВМЕСТНОТО КОМАНДВАНЕ НА СИЛИТЕ КЪМ МИНИСТЕРСТВОТО НА ОТБРАНАТА И ДИРЕКЦИЯ „МИГРАЦИЯ“ КЪМ МИНИСТЕРСТВОТО НА ВЪТРЕШНИТЕ РАБОТИ  Внася: заместник министър-председателят по обществения ред и сигурността  и министър на отбраната 5. ДОКЛАД ЗА ОДОБРЯВАНЕ НА ОТЧЕТ ЗА ИЗПЪЛНЕНИЕ НА МЕРКИТЕ ОТ ПЛАНА ЗА ДЕЙСТВИЕ 2014-2020 Г. НА JASPERS (СЪВМЕСТНА ПОМОЩ ЗА ПОДГОТОВКАТА НА ПРОЕКТИ ЗА ЕВРОПЕЙСКИТЕ РЕГИОНИ) В РЕПУБЛИКА БЪЛГАРИЯ ПРЕЗ 2017 Г.  Внася: заместник министър-председателят 6. ДОКЛАД ЗА УТВЪРЖДАВАНЕ РАЗХОДИТЕ ЗА КОМАНДИРОВКИ В СТРАНАТА ЗА ЧЕТВЪРТОТО ТРИМЕСЕЧИЕ НА 2017 Г. НА ЗАМЕСТНИК МИНИСТЪР-ПРЕДСЕДАТЕЛИТЕ, МИНИСТРИТЕ, ОРГАНИТЕ КЪМ МИНИСТЕРСКИЯ СЪВЕТ ПО ЧЛ. 19, АЛ. 4 ОТ ЗАКОНА ЗА АДМИНИСТРАЦИЯТА, ЗАМЕСТНИК-МИНИСТРИТЕ И ОБЛАСТНИТЕ УПРАВИТЕЛИ  Внася: министър-председателят 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА  Внася: заместник министър-председателят по обществения ред и сигурността  и министър на отбраната 8. ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „МОДЕРНИЗАЦИЯ НА УЧАСТЪК ОТ ПЪТ І-1 (Е79) „МЕЗДРА – БОТЕВГРАД“ ОТ КМ 161+367 ДО КМ 194+164,89“, НАМИРАЩИ СЕ В ЗЕМЛИЩЕТО НА С. ЛЮТИ ДОЛ, ОБЩИНА МЕЗДРА, ОБЛАСТ ВРАЦА  Внасят: министърът на регионалното развитие и благоустройството  министърът на финансите 9. ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТ ОТ ИМОТ – ЧАСТНА СОБСТВЕНОСТ, НАМИРАЩ СЕ В ЗЕМЛИЩЕТО НА ГР. СОФИЯ, РАЙОН „СЕРДИКА“, ПРОМИШЛЕНА ЗОНА „ИЛИЯНЦИ“, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „СЕВЕРНА СКОРОСТНА ТАНГЕНТА“ ОТ КМ 0+000 ДО КМ 16+400/16+540, УЧАСТЪК ОТ КМ 0+000 ДО КМ 15+100 НА ТЕРИТОРИЯТА НА СТОЛИЧНА ОБЩИНА  Внасят: министърът на регионалното развитие и благоустройството  министърът на финансите 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, НАМИРАЩ СЕ В ГР. ХАГА, КРАЛСТВО НИДЕРЛАНДИЯ, СГРАДА НА УЛ. „АЛЕКСАНДЪР ХОХЕЛВЕХ“ №22, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРОДАЖБАТА МУ  Внася: заместник министър-председателят по правосъдната реформа и министър  на външните работи 11. ПРОЕКТ НА РЕШЕНИЕ ЗА ОБЯВЯВАНЕ НА ПЪТЕН УЧАСТЪК – ПУБЛИЧНА ДЪРЖАВНА СОБСТВЕНОСТ, ЗА ПУБЛИЧНА ОБЩИНСКА СОБСТВЕНОСТ  Внасят: министърът на регионалното развитие и благоустройството  министърът на транспорта, информационните технологии и съобщенията 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО МУ  Внася: министърът на транспорта, информационните технологии и съобщенията 13. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ НА ИМОТИ – ЧАСТНА ДЪРЖАВНА СОБСТВЕНОСТ, В СОБСТВЕНОСТ НА ОБЩИНА „ТУНДЖА“, ОБЛАСТ ЯМБОЛ  Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ЗАКРИВАНЕ НА КОНСУЛСТВО НА РЕПУБЛИКА БЪЛГАРИЯ В РЕПУБЛИКА СИНГАПУР, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ, И ЗА ОСВОБОЖДАВАНЕ НА ДЕЙМС ТАМ ТЪК ЧУНГ, ГРАЖДАНИН НА РЕПУБЛИКА СИНГАПУР, ОТ ДЛЪЖНОСТТА ПОЧЕТЕН (НЕЩАТЕН) КОНСУЛ НА РЕПУБЛИКА БЪЛГАРИЯ В РЕПУБЛИКА СИНГАПУР  Внася: заместник министър-председателят по правосъдната реформа и министър  на външните работи 15. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА АРМЕНИЯ ЗА ВЗАИМНА ЗАЩИТА И ОБМЕН НА КЛАСИФИЦИРАНА ИНФОРМАЦИЯ  Внася: заместник министър-председателят по обществения ред и сигурността  и министър на отбраната 16. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА АРМЕНИЯ ЗА СЪТРУДНИЧЕСТВО В ОБЛАСТТА НА ИНФОРМАЦИОННИТЕ ТЕХНОЛОГИИ И СЪОБЩЕНИЯТА, ПОДПИСАНО НА 12 ФЕВРУАРИ 2018 Г. В ЕРЕВАН  Внася: министърът на транспорта, информационните технологии и съобщенията 17. ДОКЛАД ЗА ИЗМЕНЕНИЕ НА РЕШЕНИЕТО ПО Т. 15.2 ОТ ПРОТОКОЛ №27 ОТ ЗАСЕДАНИЕТО НА МИНИСТЕРСКИЯ СЪВЕТ НА 28 ЮНИ 2016 Г. ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА СУЛТАНАТА ОМАН ЗА ВЗАИМНО ОСВОБОЖДАВАНЕ ОТ ИЗИСКВАНИЯТА ЗА ПРИТЕЖАВАНЕ НА ВИЗИ ЗА КРАТКОСРОЧНО ПРЕБИВАВАНЕ НА ПРИТЕЖАТЕЛИТЕ НА ДИПЛОМАТИЧЕСКИ, СПЕЦИАЛНИ И СЛУЖЕБНИ ПАСПОРТИ  Внася: заместник министър-председателят по правосъдната реформа и министър  на външните работи 18. ПРОЕКТ НА РЕШЕНИЕ ЗА ОДОБРЯВАНЕ НА ВТОРО ДОПЪЛНИТЕЛНО СПОРАЗУМЕНИЕ ЗА ИЗМЕНЕНИЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА ЕСТОНИЯ, ФЕДЕРАЛНОТО МИНИСТЕРСТВО НА ОТБРАНАТА НА РЕПУБЛИКА ГЕРМАНИЯ, МИНИСТЕРСТВОТО НА ОТБРАНАТА НА УНГАРИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЕРСТВОТО НА ОТБРАНАТА НА РЕПУБЛИКА ЛАТВИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ЛИТВА, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША, МИНИСТЕРСТВОТО НА ОТБРАНАТА НА СЛОВАШКАТА РЕПУБЛИКА, МИНИСТЪРА НА ОТБРАНАТА НА КРАЛСТВО ИСПАНИЯ И ДЕПАРТАМЕНТА ПО ОТБРАНА НА СЪЕДИНЕНИТЕ АМЕРИКАНСКИ ЩАТИ ОТНОСНО ИЗГРАЖДАНЕТО, ОРГАНИЗАЦИЯТА И ФУНКЦИОНИРАНЕТО НА СЪВМЕСТНИЯ ЦЕНТЪР НА НАТО ЗА ИЗСЛЕДВАНЕ, ИЗГРАЖДАНЕ И УСЪВЪРШЕНСТВАНЕ НА СПОСОБНОСТИ НА КИБЕРЗАЩИТА, ПОДПИСАН НА 14 МАЙ 2008 Г., ЗА ОДОБРЯВАНЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА ЕСТОНИЯ, ФЕДЕРАЛНОТО МИНИСТЕРСТВО НА ОТБРАНАТА НА РЕПУБЛИКА ГЕРМАНИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЕРСТВОТО НА ОТБРАНАТА НА РЕПУБЛИКА ЛАТВИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ЛИТВА, МИНИСТЕРСТВОТО НА ОТБРАНАТА НА СЛОВАШКАТА РЕПУБЛИКА, МИНИСТЪРА НА ОТБРАНАТА НА КРАЛСТВО ИСПАНИЯ, КАКТО И ЩАБА НА ВЪРХОВНИЯ КОМАНДВАЩ НА СЪЮЗНОТО КОМАНДВАНЕ НА НАТО ПО ТРАНСФОРМАЦИЯТА ОТНОСНО ФУНКЦИОНАЛНИТЕ ВРЪЗКИ НА СЪВМЕСТНИЯ ЦЕНТЪР НА НАТО ЗА ИЗСЛЕДВАНЕ, ИЗГРАЖДАНЕ И УСЪВЪРШЕНСТВАНЕ НА СПОСОБНОСТИ ЗА КИБЕРЗАЩИТА, ПОДПИСАН НА 14 МАЙ 2008 Г. (МЕМОРАНДУМИТЕ) И НА НОТИ ЗА ПРИСЪЕДИНЯВАНЕ НА МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ КЪМ МЕМОРАНДУМИТЕ  Внася: заместник министър-председателят по обществения ред и сигурността  и министър на отбраната 19. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА МИНИСТРИТЕ НА ЕВРОПЕЙСКИЯ СЪЮЗ ПО ОКОЛНА СРЕДА, КОЕТО ЩЕ СЕ ПРОВЕДЕ НА 10 И 11 АПРИЛ 2018 Г. В СОФИЯ  Внася: министърът на околната среда и водите 20. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, ПРОВЕДЕНО НА 8 И 9 МАРТ 2018 Г. В БРЮКСЕЛ  Внася: министърът на правосъдието 21. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 13 МАРТ 2018 Г. В БРЮКСЕЛ  Внася: министърът на финансите 22. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗАЕТОСТ И СОЦИАЛНА ПОЛИТИКА“, ПРОВЕДЕНО НА 15 МАРТ 2018 Г. В БРЮКСЕЛ  Внася: министърът на труда и социалната политика 23. ДОКЛАД ЗА ОДОБРЯВАНЕ НА ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 19 МАРТ 2018 Г. В БРЮКСЕЛ  Внася: министърът на земеделието, храните и горите 24. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ВАРОВИЦИ, ОТ НАХОДИЩЕ „ПРАВДА“, РАЗПОЛОЖЕНО В ЗЕМЛИЩЕТО НА С. ПРАВДА, ОБЩИНА ДУЛОВО, ОБЛАСТ СИЛИСТРА, НА „ПЪТПЕРФЕКТ – Т“ ЕАД – СИЛИСТРА  Внася: министърът на енергетиката 25. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ВАРОВИЦИ, ОТ НАХОДИЩЕ „КАСИБО“, РАЗПОЛОЖЕНО В ЗЕМЛИЩЕТО НА С. КОСТЕЛЕВО, ОБЩИНА ВРАЦА, ОБЛАСТ ВРАЦА, НА „КРАЛТРЕЙС“ ООД – ВРАЦА  Внася: министърът на енергетиката 26. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА – СТРОИТЕЛНИ МАТЕРИАЛИ – ВАРОВИЦИ И БАЗАЛТОИДИ, ОТ НАХОДИЩЕ „СТАНЧОВА МОГИЛА“, УЧАСТЪЦИ „СЕВЕРЕН“ И „ЮЖЕН“, РАЗПОЛОЖЕНО В ЗЕМЛИЩАТА НА ГР. СУХИНДОЛ, ОБЩИНА СУХИНДОЛ, С. ДИМЧА И С. ВЪРБОВКА, ОБЩИНА ПАВЛИКЕНИ, ОБЛАСТ ВЕЛИКО ТЪРНОВО, НА „БАЗАЛТ БЪЛГАРИЯ“ ЕООД – СОФИЯ  Внася: министърът на енергетиката 27. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА НЕМЕТАЛНИ ПОЛЕЗНИ ИЗКОПАЕМИ – ИНДУСТРИАЛНИ МИНЕРАЛИ, ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ХРИСИ“, РАЗПОЛОЖЕНА В ЗЕМЛИЩЕТО НА С. МОСТ, ОБЩИНА КЪРДЖАЛИ, ОБЛАСТ КЪРДЖАЛИ  Внася: министърът на енергетиката 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ  Внася: министърът на икономиката 29. ПРОЕКТ НА РЕШЕНИЕ ЗА ОДОБРЯВАНЕ НА ПРОЕКТ НА МЕМОРАНДУМ ЗА РАЗБИРАТЕЛСТВО ЗА ПРОВЕЖДАНЕ НА ДВУСТРАННИ КОНСУЛТАЦИИ МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И МИНИСТЕРСТВОТО НА ВЪНШНИТЕ РАБОТИ НА СУЛТАНАТА ОМАН  Внася: заместник министър-председателят по правосъдната реформа и министър  на външните работи АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Вижте какво ще решава Министерският съвет утре, 4 април 2018 г."}
{"url": "https://trud.bg/16-%d0%b3%d0%be%d0%b4%d0%b8%d1%88%d0%b5%d0%bd-%d0%b8%d0%b7%d0%b3%d0%be%d1%80%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d1%84%d0%bb%d0%b0%d0%b3-%d0%b2-%d1%83%d1%87%d0%b8/", "text": "Десетокласник от авренското с. Царевци е обвинен в поругаване на националния флаг. Това съобщиха на извънреден брифинг във Варна прокурор Георги Мойсев и следовател Веселин Величков от Специализираната прокуратура. Престъплението срещу Републиката 16-годишният ром Хасан А. извършил миналата неделя. Късно вечерта тийнейджърът и група негови познати от селото се събрали в училищния двор, за да се почерпят. Харесвали мястото, защото там ползвали безплатен интернет. Пили алкохол, а по непотвърдена информация пушили и трева. Малко след 22,30 ч. Хасан се покатерил на козирката пред входа на ОУ “Д-р Петър Берон”, извадил родния трибагреник от пилона, запалил го, а после изхвърлил останките на земята. Негов приятел го предупредил, че това е тежко престъпление. За да го прикрие, момчето счупило прозорче на приземния етаж и натикало овъглените парчета от знамето в мазето. Сигнал за престъплението подала директорката на школото, която в понеделник видяла, че трибагреникът е свален от пилона и открила следи от вандалския акт. Органите на реда бързо установили кой е виновникът, както и свидетелите. Събрани били веществени доказателства и показания. Хасан А. бил задържан, но отказал да дава обяснения. “Съдебно-медицинската експертиза установи, че той е психично здрав и може да отговаря за постъпките си. Въпреки това, тъй като е непълнолетен и няма досегашни криминални регистрации, няма да бъде задържан под стража”, поясни прокурор Мойсев. Според него Хасан бил бивш възпитаник на ОУ “Д-р Петър Берон”, а сега посещавал гимназия в Провадия. По закон за поругаването на националния флаг се полагат до 2 г. лишаване от свобода и вече има такива наказания, постановени от Специализирания наказателен съд. В случая обаче Хасан А. ще бъде наказан вероятно само с обществено порицание, тъй като не е навършил 18 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " 16-годишен изгори националния флаг в училищен двор\t\t\t"}
{"url": "https://trud.bg/%d0%b8%d0%b7%d0%b2%d1%8a%d0%bd-%d0%bf%d1%8a%d1%82%d1%8f-%d0%bd%d0%be%d0%b2%d0%b8%d1%8f%d1%82-%d1%84%d0%b8%d0%bb%d0%bc-%d0%bd%d0%b0-%d0%bd%d0%b8%d0%ba%d0%be%d0%bb%d0%b0%d0%b9-%d0%b2/", "text": "Създателят на едни от най- култовите български филми Николай Волев ще представи новата си продукция „Извън пътя“ и в Благоевград. Утре/ 4 април/ сценаристът и режисьор ще се срещне с почитателите на филмовото изкуство от 17.15 часа в кино CINEMAX. Творческата биография на Николай Волев обхваща документални и игрални филми, привлекли милиони зрители у нас и в чужбина. Сред тях са ленти като „Двойникът“, „Господин за един ден“, „Дом № 8”, „Да обичаш на инат“, „Маргарит и Маргарита“. В „Извън пътя” Николай Волев разказва историята на успешен в миналото драматург, изгубил творческото си вдъхновение и тръпката от брака. Често броди с джипа си сред красотата на българските планини и по време на един от преходите застаряващият творец среща прелестна муза. Близостта между 55-годишния Стефан и 19-годишната Салия, която търси душата си без посока, прераства в силна привързаност. Платоничната им връзка се движи по ръба на бръснача и причинява дълбоко страдание на дългогодишната предана съпруга на драматурга, актрисата Лидия. Сценарист на продукцията е Николай Волев, а ролите зрителите ще видят Деян Донков, Аня Пенчева, Сали Ибрахим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " „Извън пътя“- новият филм на Николай Волев ще бъде представен в Благоевград"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d0%b5%d0%ba%d1%81%d0%bf%d0%b5%d1%80%d1%82%d0%b8-%d1%81%d0%b0%d0%b1%d0%be%d1%82%d0%b0%d0%b6-%d0%b5-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d0%bf%d0%be/", "text": "Саботаж, а не късо съединение е причинило запалването на влака на гара Коньово, твърдят експерти. Въпреки това комисията ще работи по всички версии, докато не приключат огледите и експертизите. Аргументите на експертите са, че огънят е тръгнал от средата на този вагон, а не от тоалетната, каквато беше първоначалната информация, предаде  . Това показва, че запалването не е и от елинсталация. Краткото време, в което огънят изпепелява всичко, също е индикация за планирано действие. Комисията започна работа на терен с оглед на изгорелите вагони от композицията София–Бургас. Преди това разпитаха машиниста. „Употребил е 4 пожарогасителя, като е обърнал внимание, че горят гумените мехове между двата вагона. Това означава, че огънят не е възникнал на момента на спирането, а вероятно преди спирането на влака”, заяви независимият експерт Стойно Стойнов. „Саботаж не е изключен. Този вариант е една от версиите, моя лична, не на комисията”, посочи Стойнов. В коментар по темата по-рано днес транспортният министър Ивайло Московски също не изключи “злоумишлени дейности” да са довели до пожара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Според експерти: Саботаж е причинил пожара във влака София-Бургас"}
{"url": "https://trud.bg/%d0%b7%d0%b0%d0%ba%d1%8a%d1%81%d0%bd%d0%b5%d0%bd%d0%b8%d1%8f-%d0%bd%d0%b0-%d0%bf%d0%be%d0%bb%d0%b5%d1%82%d0%b8%d1%82%d0%b5-%d0%b2-%d1%86%d1%8f%d0%bb%d0%b0-e%d0%b2%d1%80%d0%be%d0%bf%d0%b0-%d0%b7%d0%b0/", "text": "Във връзка с информация, получена от ЕВРОКОНТРОЛ за техническа неизправност в навигационните съоръжения от централата на организацията в Брюксел съобщават за възможни затруднения на полетите днес. Това информираха от Летище София. До 23:00 часа се очакват закъснения на излитащи и кацащи самолети в цяла Европа, което може да засегне и полетите от и до летище София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Закъснения на полетите в цяла Eвропа заради авария в ЕВРОКОНТРОЛ"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8/", "text": "Ефективно наказание 3 г. затвор наложи състав на Окръжен съд-Шумен на шофьор, причинил катастрофа с две жертви. Магистратите признаха за виновен Йордан Димитров Георгиев от Плевен за виновен в това, че на 21 октомври 2016 г. на път I-2 Русе – Варна, край шуменското село Развигорово с „Опел Корса” нарушил правилата за движение. На завой той изгубил контрол, колата навлязла в насрещната лента и ударила челно “Рено Туинго”. В автомобила пътувал 78-годишният Асен Томов от Разград, а управлявал синът му. Асен починал по-късно в болницата от усложнения, а пътничката Стефка Радева загинала на място. Георгиев ще изтърпи наказанието при първоначален общ режим. С присъдата си съдът лишава подсъдимия и от право да шофира за срок от 4 години. Наказанието може да бъде обжалвано или протестирано пред Апелативен съд – Варна, съобщават от пресслужбата на окръжното съдилище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Затвор след катастрофа с две жертви"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d0%bf%d1%80%d0%b5%d0%b4-%d0%ba%d0%be%d0%b1%d1%80%d0%b0%d1%82%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%be-%d0%bf%d1%80%d0%b5%d0%bf%d1%8f%d1%82/", "text": "Кубрат Пулев ще трябва да преодолее британски съперник, за да възстанови статута си на задължителен претендент на Международната боксова федерация (IBF). Еди Хърн, мениджър на световния шампион Антъни Джошуа, съобщи, че друг негов клиент – Дилиън Уайт, ще е съперник на българина в елиминационния мач. Това е станало, след като първият вариант – американецът Доминик Бризийл-Бедата, е отказал участие, тъй като е намерил по-кратък път към мач за световна титла. Той най-вероятно ще е следващият съперник на шампиона на Световния боксов съвет (WBC) Дионтей Уайлдър. „Току-що получих писмото от IBF, с което се назначава елиминационния мач между Дилиън Уайт и Пулев – заяви Хърн. – Определено се намираме в интересни времена за тежката категория.“ 29-годишният Уайт е роден в Ямайка и е стар съперник на Джошуа. Той е един от тримата, които са побеждавали при аматьорите сегашния №1 в профибокса. Уайт е висок 193 см и има опит и в смесените бойни изкуства. На профи ринга неговият актив е  23 победи (17 с нокаут) и 1 загуба. Поражението му е именно от Джошуа през 2015-а, когато бъдещият шампион за пръв път бе принуден за стигне до 7-ия рунд преди да нокаутира противника си. Откакто работи с Хърн обаче Уайт минава за човек от лагера на Джошуа. Той вече отправи предизвикателства към Уайлдър и руснака Александър Поветкин, който след победата с нокаут над Дейвид Прайс (Великобритания) в събота отново е задължителен претендент на Световната боксова асоциация (WBA).", "date": "2018.04.03", "title": " Слагат пред Кобрата британско препятствие"}
{"url": "https://trud.bg/%d0%b1%d0%be%d1%80%d1%86%d0%b8%d1%82%d0%b5-%d1%89%d0%b5-%d1%82%d1%80%d0%b5%d0%bd%d0%b8%d1%80%d0%b0%d1%82-%d1%81-%d0%bd%d0%be%d0%b2%d0%b8-%d1%83%d1%80%d0%b5%d0%b4%d0%b8/", "text": "Националите по класическа борба вече имат на разположение нови уреди за тренировка. Пособията са от марката „Суплес“ и са дарени на тима от световния вицешампион от 1994-а Иван Раднев, който живее в САЩ и е създател на фирмата производител. „Благодаря на Иван Раднев за подкрепата и спонсорството – заяви Христо Маринов, президентът на Българската федерация по борба. – Уредите идват във важен момент за нас, когато сме във финална подготовка за европейското в Русия в края на април.“ Днес в зала „Диана“ пък е редовното общо събрание на централата.", "date": "2018.04.03", "title": " Борците ще тренират с нови уреди"}
{"url": "https://trud.bg/%d0%b8%d0%bc%d0%b5%d0%bd%d0%b8%d1%82-%d1%82%d1%80%d0%b5%d0%bd%d1%8c%d0%be%d1%80-%d1%81%d0%bc%d0%b5%d0%bd%d1%8f-%d0%b1%d0%be%d0%b3%d0%be%d0%bc%d0%b8%d0%bc%d0%be%d0%b2%d0%b0/", "text": "Димитър Бобев е новият генерален секретар на Българската федерация по плувни спортове, реши отчетно-изборното общо събрание на централата. Той заменя на поста олимпийската шампионка Таня Богомилова, която за 16 години работа успя в много труден период като цяло за БГ спорта да върне родното плуване на пътя на успеха. Точно толкова време Бобев бе начело на националния отбор на Хърватия като под негово ръководство плувците на страната спечелиха над 30 медала от световни и европейски първенства и олимпийски игри. Президент остава Георги Аврамчев, като новият управленски дует бе избран с пълно единодушие от 96 клуба, участвали в събранието. „В никакъв случай няма да има крайни мерки и промени, защото в момента е средата на сезона и на олимпийския цикъл – заяви Бобев пред Bgswim. – При всички положения трябва да сме единни и да вървим в една посока. Не трябва да има разногласия между треньорите.“ Аврамчев пък обяви, че сините спортове ще разчитат основно на 5 олимпийски центъра – в София, Пловдив, Бургас, Варна и Сандански. „Трябва просто да ги усъвършенстваме и да заложим на тях, тъй като не можем да водим централизирана подготовка – призна президентът. – Олимпийските центрове са бъдещето на българското плуване.“", "date": "2018.04.03", "title": " Именит треньор сменя Богомилова"}
{"url": "https://trud.bg/%d1%82%d0%b5%d0%bd%d0%b8%d1%81%d0%b8%d1%81%d1%82%d0%b8%d1%82%d0%b5-%d0%b3%d0%be%d0%bd%d1%8f%d1%82-%d0%bf%d0%be-%d0%b3%d0%be%d1%80%d0%bd%d0%b0-%d0%b3%d1%80%d1%83%d0%bf%d0%b0-%d0%b7%d0%b0-%d0%ba%d1%83/", "text": "Неособено силни съперници получи националният отбор по тенис за Купа „Дейвис“ в турнира от трета група на евроафриканската зона. Момчетата на капитана Тодор Енев ще мерят сили с Македония, Исландия и Албания на кортовете на тенис клуб „Локомотив“ в Пловдив от днес до събота. В другата група попаднаха отборите на Андора, Кипър, Монако и Сан Марино, като победителите от двата потока ще играя финал за изкачване в по-горната група. „Радваме се, че сме в Пловдив, защото тук сме правили исторически мачове за Купа „Дейвис“ – заяви Енев. – Подготвени сме и няма да подценяваме нито един отбор. Всички ще дадат максимума от себе си за да се върнем във втора група.“ В мисията България ще разчита на Димитър Кузманов, Александър Лазов, Васко Младенов и Адриан Андреев.", "date": "2018.04.03", "title": " Тенисистите гонят по-горна група за купа „Дейвис“"}
{"url": "https://trud.bg/%d1%80%d0%b5%d1%88%d0%b8%d1%85%d0%b0-%d0%bf%d1%80%d0%be%d0%b1%d0%bb%d0%b5%d0%bc%d0%b0-%d1%81-%d0%b8%d0%b7%d0%be%d1%81%d1%82%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b8%d0%b3/", "text": "Европейската асоциация на операторите на електропреносни мрежи (ENTSO-E) обяви, че е отстранила проблема, заради който дигиталните часовници в ЕС от месеци изостават. В началото на годината енергиен спор между Белград и Прищина доведе до недостатъчно снабдяване с електроенергия в региона и безпрецедентно понижение на честотата в европейската електрическа мрежа, което причини изоставане на дигиталните часовници с около 6 минути. Днес от асоциацията, в която членуват 25 европейски държави, съобщиха, че са предприети мерки за връщане на честотата до нормалните 50 херца. На 7 март сръбската електромрежа ЕМС съобщи, че системната честота на електроенергията в континентална Европа е била намалена заради недостиг на 113 гигаватчаса електроенергия, а причина за недостига е било продължителното отклонение от програмата за работа на косовската електромрежа КОСТТ в периода януари-февруари 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Решиха проблема с изоставането на дигиталните часовници в Европа"}
{"url": "https://trud.bg/%d0%ba%d1%80%d0%b0%d0%bb-%d0%be%d0%bb%d0%b5-%d1%81%d0%bb%d0%be%d0%b6%d0%b8-%d0%ba%d1%80%d0%b0%d1%8f-%d0%b7%d0%b0%d1%80%d0%b0%d0%b4%d0%b8-%d1%81%d1%8a%d1%80%d0%b4%d0%b5%d1%87%d0%b5%d0%bd-%d1%88%d1%83/", "text": "Най-великият биатлонист в историята Оле Ейнар Бьорндален сложи край на състезателната си кариера. 44-годишният норвежец не успя да се класира за зимните олимпийски игри в Пьонгчанг през февруари, но не това е била причината за оттеглянето му. „Сезонът не премина така, както исках, но мотивацията ми не беше изчезнала – призна Крал Оле. – Бих останал в големия спорт още няколко години, но след консултация с доктора решихме да спра.“ Бьордален се оттегля с 13 олимпийски медала (8 златни), 45 отличия от световни първенства (20 титли) и общо 96 победи в Световната купа (1 в ски бягането). Той добави, че в последно време страда от сърдечен шум. „Появява се, когато почивам, но не и по време на състезание – призна Оле. – Не е нещо опасно, но ми носи неудобства.“", "date": "2018.04.03", "title": " Крал Оле сложи края заради сърдечен шум"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%bd%d0%be%d0%bc%d0%b8%d0%bd%d0%b0%d1%86%d0%b8%d0%b8%d1%82%d0%b5-%d0%b7%d0%b0-%d1%81%d1%8a%d0%b2%d1%80%d0%b5%d0%bc%d0%b5%d0%bd%d0%bd%d0%b0-%d0%b4%d1%80/", "text": "Пиесите “Изход“ от Йоана Мирчева, “Закачане“ от Неда Соколовска и “Цветът на дълбоките води“ от Оля Стоянова са номинирани за награда „Аскеер” за съвременна българска драматургия, съобщиха организаторите от театър “Българска армия“ на пресконференция днес. Те са избрани сред 18-те нови постановки, представени от 1 април 2017 до 31 март тази година. В 28-мото издание на националните награди за постижения в театралното изкуство призът за най-младата категория – съвременна българска драматургия се присъжда за 14-и път. Предстои да бъдат обявени номинираните и в останалите категории, а награждаването по традиция е на 24 май. В състава на журито влизат видни културолози, режисьори, писатели и театроведи. Тазгодишният състав е: Георги Господинов, проф. Георги Каприев, доц. д-р Георги Лозанов, проф. дфн Ивайло Знеполски, проф. Иван Добчев, Иван Кулеков, Иван Теофилов, проф. Калина Стефанова, проф. Кирил Топалов, Красимира Филипова, д-р Митко Новков, Никола Вандов, Панчо Панчев, Петър Маринков, доц. дфн Пламен Дойнов, Теодора Димова, Федя Филкова, доц. Юрий Дачев и Яна Добрева. И тази година броят на премиерните спектакли по български текстове остава значителен, което затвърждава тенденцията, регистрирана от „Аскеер“ през последните години. От 1 април 2017 г. до 31 март 2018 г. премиерните пиеси са 18 – 10 от тях в столицата, останалите в други градове в страната, обобщи председателят на Фондация „А’ аскеер“ Милен Миланов. По традиция “Аскеер 2018” е под почетния патронаж на Министъра на културата и на Министъра на отбраната.", "date": "2018.04.03", "title": " Обявиха номинациите за съвременна драматургия „Аскеер 2018“"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d1%82%d0%b2%d0%be%d1%80%d0%bd%d0%b8%d1%86%d0%b8-%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d0%bd%d0%b0%d0%b4%d0%b7%d0%b8%d1%80%d0%b0%d1%82/", "text": "Двама затворници са нападнали служители на Софийския затвор и са избягали. Сигналът за бягството е подаден около 15.45 часа днес, когато двама лишени от свобода са извършили въоръжено нападение над служители от Софийския затвор и са осъществили бягство, съобщиха от пресцентъра на Министерството на правосъдието. В момента се извършват необходимите процесуално-следствени действия и издирвателни мероприятия, уверяват от ведомството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Двама затворници нападнаха надзиратели в Софийския затвор и избягаха"}
{"url": "https://trud.bg/%d0%bd%d0%b0%d1%80%d0%ba%d0%be%d0%bc%d0%b0%d0%bd%d0%b8-%d0%bf%d0%be%d0%b2%d1%80%d0%b5%d0%b4%d0%b8%d0%bb%d0%b8-%d0%b6%d0%bf-%d0%bb%d0%b8%d0%bd%d0%b8%d1%8f-%d1%89%d0%b5-%d0%b4%d0%be%d1%87%d0%b0%d0%ba/", "text": "Двама мъже – от Варна и Девня, задържани миналата седмица и обвинени за кражба на части от жп съоръжение, ще дочакат процеса си зад решетките. Това реши Варненският апелативен съд, пред когото Йордан Димитров и Кирил Димитров обжалваха наложените им на първа инстанция най-тежки мерки за неотклонение. На 27 март, въоръжени с ножица за рязане на арматурно желязо, двамата задигнали 4 захранващи съединители от жп релсите на осми коловоз и стрелка на участък “Гара Варна”. След подаден сигнал били спипани бързо, като у тях били намерени ножицата, парчета релсови съединители и торба, в която скрили плячката. Разследващите установили, че Йордан и Кирил се препитават със събиране и предаване на вторични суровини. Така двамата си набавяли пари, за да си купуват наркотици. Затова магистратите счетоха, че има реален риск крадците да извършат ново престъпление, ако са на свобода и окончателно потвърдиха задържането им под арест. Въпреки че стойността на откраднатото е 200 лв., повредите по релсовия път се считат за тежко престъпление, тъй като създават опасност за живота на мнозина. Наказанието за това деяние е от 3 до 15 г. лишаване от свобода, уточниха от пресслужбата на Апелативния съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Наркомани, повредили жп линия, ще дочакат процес зад решетките"}
{"url": "https://trud.bg/%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%b0%d1%80%d0%b0%d0%b1%d0%b0%d0%b4%d0%b6%d0%b8%d0%b5%d0%b2-%d0%ba%d0%b7%d0%bf-%d0%b2%d0%bd%d0%b8%d0%bc%d0%b0%d0%b2%d0%b0%d0%b9%d1%82/", "text": "Липсата на достатъчно количества на широко и шумно рекламирани промоционални стоки, маркирането на касата на намалени продукти на редовните им цени и фалшивите намаления са сред най-често срещаните нарушения на търговците по време на Великденските празници и съответно – най-големите рискове за потребителите при пазаруването в такива периоди. Това съобщи Константин Арабаджиев, член на Комисията за защита на потребителите (КЗП) в по БНТ. Потребителите трябва да внимават и когато се насочват към продукти от „лимитирани серии”, тъй като тогава трудно могат да направят съпоставка между цената и качествата на тези стоки, за да преценят доколко те са изгодни. „Те могат да бъдат пакет от няколко стоки – например, козунак с две яйца и три лепенки. Тогава Вие не можете да установите дали характеристиките, които притежава всяка от стоките, си заслужават, за да платите цената”, обясни Арабаджиев. Всеки търговец е длъжен да поставя етикет и да обявява цената, включително за единица мярка, на предлаганите от него стоки, каза още Арабаджиев. Той даде пример с агнешкото месо, за което при посочването на цената трябва да е ясно, че тя се отнася за килограм. И обясни, че „в противен случай това е административно нарушение, което се санкционира”. „Има рискове и при запазването на туристически пакети в последния момент. Съветваме потребителите – и при резервации през туроператор, и директно в мястото за настаняване – да се информират за крайната цена”, обърна внимание Арабаджиев. При резервации чрез туроператор той посъветва да се проверява в регистъра на страницата на Министерството на туризма дали е регистриран и има ли валидна застраховка „професионална отговорност”. В края на разговора Арабаджиев отправи съвет към потребителите да четат и анализират внимателно всяка оферта преди да вземат решение за покупка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Константин Арабаджиев, КЗП: Внимавайте при покупки на продукти от „лимитирани серии”"}
{"url": "https://trud.bg/%d0%bf%d0%be-162-%d0%bb%d0%b5%d0%b2%d0%b0-%d1%85%d0%b0%d1%80%d1%87%d0%b8%d0%bc-%d0%b7%d0%b0-%d0%b2%d0%b5%d0%bb%d0%b8%d0%ba%d0%b4%d0%b5%d0%bd/", "text": "Инспектори от агенцията по безопасност на храните провериха агнешко месо, козунаци и яйца в магазините преди празника. Снимка: Пламен Стоименов По 162 лева средно ще похарчи едно българско домакинство за Великден. 96% от хората ще сложат на трапезата традиционните за празника храни – козунак и яйца. Всеки втори ще осигури и агнешко месо, а 60 на сто ще направят дроб сърма. Това показва проучване на нагласите на потребителите по поръчка на Starcom България. Всяка втора домакиня ще купи яйца от супермаркетите. 30% ще заложат на домашното производство, а 19,1% – от фермерски базар или био магазин. Очаква се у нас да бъдат боядисани над 96,2 милиона яйца, като всяко трето ще е в традиционния червен цвят. Една от основните храни за Великденските празници е козунакът като 68,2 % от анкетираните посочват, че планират да купят такъв от магазина. Ръчно омесените козунаци в домашна обстановка ще са чувствително по-малко – 30,7%, а само 1,1% категорично няма да консумират от традиционния продукт. Междувременно инспектори на Българската агенция по безопасност на храните направиха проверки в търговски обекти.  “В козунаците може да има сухо мляко и яйца на прах. Европейските регламенти не забраняват подобни съставки в тези храни, а у нас няма БДС за козунака”, каза след инспекцията Бистра Иванова от БАБХ. Що се отнася до пътуването по време на почивните дни, почти една трета от хората обявят, че имат планове да пътуват, като дестинациите, които ще посетят, са предимно в рамките на страната. Само 12 на сто от анкетираните ще посрещнат празника зад граница. Според българите Великден е семеен празник, показват още данните от проучването. Близо половината обвързват плановете си със семейството.", "date": "2018.04.03", "title": " По 162 лева харчим за Великден\t\t\t"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%bc%d1%83-%d0%b2%d0%b0%d1%80%d0%bd%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%bc%d0%b8%d0%bd%d0%b8%d1%81%d1%82%d1%8a/", "text": "Проф. Радослав Радев, който бе виртуален гид, срещна министър Вълчев и с лекарите в операционните в УМБАЛ „Св. Марина“ – Варна и в Университетския медико-дентален център, като демонстрира високотехнологичните възможности, които имат студентите при обучението си в МУ-Варна. Виртуална връзка бе направена и с учебна зала във Факултета по фармация и със симулационния център в Университетската болница „Св. Марина“, в който в момента имше часове със студенти от англоезичната програма на обучение. Освен малка част от IT решенията, които МУ Варна е внедрил в ежедневната си образователна дейност, проф. Радев представи на министъра и системите за електронно обучение „Blackboard“, за електронно обслужване на студенти Web student, Web theacher, дигиталната платформа за генериране на изпитни тестове и университетската телевизия. Министър Вълчев влезе в ролята на специализант в Медицински университет – Варна, като с помощта на първите в света 3D очила за виртуална реалност при обучение по хирургия и симулаторът за лапароскопска хирургия, извърши оперативна интервенция. „Поздравявам ви за това, което сте направили, по отношение на дигитализацията и модернизацията на обучението и научната дейност. Убеден съм, че това ще даде конкурентни предимства в дългосрочен план. Имаме нужда от повече образователни институции като вас, които да са разпознаваеми в международен план и да са адекватни на новите предизвикателства“, се обърна министърът на образованието Красимир Вълчев към ректора на МУ-Варна проф. д-р Красимир Иванов, академичното ръководство и студентите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Ректорът на МУ-Варна посрещна министъра на образованието и науката Красимир Вълчев"}
{"url": "https://trud.bg/%d0%bd%d0%b5%d0%b4%d1%8f%d0%bb%d0%ba%d0%b0-%d0%bf%d0%be%d0%bf%d0%be%d0%b2%d0%b0-%d0%bd%d0%b5-%d1%81%d1%8a%d0%bc-%d0%ba%d0%be%d0%bc%d0%b5%d0%bd%d1%82%d0%b8%d1%80%d0%b0%d0%bb%d0%b0-%d0%bc%d1%8e%d1%81/", "text": "Наблюдаващият прокурор по делото срещу 13-те имами Недялка Попова заяви пред  , че никога не е коментирала мюсюлманската общност в България, а само и единствено подсъдими имами от родопската част на Пазарджик, Смолян и Благоевград. Тя каза това пред националното радио, след като бе цитирана от медии да заявява, че “когато мюсюлманите у нас станат 30%, държавата ще е застрашена”. Въпросният цитат предизвика по-рано днес   от Висшия мюсюлмански съвет, а главният прокурор Сотир Цацаров каза, че инспекторатът на прокуратурата е започнал проверка. Цацаров обяви изказването за недопустимо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Недялка Попова: Не съм коментирала мюсюлманската общност, а само подсъдими имами"}
{"url": "https://trud.bg/%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b4%d1%83%d0%bf%d0%ba%d0%b0-%d0%b7%d0%b0-40-%d0%bc%d0%b8%d0%bb%d0%b8%d0%be%d0%bd%d0%b0-%d0%b2-%d1%81%d0%be%d1%84%d0%b8%d1%8f/", "text": "Със затоплянето на времето започна и запълването на дупки по пътищата в София и страната. Общо 311 милиона лева от националния бюджет са отделени за ремонт на шосетата у нас през тази година. Столичната община е предвидила около 39 млн. лв., като за първи път се отделя значителна сума за реконструкции на вътрешноквартални улици. За ремонта им са предвидени толкова пари, колкото и за големите булеварди. През почивните дни общината ще продължи с отстраняването на пораженията по улиците на София след зимния сезон. До момента дъждовното време възпрепятстваше ремонтите. До Великден ще се действа предимно по булевардите и пътните участъци с най-голям трафик, а след това – по малките улички. Това обясни столичният зам.-кмет Евгени Крусев при проверка а ремонта на бул. “Цветан Лазаров“ в участъка от ул. “Димитър Пешев” до бул. “Христофор Колумб”. Днес се запълваха дупки и на ул. “Цар Асенов път”, ул. “Нишава”, ул. “406”, ул. “Славянска”, ул. “Шарл Шампо”, ул. “Поп Евстати Витошки”, бул. “Симеоновско шосе” и др. 30 екипа ремонтираха във всички 24 района на София. “Работи се по класическа технология с топъл асфалт. Дупката се изрязва, обработва се и след това се асфалтира с помощта на асфалтополагач”, каза Крусев. Преди седмици премиерът Бойко Борисов заяви, че ако трябва полицай и чиновник ще стои до всяка дупка, но неравностите по пътищата трябва да бъдат запълнени. Агенция „Пътна инфраструктура“ усилено кърпи участъците. От там обясниха, че по обновяването на 570 км пътища у нас се работи ежедневно. Утре стартира ремонта на 9 км от пътя между Стара Загора и Раднево. Утре започва и рехабилитацията на 30-километровият участък между Дъбова Махала и Монтана и на 9,5 км от пътя Червен бряг – Чомаковци. По тези участъци ще се направи цялостен ремонт. 311 млн. лв. с ДДС от националния бюджет са предвидени за ремонт на шосетата у нас през тази година. Приоритетно се обновяват магистралите и най-натоварените участъци от пътища I-ви и II-ри клас. Ремонтът на 440 км от предвидените започна през миналата година, а подобряването на условията за шофьорите по останалите 130 км стартира през тази. Целта е основните ремонтни да приключат преди началото на активния летен сезон.   Със средства по Оперативна програма „Региони в растеж“ тази година ще завърши и ремонтът на ключови пътни артерии в Североизточна и Северозападна България. С пари от ЕС се обновяват 215 км второкласни и третокласни пътища. Сред тях са 30 км, включващи участъците между Търговище и Разград, както и Кубрат-Тутракан. Ремонтират се 30 км от пътя Варна-Добрич-Кардам и 29 км между Старо Оряхово и Провадия. Обновяват се 42 км от прохода „Петрохан“, 30 км от отсечката Стара Загора – Раднево, 12 км между Плевен и Ловеч. Ремонтират се пътищата Драгановци -Габрово, Враца – пещера Леденика и трасе между Пловдив и Асеновград.   Пълнят общо 25 000 кв.м дупки във Варна тази пролет – по 5000 кв. м. в петте района в града. В район “Приморски” са планирани ремонти на над 30 пътни отсечки, в “Одесос” тече реконструкция на ул.”Дрин”, ул.”Парижка комуна”, по централния булевард “Вл.Варненчик”, и др. Във “Владиславово” са предвидени ремонти на бул.”Цар Освободител” и в Западна промишлена зона. Строителните дейности по бул.„Приморски“ , както и на булевардите „Първи май“ и „Мара Тасева“ в кв. „Аспарухово“, ще приключат през април. Активно се работи и по улиците в „Аспарухово“. Заради затруднения трафик, планираният за април ремонт на Аспаруховия мост се отложи наесен. В Бургас от няколко месеца кърпят дупки. Големите булеварди вече са готови. Ще бъдат ремонтирани и малки улици. В момента се работи по пътя към кв. “Лозово”. Готови са бул. “Булаир”, ул. “Републиканска”, бул. “Демокрация” и булевардът покрай морската градина. Работи се по бул.”Захари Стоянов” и пътят към кв. “Горно Езерово”. Утре започва ремонт на ул. “Въстаническа”. Важен участък от 9 км между старозагорското градче Раднево и новозагорското с. Новоселец ще бъде основно ремонтиран с 6 млн. лв. по европроект. Ремонтът започна на 3 април и ще приключи за 10 месеца. Утре започва реконструкцията на част от пътя Монтана – Видин към Дунав мост 2. С 13,1 млн. лв. по ОП „Региони в растеж” и 2,3 млн. лв. националния бюджет ще бъде рехабилитирана отсечката между Монтана и село Дъбова махала. Срокът за ремонта е 15 месеца. Ще бъдат обновени и части от пътя Монтана – Лом. Стартира кърпенето на дупки и във Велико Търново. Вече са възстановени нарушения по пътните платна на улиците „Толедо“ и „Проф. Асен Златаров“. Обновена е изронена настилка и в кв. „Зона В“. Запълнени са големи дупки по трасето в Западната промишлена зона в старата столица. Предстоят частични ремонти на улиците в целия град.   КАТ умишлено прикрива стопаните на пътя – държавни или общински чиновници, които допускат да зеят дупки и кратери. Първо това става по чл. 20, ал. 2 от Закона за движение по пътищата (ЗДвП), където се вменява на водача да кара със скорост, съобразена със състоянието на пътя. Тоест – ако автомобилът падне в яма, шофьорът е карал с несъобразена скорост и той си е виновен. В закона има и друга разпоредба (чл. 177, ал.1 т.10), според която се глобява от 100 до 300 лв. длъжностно лице, което не предприеме незабавни мерки за отстраняване и обезопасяване на препятствие на пътя. Само дето това длъжностно лице трябва първо да е предупредено. За да си нямат проблеми, ченгетата от КАТ или изобщо не съставят предупредителни протоколи на чиновниците, или изобщо не ги глобяват. Предстои обсъждането на проекта за нов ЗДвП. От него задължително трябва да бъде изчистено завинаги понятието несъобразена скорост. А глобите за стопаните на пътя да станат така солени, че като види дупка някое длъжностно лице, да стои до нея вместо предупредителен знак, докато тя не бъде запълнена.   Само две са жертвите и 40 ранените на катастрофи заради пътните условия според статистиката на КАТ. Това пише в доклад на Държавно-обществената консултативна комисия по проблемите на безопасността на движението по пътищата. Според документа, изготвен на базата на бюлетин от Автоматизираната информационна система „Пътна полиция“, са регистрирани само 33 ПТП по такава причина. Данните обаче показват още, че на участъци в ремонт има 10 катастрофи с един загинал и 9 ранени в населени места и 14 катастрофи с трима загинали и 17 ранени извън населени места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Операция “Дупка” за 40 милиона в София\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bd%d0%b8%d0%ba%d0%be%d0%b9-%d0%bd%d0%b5-%d0%b5-%d0%b1%d0%b8%d0%bb-%d0%bf%d0%be-%d1%82%d0%b2%d1%8a%d1%80%d0%b4-%d0%be%d1%82/", "text": "Президентът на САЩ Доналд Тръмп защити плановете си да проведе среща с руския си колега Владимир Путин заявявайки, че добрите двустранни отношения между Москва и Вашингтон са важни, но посочи също, че никой не е бил по-твърд от него спрямо Русия. „Ако се разбираме с Русия, това ще е нещо добро, а не лошо“, заяви Тръмп няколко дни, след като поздрави Путин за победата му на руските президентски избори и действията за организиране на среща между двамата в Белия Дом. „Всеки би се съгласил с това, с изключение на най-големите глупаци“, продължи американският президент, като добави, че „може би никой не е бил по-твърд спрямо Русия от Доналд Тръмп“.", "date": "2018.04.03", "title": " Доналд Тръмп: Никой не е бил по-твърд от мен спрямо Русия"}
{"url": "https://trud.bg/%d0%bd%d0%b0-%d0%b1%d0%b0%d0%bb-%d1%81-%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b0%d0%b2%d1%82%d0%be%d0%b1%d1%83%d1%81/", "text": "Община Бургас предлага на абитуриентите в морския град опцията “На бал с автобус”. Повечето зрелостници пътуват с луксозни автомобили, но по-весело е да пътуваш със своите приятели, коментират предложението си общинарите. За всеки клас, който иска такъв безплатен превоз до курорта Слънчев бряг, където се провеждат най-много балове, ще бъде осигурен автобус. Предлагането на тази услуга е част от ежегодната кампания на Община Бургас за безопасност по време на абитуриентските балове. Другите превантивни мерки, които ще се предприемат, са провеждането на серия от срещи през втората половина на април за координиране действията на всички отговорни институции. На заседанията ще се уточнят датите, сборните пунктове, маршрутите и начина на придвижване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " На бал с безплатен автобус"}
{"url": "https://trud.bg/40-%d1%84%d0%b8%d0%b4%d0%b0%d0%bd%d0%ba%d0%b8-%d0%b7%d0%b0%d1%81%d0%b0%d0%b4%d0%b8%d1%85%d0%b0-%d0%b2-%d0%b1%d0%b5%d1%80%d0%ba%d0%be%d0%b2%d0%b8%d1%86%d0%b0-%d0%b7%d0%b0-%d1%81%d0%b5%d0%b4%d0%bc%d0%b8/", "text": "Общинари, лесовъди и ученици от Берковица отбелязаха тазгодишната Седмица на гората със засаждането на фиданки в града под връх Ком. Първото дръвче – обикновен смърч, бе посадено в двора на училище „Иван Вазов” от шефа на Регионалната дирекция на горите инж. Сашо Каменов и зам. кмета на Берковица Ася Велиславова. Залесителната акция, в която участваха специалисти от местната управа, горски служители, възпитаници на Лесотехническата гимназия в града и доброволци, продължи със засаждането на 40 дръвчета в училище „Ив. Вазов”, парк „Здравец” и край паметника на Христо Ботев в града. Тази година Седмицата на гората се провежда под мотото „Децата и гората на България за бъдещето на зелена Европа”. Държавното горско стопанство в Берковица обяви, че ще предостави безвъзмездно фиданки на училища и местните управи за озеленяване на територии в общините Берковица и Вършец.", "date": "2018.04.03", "title": " 40 фиданки засадиха в Берковица за Седмицата на гората"}
{"url": "https://trud.bg/%d1%84%d0%b0%d0%bb%d1%88%d0%b8%d0%b2%d0%b8-%d0%be%d0%b1%d1%8f%d0%b2%d0%b8-%d0%b7%d0%b0-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%be-%d0%b4%d0%b5%d1%82%d0%b5-%d0%b2-%d0%bd%d0%be%d0%b2%d0%b8/", "text": "Снимка на момиченце с призив, че се издирва стресна жители на град Нови пазар, Шуменско. Под обявлението са изписани и телефонни номера, а сред тях е и холандски. Листовката с тревожния зов беше публикувана и в социалните мрежи. От ОДМВР-Шумен съобщиха, че в региона няма изчезнало дете, такова момиченце не се издирва. Според някои слухове в градчето, възможно е обявленията да са разлепени от жена, която е заминала в чужбина, а детето й е останало на грижите на държавата. Други пък обясняват, че всичко е плод на болна фантазия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Фалшиви обяви за изчезнало дете в Нови пазар"}
{"url": "https://trud.bg/%d1%80%d0%be%d0%b1%d0%be%d1%82%d1%8a%d1%82-%d0%bd%d0%b0%d0%be-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d1%81%d1%8a%d0%bd%d0%b0%d1%80%d0%be%d0%b4%d0%bd%d0%b8%d1%86%d0%b8-%d1%81-%d0%b0%d0%b7/", "text": "Вдъхновяващ поздрав с любимото стихотворение “Аз съм българче” отправи Нао, хуманоиден робот, към участниците в XXII пролетен семинар на фондация “Българска памет”. На форума в Златни пясъци, който се провежда под мотото “Дигиталните компетенции: ключ към професиите на бъдещето” дойдоха 200 българчета от Македония, Молдова, Украйна, Албания, Румъния, Сърбия, от Западните Родопи и района на Тервел. Те са поканени от основния спонсор д-р Милен Врабевски, председател на “Българска памет” и носител на „Гражданската награда“ на Европейския парламент за 2013г. “Тук в България имаме добрата възможност тези деца да станат специалисти и експерти в дигиталните технологии, освен целта, която имаме- да внесем повече смисъл в думата интеграция”, каза д-р Врабевски. Той посочи, че в партньорство с Роболига за седмичния семинар са осигурени три робота и един 3D принтер, а екипът, който ги командва е от връстници на гостите на форума -между 15-17 г. Темата на форума е изключително актуална, тя отговаря на един от четирите приоритети на българското европредседателство, свързан с цифровата икономика и умения на бъдещето, каза Моника Панайотова, зам.-министър на Българското европредсеталество,която е официален гост на семинара. Според нея за всички от 9 от 10 работни места ще се изисква определено ниво на дигитални компетенции, 800 млн. позиции ще бъдат заменени от автоматизация до 2030, а 500 хиляди работни места в ЕС ще бъдат незаети в сферата на информационните и комуникационни технологии. 44 % от европейците все още нямат основни познания по дигитални умения. ” Тоест, за да можем да се възползваме от възможностите на новите технологии и това, което ни предоставя бъдещата дигитална трансформация, трябва да се изжраждат умения в гражданите, не само при младите хора, които им предстоят да излязат на пазара на труда, а на всички нас. За това говорим за учене през целия живот”, каза Панайотова.  Област за прикачени файлове АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Роботът Нао поздрави сънародници с “Аз съм българче”"}
{"url": "https://trud.bg/%d1%82%d0%b0%d1%81%d0%ba%d0%be-%d0%b5%d1%80%d0%bc%d0%b5%d0%bd%d0%ba%d0%be%d0%b2-%d0%ba%d1%8a%d0%bc-%d0%b3%d0%be%d1%80%d0%b0%d0%bd%d0%be%d0%b2-%d0%bd%d0%b5-%d1%81%d0%b5-%d0%bb%d0%b8-%d0%bf%d1%80%d0%b8/", "text": "Стана ясно, че от месец юни  2017 г. службите са писали доклади по отношение на предстоящата приватизация на ЧЕЗ.  Тези доклади са изпращани до министерство на енергетиката и Съвета по сигурност към Министерския съвет. Това заяви народният представител от ПГ на „БСП за България“ Таско Ерменков на заседанието на Временната комисия за ЧЕЗ в НС. Той добави, че  в тях е било описано кои са кандидатите за купувачи и друга важна информация. „Надявам се, че премиерът чете тези доклади. Когато е излязло името на потенциалните купувачи, не се ли притеснихте, че една фирма, която не отговаря на 1% от първоначалните критерии е заложена като печеливш. Защо нямаше реакция на правителството, а изчакахте обществената реакция и се опитвате да внушите, че това е разиграване с политически дивиденти?“, попита Таско Ерменков, обръщайки се към финансовия министър Владислав Горанов. Колегата му Крум Зарков поиска да знае обсъждана ли е сделката с ЧЕЗ още преди да е ясно, че има купувач и кой е той. „Че „Инерком“ е избран за купувач, официално се разбра в края на февруари. След това правителството реагира и няколко пъти смени позицията си“, каза Зарков. Той припомни, че в края на януари, на официално посещение в България бе чешкият премиер Андрей Бабиш, от пресата тогава се вижда, че един от въпросите, които двамата премиери ще обсъждат е сделката с ЧЕЗ. „Малко по-рано в чешката преса се появи информация, че тази среща се чака, за да се продължи сделката. Обсъждана ли е на най-високо ниво тази сделка, още преди да стане ясно, дали има купувач и кой е той“, попита Зарков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.03", "title": " Таско Ерменков към Горанов: Не се ли притеснихте, че потенциален купувач на ЧЕЗ не отговаря на критериите"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8-%d1%84%d0%be%d1%82%d0%be%d1%81%d0%b8-%d0%b3%d1%80%d0%b5%d0%b9%d0%bd%d0%b0%d1%85%d0%b0-%d0%ba%d1%80%d0%b0%d0%b9-%d0%bd%d0%b4%d0%ba/", "text": "Министърът на младежта и спорта Красен Кралев откри фотоизложба с най-добрите снимки от инициативата „София – Европейска столица на спорта 2018“. По Моста на влюбените край НДК бяха изложени 60 фотосвидетелства, които припомнят най-важните събития на кампанията през последните 3 години . „Трябва да се тръгне отнякъде и програмата е добър повод всеки да преосмисли отношението си към спорта“, заяви журналистът и автор на снимките Тодор Шабански, медиен координатор на инициативата. На събитието присъстваха още Анатоли Илиев, организационен секретар на програмата, както и бронзовата медалистка от Рио 2016 с ансамбъла по художествена гимнастика Християна Тодорова.", "date": "2018.04.03", "title": " Спортни фотоси грейнаха край НДК"}
