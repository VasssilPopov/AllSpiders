{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d0%bd%d0%b0%d1%81%d1%82%d0%b0%d0%bd%d0%b8-500-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86%d0%b8-%d0%b2-%d0%b7%d0%b0%d1%82%d0%b2%d0%be%d1%80/", "text": "Испания е настанила в затвор близо 500 новопристигнали мигранти, което предизвика остри критики от страна на правозащитни организации. По данни на вътрешното министерство, близо 1000 мигранти, повечето от които алжирци, са достигнали испанските брегове от миналия четвъртък насам на борда на лодки през Средиземно море, съобщи АФП. Половината от тях са били прихванати от кораби на испанската брегова охрана в района на Мурсия. Те са били отведени в новоизграден затвор в Арчидона, близо до Малага, който все още не е пуснат в експлоатация. Испанското правителство оправда решението си с липсата на места в центровете за настаняване на мигранти. „Смятаме, че е по-добре мигрантите да бъдат държани в центрове, разполагащи със санитарни възли, душове, топла вода, отопление, легла, спортни зони, вместо да ги държим в палаткови лагери като в някои други държави“, каза испанския вътрешен министър Хуан Игнасио Зойдо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Испания настани 500 преселници в затвор"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d1%88%d0%b5%d1%84%d0%ba%d0%b0-%d0%bd%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%b2-%d0%ba%d0%b0%d1%80%d0%bb%d0%be%d0%b2%d0%be-%d0%b7/", "text": "Вечер по отечестволюбие ще се проведе в четвъртък от 17.30 часа в Народно читалище „Васил Левски – 1861 г.” в Карлово, където официално ще бъде представена книгата „Азъ служихъ при Дранговъ” от Красимир Узунов. Тя е посветена на живота и делово на полковник Борис Дрангов, командир на 5-ти пехотен Македонски полк, изтъкнат военачалник и военен педагог, участник в Илинденско-Преображенското въстание, Балканската, Междусъюзническата и Първата световна война. На представянето на книгата на Красимир Узунов в Карлово ще присъстват председателят на 44-ото Народно събрание Цвета Караянчева, председателят на парламентарната комисия по отбрана генерал Константин Попов, депутатите Жельо Бойчев и вицеадмирал Пламен Манушев и заместник-началникът на Военна академия „Георги Сава Раковски” полковник Емил Янев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Новата шефка на парламента в Карлово за Вечер по отечестволюбие"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%be%d1%82-%d1%81%d1%80%d1%8f%d0%b4/", "text": "Според 81% от българите най-важната роля на жената е да се грижи за дома и семейството, а на мъжа – да печели пари. Това показват данни на Евробарометър, събрани през юни 2017 година. България е държавата в целия Европейски съюз, в която най-много хора са съгласни с посочените твърдения. На другия полюс е Швеция, в която само 11% от хората смятат, че мястото на нежния пол е до печката. В целия Европейски съюз 54% смятат, че не това е най-важната роля на жената. “България е една от държавите, в която има най-малко евроскептицизъм, българският народ продължава да вярва в ЕС.” Това заяви премиерът Бойко Борисов в началото на пленарното заседание между правителството и делегацията, водена от председателя на ЕП Антонио Таяни. Борисов подчерта, че сме една от държавите, които успяха да направят разлика от това да са във Варшавския договор и Съвета за икономическа взаимопомощ и да са в ЕС. “Това беше един осъзнат избор и не случайно българският народ продължава да вярва в ЕС”, заяви премиерът. “Звездата на г-н Марешки изгрява много странно през 2011-2012 г. при финансовия министър Симеон Дянков. Аз не твърдя нищо по този повод, но от този момент досега няма нито една приключила финансова ревизия, нито приключила проверка на митниците и нито един акт. А има започнати много”. Това заяви пред журналисти на излизане от Софийската градска прокуратура Валентин Златев, шеф на Българската петролна и газова асоциация и генерален директор на “Лукойл България”. Той бе призован да се яви във връзка със сигнал на зам.-председателя на парламента Веселин Марешки. Градската управа в София ще купи 22 автобуса на газ, вместо 30 на дизел. Това ще стане, ако Столичният общински съвет приеме в четвъртък предложението, внесено с доклад на зам.-кмета по транспорт Евгени Крусев. В него той иска СОС да отмени решението си от април 2016 г. и да приеме предложението за новите возила. Миналата година градската управа щеше да даде малко над 8,6 млн. лева за 30 дизелови автобуси.     Жителите на бургаското село Атия излязоха на протест и блокираха пешеходната пътека на пътя Бургас-Созопол. Повод за бунта им стана поредната катастрофа, отнела живота на 16-годишния Костадин Джардов. Призори в понеделник момчето бе блъснато и убито от джип, докато пресичало на зебрата към автобусната спирка, за да отиде на училище в Бургас.   Няколкото оставки в средите на управляващите бяха по-скоро „подарени“ по тактически съображения на БСП – анализ на д-р Борислав Цеков, Институт за модерна политика     Интервю с експерта по национална сигурност проф. Димитър Йончев          ", "date": "2017.11.21", "title": " Вижте акцентите в броя на „Труд“ от сряда, 22 ноември 2017"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bd%d0%b0-%d0%b5%d1%81-%d1%80%d0%b5%d1%88%d0%b0%d0%b2%d0%b0-%d0%b7%d0%b0-%d1%82%d0%b0%d0%ba%d1%81%d0%b0-%d1%81%d0%b3%d1%80%d0%b0%d0%b4%d0%bd%d0%b0-%d0%b8/", "text": "Съдът на Европейския съюз ще тълкува дали е допустимо начисляването на такса “сградна инсталация”, когато отделните потребители са се отказали от централното отопление. Това съобщиха от “Сдружението за правна помощ на потребителите”. Тълкуването на съда се налага след запитване на българските съдилища за това как да се прилага правото на ЕС в наши условия при доставката на централно отопление на потребители. То е по повод дело на “Сдружението за правна помощ на потребителите”, според което се наблюдава пробив в наложената практика българският съд да тълкува разпоредбите на правото на Европейския съюз. Сега Съдът на ЕС трябва да даде задължително тълкуване и относно това дали е допустимо плащането на топлинната енергия за сградна инсталация да се разпределя пропорционално на отопляемия обем на имотите по проект, без оглед на реално отдаденото количество топлинна енергия в обекта. “Тези производства траят около 3 години, защото процедурата е много тежка, тъй като в нея участват всички държави членки на ЕС”, обясни за “Труд” адв. Димитър Деков, председател на сдружението. По думите му, тълкуването на Съда на ЕС след това става задължително за всички страни в съюза.", "date": "2017.11.21", "title": " Съдът на ЕС решава за  такса „сградна инсталация”\t\t\t"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d0%b0%d0%bd-%d0%b2%d0%b8%d0%b3%d0%b5%d0%bd%d0%b8%d0%bd-%d0%bf%d0%be%d0%b4%d1%85%d0%be%d0%b4%d1%8a%d1%82-%d0%ba%d1%8a%d0%bc-%d1%81%d1%8a%d1%81%d0%b5%d0%b4%d0%b8/", "text": "Подходът към съседите трябва да е комплексен. Това коментира депутатът от БСП и бивш външен министър Кристиан Вигенин по  . България и Турция трябва да си партнират, за България това е важно, но не бива да си затваряме очите и за другите неща, каза той. По думите му Турция се развива „в посока обратна на съблюдаване на ценностите на ЕС“, има разправата с политически опоненти, журналисти, представителите на гражданските организации и общата атмосфера, която се създава там „далеч не е толкова розова“. „Може би Бойко Борисов не смята, че това е нещо толкова важно, но всъщност съблюдаването на демократичните принципи, свободата на словото, свободата на медиите са ключови елементи от всяка демокрация. Трудно е да си партньор с държава, която върви в обратната посока“. Попитан за Русия, в която също има саморазправа с опозиционери, Вигенин посочи: „Трябва да има диалог, трябва да има сътрудничество, взаимодействие, но това не означава, че трябва да си мълчим за проблемите, които има. Както по отношение на Русия, така и по отношение на Турция. Но аз не бих сравнявал изцяло тези два случая. Не ми се иска да имаме еднакъв подход към всеки, тъй като проблемите са различни. Партньорство – да, но затваряне на очите за проблемите – не“. На въпрос дали има сделка между ГЕРБ и БСП за отстраняването на председателя на Парламента Димитър Главчев за сметка на укротена опозиция по време на европредседателството той посочи: „От самото начало на този Парламент казахме, че по въпросите на председателството на Съвета на Европейския съюз ще търсим взаимодействие, ще работим и ще помагаме на управляващите, ако важните решения се вземат в Парламента“. Според него опозицията не е обезоръжена. Той потвърди, че вот на недоверие ще има и ще бъде внесен след гласуването на Бюджет 2018. Не си правим илюзията, че с един вот на недоверие ще свалим правителството, но със своята активност опозицията държи управляващите в по-добра кондиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Кристиан Вигенин: Подходът към съседите трябва да е комплексен"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d0%b5%d0%b2%d1%80%d0%be%d1%81/", "text": "“България е една от държавите, в която има най-малко евроскептицизъм, българският народ продължава да вярва в ЕС.” Това заяви премиерът Бойко Борисов в началото на пленарното заседание между правителството и делегацията, водена от председателя на ЕП Антонио Таяни, Борисов подчерта, че сме една от държавите, които успяха да направят разлика от това да са във Варшавския договор и Съвета за икономическа взаимопомощ и да са  в ЕС. “Това беше един осъзнат избор и не случайно българският народ продължава да вярва в ЕС”, заяви премиерът. “Време е Европа да се намеси в разрешаването на проблемите в Сирия”. Това повтори на пресконференцията след разговорите си с шефа на европарламента, Бойко Борисов. Така той разви пред госта от Брюксел тезата, която изложи ден по рано на публична лекция на тема “България, Балканите, Европа и светът, организирана от “Труд” и УНСС. На пресконференцията с Таяни Борисов припомни, че вчера рано сутринта в Германия бяха задържани шестима сирийски терористи на възраст от 20 до 25 г. във връзка с подготвян терористичен акт. “А в същото време президентът Тръмп и президентът Путин във Виетнам решаваха проблемите в Сирия. В Сочи се решават между президента на Турция и президента на Русия… А в Европа се караме къде да бъдат релокирани тези, които ще дойдат. Според мен това не е правилно”, посочи  Борисов. Шефът на Европейския парламент Антонио Таяни благодаря на премиера Бойко Борисов и на българското правителство за помощта, която дават  на ЕП “за подобряване на качеството на дейностите на Балканите”.  “Познанията на Бойко Борисов са много полезни, ако искаме да постигаме сериозни цели на Балканите като ЕС”, заяви Таяни. Той се съгласи с критиките на Борисов срещу пасивната роля на Европа по отношение на проблемите в Сирия. “Мисля, че Европа трябва да играе по-сериозна роля в света. Ролята й не може да бъде маргинална. Големите решения не могат да се взимат само от САЩ, Русия, Китай или Индия. През следващите години Европа трябва да работи за стабилността и мира в Близкия Изток, в района на Средиземноморието и на източните си граници. Не можем да се откажем от тази роля. Ние представляваме 500 млн. европейски граждани, които имат право да не се считат за изтласкани от глобализацията”, подчерта още Таяни. По думите му Европа трябва да има своя външна политика и да говори с един глас. “Имам предвид и Африка, не само Сирия. И там Европа трябва да направи така, че гласът є да се чува не само за източните граници”, каза още Таяни. “Искам да благодаря още веднъж на Борисов и на неговото правителство за начина, по който ни приеха. Политическите разговори са много важни, но тъй като съм италианец, за мен гостоприемството е повод за голяма радост. Тук в София всички ние се чувстваме у дома си”, допълни той. “Големите политически споразумения се постигат само, ако има лични и близки взаимоотношения”, каза още председателят на ЕП. Министърът по европредседателството Лиляна Павлова показа на председателя на Европейския парламент Антонио Таяни археологическия комплекс “Антична Сердика”.  “Гостите останаха впечатлени от една от най-големите атракции в подземния парк – Декуманус Максимус – главната улица на Античния град. Тя е с почти изцяло запазена автентична настилка, по която днес и се разхождат жителите и гостите на София”, написа в социалната мрежа Павлова. Тя обяви, че България ще бъде председател на Съвета на ЕС, който търси диалог и консенсус. Припомни, че приоритетите са бъдещето на Европа и младите хора; европейска перспектива и свързаност на Западните Балкани; сигурност и стабилност. Реплика на парламентарния звънец като подарък получи председателят на Европейския парламент Антонио Таяни от председателя на Народно събрание Цвета Караянчева. Двамата се срещнаха в кабинета й, за да обсъдят предвидените съвместни срещи от парламентарното измерение, заложени в календара на Българското председателство на Съвета на ЕС. След срещата с Цвета Караянчева, Антонио Таяни се обърна към депутатите от българския парламент. Оказа се, че брюкселските чиновници, осигурили озвучителната техника са направили гаф. Така Таяни се оказа загубен в превода. Докато изчакваше  да оправят обърканите честоти за превода от италиански на български, Таяни се пошегува на английски: “Трудно ми е да говоря на български” И обеща: “Следващия път! Председателят на БСП Корнелия Нинова връчи на председателя на ЕП Антонио Таяни визията на социалистите за бъдещето на Европа и мястото на България в нея “Повече социална Европа в интерес на хората”. Членове на младежката организация на ДПС се опитаха да подарят на Таяни книга на английски за българския национализъм, но не успяха. След срещата с депутатите Таяни отида да чуе гласа на младите в Софийски университет.", "date": "2017.11.21", "title": " Борисов: В България  има най-малко евроскептицизъм (ОБЗОР)\t\t\t"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d1%81%d0%bb%d0%b5%d0%b4-%d1%84%d1%83%d1%82%d0%b1%d0%be%d0%bb%d0%b0/", "text": "", "date": "2017.11.21", "title": " Роналдо след футбола"}
{"url": "https://trud.bg/%d0%bf%d0%be%d0%b4%d0%b0%d1%80%d0%b8%d1%85%d0%b0-%d0%bd%d0%be%d0%b2%d0%be-%d1%81%d0%bf%d0%be%d1%80%d1%82%d0%bd%d0%be-%d0%be%d0%b1%d0%be%d1%80%d1%83%d0%b4%d0%b2%d0%b0%d0%bd%d0%b5-%d0%bd%d0%b0-6-%d0%b4/", "text": "Шест детски заведения на територията на район „Западен” в Пловдив бяха приятно изненадани навръх Деня на християнското семейство с ново спортно оборудване. Забавачките „Светла”, „Рая”, „Мир”, „Дружба” и „Елица” и детска ясла „100 усмивки” получиха разнообразни спортни уреди от охранителна фирма ЮСИС ООД и партньори. Кметът на район „Западен” Димитър Колев и представители на фирмата-организатор Ангел и Благовест Каракашеви връчиха на директорите на детските заведения въжета и топки за скачане, вратички за футбол, федербали, обръчи, малки вратички за футбол, кегли, малки и големи топки за волейбол, футбол и баскетбол. Още от утре малчуганите ще могат да се радват на игрите с новото спортно оборудване. Средствата за закупуването на материалите бяха събрани чрез благотворителни турнири по футбол и тенис на маса в края на месец октомври, а целта на инициативата е да се насърчи масовия непрофесионален детски спорт в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Подариха ново спортно оборудване на 6 детски градини в Пловдив"}
{"url": "https://trud.bg/%d0%ba%d0%be%d0%bc%d0%b8%d0%bd%d0%be%d1%87%d0%b8%d1%81%d1%82%d0%b0%d1%87-%d1%81%d0%bf%d0%b5%d1%87%d0%b5%d0%bb%d0%b8-%d1%88%d0%b0%d1%85%d0%bc%d0%b0%d1%82%d0%b5%d0%bd-%d1%82%d1%83%d1%80%d0%bd%d0%b8/", "text": "Шампиони на белот пък станаха членове на клуба на пенсионера в квартал „Прослав”. Победителите бяха наградени със специални карти от Лас Вегас от колекцията на Петър Зехтински, директор дирекция „Спорт и младежки дейности“. На второ и трето място се класираха представители на клубовете на пенсионера от районите „Централен” и „Южен”, които получиха специални поздравления от Веселина Ботева, директор дирекция „Социална политика“. „Клубовете на пенсионера в града са като едно голямо семейство. Радвам се, че в този ден, в който отбелязваме и Въведение Богородично, сме тук, за да празнуваме заедно“, заяви заместник-кметът Георги Титюков. Турнирът, който беше наистина оспорван, се провежда за първи път и е организиран със съдействието на Община Пловдив. Желанието на всички е той да се превърне в традиция. Напролет ще бъде проведен още един – за игра на табла. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Коминочистач спечели шахматен турнир за пенсионери в Пловдив"}
{"url": "https://trud.bg/%d0%bc%d0%b8%d1%81%d1%82%d0%b5%d1%80%d0%b8%d1%8f%d1%82%d0%b0-%d1%81-%d0%be%d0%b1%d0%bb%d0%b0%d0%ba%d0%b0-%d0%bd%d0%b0%d0%b4-%d0%b5%d0%b2%d1%80%d0%be%d0%bf%d0%b0-%d0%b8%d0%bd%d1%84%d0%be%d0%b3%d1%80/", "text": "Руската метеорологична служба “Росхидромет” потвърди, че в няколко региона на страната са регистрирани “извънредно високи” нива на радиоактивния изотоп рутений-106 в края на септември, предаде Ройтерс. Данните са в потвърждение на френски доклад от миналата седмица, според който радиоактивен облак, непредставляващ опасност за човешкото здраве, се е придвижил от Южна Русия или Казахстан към Европа преди около 2 месеца. “В пробите от станциите “Аргаяш” и “Новогорний” в Челябинска област е регистрирано съдържание на изотопа рутений-106”, се посочва в сводка на “Росхидромет” за периода 25 септември-1 октомври. От нея става ясно, че съдържанието на рутений е надвишило 986 фона от предишния месец при Аргаяш и 440 пъти при Новогорний, което съответства на ниво “извънредно високо замърсяване”. В закритото градче Озьорск, което се намира на 28 км от Аргаяш, се намира ядреният комплекс “Маяк” за преработка на отработено ядрено гориво “Маяк”. През 1957 г. там възниква авария, която е определена като третата най-сериозна след “Чернобил” и “Фукушима”. Държавната компания “Росатом” и самото предприятие “Маяк” категорично отрекоха ядреният обект да е източник на замърсяването с изотопа. “Концентрацията на рутений-106 в европейската част на Русия през септември е десетки пъти по-ниска от пределната норма и не носи опасност за населението”, успокои по-късно вчера шефът на “Росхидромет” Максим Яковенко. Той допълни, че автоматичната система за наблюдение е регистрирала наличие на изотопа над Полша, България и Украйна. Междувременно екоорганизацията “Гринпийс” призова за разследване на потенциално прикриване на ядрени инцидент, след като миналата седмица “Росатом” отхвърли докладите на Франция и Германия за радиоактивния облак на Европа.", "date": "2017.11.21", "title": " Мистерията с облака над Европа (ИНФОГРАФИКА)\t\t\t"}
{"url": "https://trud.bg/%d0%b2%d1%81%d0%b5%d0%ba%d0%b8%d0%b4%d0%bd%d0%b5%d0%b2%d0%bd%d0%b8-%d0%b3%d1%80%d0%b8%d0%b6%d0%b8-%d0%b7%d0%b0-%d0%bd%d0%b0%d0%b4-100-%d0%b4%d1%83%d1%88%d0%b8-%d0%b2-%d0%bd%d0%b5%d1%80%d0%b0%d0%b2/", "text": "Над 100 жители на Пловдив получиха всекидневна грижа благодарение на проекта „По-добър живот в район Тракия“.Това заяви кметът на района Костадин Димитров на заключителната пресконференция по повод успешното изпълнение на социалния проект. „Постигнатите цели са в две направления: от една страна е осигурена грижа за над 100 души в неравностойно положение или възрастни хора в невъзможност сами да се грижат за себе си. Същевременно проектът прояви своя социален ефект като осигури трудова заетост и доходи на повече от 30 души, част от които са близки на хора с увреждания, изцяло ангажирани с грижа към тях”, коментира кметът на „Тракия”. Част от предоставените социални услуги са нови и не толкова достъпни до масовия потребител, споделиха потребители, присъстващи на пресконференцията. Като пример те посочиха възможността да се срещат и работят с психолог, да ползват услугите на рехабилитатор, както и възможност за предвижване из Пловдив с осигурен от кметството специализиран транспорт, което им е дало реален и свободен достъп до социалния живот. Кметът на район „Тракия“ Костадин Димитров изрази уважение и благодарност към служителите, които са помагали на хората в нужда за всекидневните им потребности, свързани с хигиена, хранене, приготвяне на храна, поддържане на хигиена в жилището, както и на тези служители, които са допринесли за възстановяване социалния живот на потребителите чрез посещения на паркове, клубове на пенсионера, лечебни заведения и др. „Проектът има социален и икономически ефект. С него постигнахме подобрено качество на живот на хората с увреждания и съграждани над 65-годишна възраст, като се постарахме и да бъде преодоляно тяхното социално изключване и бедност“, допълни Костадин Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Всекидневни грижи за над 100 души в неравностойно положение в пловдивския район „Тракия”"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%be%d0%b1%d1%89%d0%b8%d0%bd%d0%b0-%d0%ba%d1%83%d0%bf%d1%83%d0%b2%d0%b0-22-%d0%b0%d0%b2%d1%82%d0%be%d0%b1%d1%83%d1%81%d0%b0-%d0%bd/", "text": "Градската управа в София ще купи 22 газови автобуса, вместо 30 дизелови. Това ще стане, ако Столичният общински съвет приеме в четвъртък предложението, внесено с доклад на зам.-кмета по транспорт Евгени Крусев. В него той иска СОС да отмени решението си от април 2016 г. и да приеме новото предложение за газовите возила. Миналата година градската управа щеше да даде малко над 8,6 млн. лева за 30 дизелови автобуси. Настоящото предложение е същитата сума да отиде за 22 возила на природен газ. Броят на машините се намалява поради по-висоната пазарна стойност на газовите автобуси, пише в доклада. Крусев мотивира с екологични съображения промяната на вида автобуси. „Дизеловия двигател и транспорт е не само неефективен и природо-несъобразен, но и опасен в дългосрочен план за здравето и живота на хората“, пише в доклада. СОС ще гласува в четвъртък и дали със средства на общината да бъдат проектирани 100 нови социални жилища в „Красна поляна“ и „Слатина“. Изграждането на домовете за социално слаби е предложено от общински съветници от ГЕРБ и РБ. То е мотивирано с това, че в посочените райони живеят голям брой нуждаещи се. Все още не е ясно точно на кои терени ще се намират домовете, и как ще изглеждат, но ако СОС одобри доклада, районните кметове ще трябва да изготвят проектите. Зам.-кметът Дончо Барбалов пък предлага в столичните пазари „Герена“, „Дружба-1“ и „Хаджи Димитър“ да бъдат поставени камери, които да следят за нарушители. 70 хил. лв. без ДДС, ще дадат целта от „Пазари Север“ ЕАД. Междувременно пресцентърът на Столичната община обяви, че е произведен първият от 20 влака, които ще се движат по третата линия на метрото. Първите нови возила ще започнат да пристигат в София през 2018 г. Влаковете на „Сименс“ са с автоматично управление за следене на скоростта и реализират икономия на енергия от 30%.  Два паркинга до НДК в София ще бъдат ползвани само за нуждите на българското председателство на ЕС. Местата за престой на ул. „Баба Неделя“ и ул. „Шандор Петьофи“ за първите шест месеца на 2018 г. да не бъдат за обществено ползване, предлага столичният кмет Йорданка Фандъкова. „Провеждането на този голям и важен за страната ни форум изисква от държавата предприемането на редица от мерки за гарантирането сигурността на гражданите и участниците“, мотивира предложението си кметът. То ще влезе в сила, ако бъде прието в четвъртък от Столичния общински съвет. Зам.-кметът Евгени Крусев пък предлага Центъра за градска мобилност да издаде на доброволците, ангажирани с председателството, 230 безплатни електронни карти за всички линии на градския транспорт. Картите ще струват на общината около 70 хил. лв. „Доброволците ще са първите лица, които чуждите делегации ще виждат при пристигането им в нашата столица. От изключителна важност е те да имат възможност за гъвкави решения при придвижването им в града, за да окажат нужната помощ на чуждестранните гости“, пише в предложението.", "date": "2017.11.21", "title": " Столичната община купува 22 автобуса на газ\t\t\t"}
{"url": "https://trud.bg/%d1%80%d0%b0%d0%ba%d0%b5%d1%82%d0%b5%d0%bd-%d1%83%d1%81%d0%ba%d0%be%d1%80%d0%b8%d1%82%d0%b5%d0%bb-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%be%d1%82%d0%b1%d1%80/", "text": "Миналата седмица на официална церемония в Брюксел в рамките на заседанието на Съвета “Външни работи и отбрана” на ЕС беше подписано Постоянно структурирано сътрудничество в областта на отбраната на ЕС. С подписването България гарантира, че поема за изпълнение задълженията за изпълнение на Постоянно структурираното партньорство (Permanent Structured cooperation)- PESCO и на практика се присъедини в реактивирания от миналата година процес за ускореното изграждане на обща европейска отбрана. Беше обявена и общата формулировка, като основната цел е повишаване на отбранителния капацитет на Съюза, в изпълнение на приоритетите и нивото на амбиция, произтичащи от Глобалната стратегия на ЕС за външна политика и сигурност. Зад този брюкселски синтаксис стои основната цел – да се развият съвместни отбранителни способности на ЕС, които да могат да се използват в операции, ръководени от ЕС. Изграждането на собствени отбранителни възможности на ЕС е заложено още в Договора от Маастрихт, а институционално е фиксирано в Договора за Европейския съюз (ДЕС) от Лисабон в конкретни членове от чл. 42 до чл. 46. Там в чл. 42 директно е посочено, че трябва да се създаде оперативен капацитет на ЕС за изпълнение на мисии извън територията на Съюза, както и че това има за цел да се постигне Обща европейска отбрана. Конкретно създаването на постоянно структурирано сътрудничество – PESCO, е посочено в членове 42, параграф 6 и чл. 46 от ДЕС. За целта заинтересованите държави трябва да изпълнят две основни условия, посочени в Протокол № 10 към Договора. Следва да пристъпят по-интензивно към развитие на своя отбранителен капацитет чрез развитие на националния си принос и, когато е необходимо, чрез участие в многонационални сили, в основните европейски програми за въоръжаване и в дейността на Агенцията в областта на развитие на отбранителните способности, на научните изследвания, на придобиването на военна техника и въоръжаване. Що се касае за военната структура, тя е базирана на изграждането и предоставянето на специализирани бойни единици – Европейски бойни групи и спомагателна логистика, които да са способни в срок от 5 до 30 дни да предприемат посочените в член 43 от ДЕС мисии, в зависимост от нуждите, и които да могат да се поддържат за период от 30 до 120 дни. Такива бойни групи и към момента съществуват. Това са 18 бойни формирования с размерите на подсилен батальон от около 1500 души, които са под директен контрол на Съвета на ЕС. България участва в такава евро-бойна група заедно с Гърция, Румъния и Кипър. Работата на PESCO и оценката на приноса на участващите държави ще се дава от Европейската агенция по отбрана (ЕАО). Новият договор включи всички страни от ЕС с изключение на Великобритания, която напуска ЕС, Дания, която е договорила клауза за изключване от отбранителните въпроси още от Лисабон, Ирландия, за която не е много ясно какво ще се случи с границата й със Северна Ирландия след Брекзит, Португалия и Малта. Следва да се отбележи, че в ДЕС изрично се посочва, че за разлика от Съвета на ЕС, където решенията се вземат с единодушие, то чл. 46, определящ Постоянното структурирано сътрудничество – PESCO, определя вземането на решенията в него с квалифицирано мнозинство, съобразно чл. 238 , параграф 3 от ДЕС. Съществен елемент от новоподписаното сътрудничество е финансовият. В рамките на ПСС ще се създадат възможности за съвместно изграждане на високотехнологични и скъпоструващи отбранителни способности, в т. ч. чрез съфинансиране от Европейския фонд за отбрана за създаване на въоръжение, но също и за придобиване на нова техника. Предстои всяка държава, която е подписала общата нотификация, да има готовност да се включи в поне един мащабен проект по ПСС. Този фонд е в размер на 5,5 млрд. евро., където се финансират общи, с участието на най-малко две страни членки, проекти в областта на отбраната. Възможностите за такова сътрудничество, както и перспективите пред общата европейска отбрана, ролята и мястото на България, както приоритетите за нашето председателство бяха подробно разгледани на дискусията: “Заедно в сигурността. Ролята на България в Общата европейска отбрана”, проведена миналия месец с участието на президента Румен Радев, министър-председателя Бойко Борисов, министър Каракачанов, председателя на БСП Корнелия Нинова. Срещата беше организирана от лидера на ПЕС Сергей Станишев, Атлантическия клуб, Центъра за отбраната и сигурността, Софийския форум за сигурност, Центъра за стратегически изследвания и Европейската асоциация за международни отношения. Участието на България в елементите на Общата европейска отбрана е важно за страната ни по две направления. Първо – стабилизиране на процесите в Западните Балкани и второ – под условието доколко всяка една държава е готова да се интегрира в европейската отбрана ще зависи и в коя от новите структури на ЕС тя ще попадне – в ядрото или в периферията. В тази връзка противопоставянето на Европейската отбрана на НАТО е несъстоятелно и непродуктивно. Самият Юнкер директно посочи: “Нашето уважение към НАТО не може повече да бъде използвано като удобно алиби в привеждането на доводи срещу по-големите европейски усилия и забавянето интеграцията в областта на отбраната и сигурността. Ние нямаме друг избор освен да защитаваме сами нашите собствени интереси”. За да се разсеят страховете на нео-атлантистите, които във всяка форма на самостоятелност на ЕС виждат разруха за НАТО и отказ от “транс-атлантическата” връзка, разбирай доминантата САЩ-Великобритания, в Европа беше изрично насрочена пресконференция на Генералния секретар на НАТО Йенс Столтенберг. Той приветства новата инициатива на ЕС в областта на отбраната, като заяви също, че “PESCO ще засили европейската отбрана, което безспорно е полезно за Европа, но също така е полезно и за НАТО”. Още през юли ЕС и НАТО подписаха съвместна декларация за задълбочаване на сътрудничеството помежду си в седем стратегически области. Впоследствие Съветът одобри общ набор от 42 предложения, който беше одобрен и от НАТО. Там са включени и хибридните заплахи, оперативното сътрудничество, включително в морската област, киберсигурността, отбранителните способности, промишлеността и научните изследвания, координираните учения. В измисленото противопоставяне на Европейската отбрана и НАТО неслучайно е вкаран като елемент, т.нар. Евроармия. Веднага беше създаден комичен образ в медиите: “На оръжие, еврократи!”, “Как ще изглежда общата униформа на евровойника?”, “Щабът на Евроармията – сформираха още един кол-център на съседен етаж в сградата в Брюксел”. Целият този трудно сдържан сарказъм беше популяризиран основно в британската преса. Докато не се стигна до показателното изречение на британския посланик в САЩ Кристофър Майер: “По-скоро прасетата ще се научат да летят, отколкото ЕС да си създаде въоръжени сили”. – “Найс, а?!”, както се казва във филма “Мисия Лондон”. Тук има два момента, които следва да се разгледат. Първо няма такова нещо като Евроармия, както няма и такова нещо като армия на НАТО! Това представляват армиите на страните членки, които обединяват свои военни капацитети, въоръжени сили, финансиране, инфраструктура логистика и материално-техническо обезпечаване за изпълнение на общи планове за отбрана. Оттам идва и нормалната логика, че след като от 29 страни членки на НАТО, 26 са страни от Европа, укрепването на взаимодействието между армиите на тези държави, на практика засилва и структурите и възможностите на Алианса в Европа. Същото, което и Столтенберг в речта си отново подчерта, че не става дума за дублиране или за конкуренция, а за сътрудничество и взаимно допълване. Това е нормалната логика, но от гледната точка на Острова нещата не стоят така. През всички тези години основната спирачка пред изпълнението на Лисабонският договор за ЕС в областта на общата отбрана беше задължителното “вето” на Великобритания. Там съзират опасност за “специалните отношения”, които имаха до сега в Европа. Особено след приближаването на Брекзита, чийто краен срок беше фиксиран за 29.03.2019 г., и бъдещото интегриране на страните от ЕС в обща европейска отбранителна структура се поставят под въпрос наличието на най-големия британски военен контингент извън пределите на страната, това е 20-та бронепехотна бригада от Британските сили – Германия, базирана в Северен Рейн-Вестфалия, Падербьорн, Биелфелд и кадрирания щаб на 7-ма бригада, в гр. Хофер. Също така остава въпроса и за Британски сили – Кипър и дислоцираните там 3 500 военнослужещи в базите в Акротири и Декелия. Тези въпроси оправдаваха и досегашния целенасочен саботаж за изграждането на суверенна европейска отбрана. Сега новият процес на PESCO следва да преодолее значителното забавяне и да навакса изоставането и то не защото “прасетата ще се научат да летят” , а защото с Брекзит спиращата котва се скъса.", "date": "2017.11.21", "title": " Ракетен ускорител за Европейска отбрана\t\t\t"}
{"url": "https://trud.bg/%d0%ba%d1%83%d0%bb%d1%82%d0%be%d0%b2%d0%b8%d1%82%d0%b5-%d1%81%d0%b8%d0%bd%d0%be%d0%bf%d1%82%d0%b8%d1%86%d0%b8-%d0%bd%d0%b0-btv-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82/", "text": " BTV Новините отпразнуваха 17-ия си рожден ден и по този повод любимите синоптици от екрана на телевизията бяха събрани в предаването COOL…T. С типичното си чувство за хумор Емо Чолаков пожела на bTV Новините „поне 3 пъти по 17” и благодари на екипа на предаването, че ги е събрал, защото едва ли зрителите си дават сметка, че смените на четиримата се застъпват и те рядко се засичат в нюзрума на телевизията. Христина Балинска и Станислава Цалова водят прогнозата за времето на BTV още от първите емисии през 2000 г. В интервюто Стаси откровено признава, че не е искала да стане синоптик, а фотограф, и споменава, че е била накарана от майка си да се яви на кастинга. Хриси пък се явява на кастинга по предложение на приятелка. „Беше ми дошъл моментът за промяна. Преди това работих в Института по метрология и хидрология като синоптик и реших да опитам“, разказва тя. На въпросът на Петя Дикова как се е променила прогнозата за 17 години, Стаси сподели, че преди да има рубриката „Аз, репортерът”, в началото е показвала нейни снимки. Емо Чолаков идва в София, за да прави докторантура, попада в bTV „с връзки”, и то не само той, а и най-новото попълнение в екипа – Натали Трифонова, която споделя, че много бързо е свикнала с новите си колеги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Култовите синоптици на bTV – за първи път заедно"}
{"url": "https://trud.bg/%d0%be%d0%bf%d0%b0%d1%88%d0%ba%d0%b0-%d0%bf%d1%80%d0%b5%d0%b4-%d0%bc%d0%be%d0%b1%d0%b8%d0%bb%d0%bd%d0%b0%d1%82%d0%b0-%d0%bb%d0%b0%d0%b1%d0%be%d1%80%d0%b0%d1%82%d0%be%d1%80%d0%b8%d1%8f-%d0%b7%d0%b0/", "text": "Опашка от желаещи да им измерят кръвната захар се изви в Шумен пред мобилната лаборатория от Австрия. Тя е в града по покана на националното сдружение „За инсулиновите помпи“. Във вторник и сряда медиците безплатно ще мерят и кръвно. Още в първия ден лекарите се натъкнаха на рекорден резултат – 22 единици при шуменец, който знаел, че има диабет, но не си вземал лекарствата. При друг пък беше измерено кръвно налягане 220/100. Според лекарите обаче шуменците, които са ги посетили са здрави. При повечето захарта е в норма. В понеделник в Разград 90% от дошлите до мобилната лаборатория се оказали диабетици, каза д-р Катерина Радкова.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Опашка пред мобилната лаборатория за диабет в Шумен"}
{"url": "https://trud.bg/%d0%bf%d1%8a%d1%80%d0%b2%d0%b0%d1%82%d0%b0-%d0%bc%d0%be%d1%82%d1%80%d0%b8%d1%81%d0%b0-%d0%b7%d0%b0-%d1%82%d1%80%d0%b5%d1%82%d0%b8%d1%8f-%d0%bb%d1%8a%d1%87-%d0%bd%d0%b0-%d0%bc%d0%b5%d1%82%d1%80%d0%be/", "text": "Първият от 20 влака, които ще се движат по третата линия на метрото, вече е произведен. Това съобщиха от пресцентъра на Столична община. Предстоят технически изпитания на мотрисата за сертификат TUF. Първите нови метровлакове ще започнат да пристигат в столицата в средата на 2018 г. Влаковете са с автоматично управление за следене на скоростта, реализират икономия на енергия от 25% – 30%, разполагат със система за автоматично предаване на видео сигнал в кабината на машиниста. На метростанциите между перона и влака са предвидени преградни врати, които се отварят и затварят едновременно с вратите на влака. Предвидена е и възможност за управление на влака без машинист. Метрото на София е над 41 км, от които 21 са пуснати в експлоатация през последните 7-8 години. С тях в ежедневните си пътувания се придвижват около 370 000 души, спестените вредни емисии във въздуха са над 75 хил. т. на година. В момента се изграждат още 12 км нов трети лъч на софийското метро. Те са от бул. „Владимир Вазов“, през центъра, Орлов мост, „Красно село“, „Овча купел“ до Околовръстното при Горна Баня и ще бъдат готови до края на 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Първата мотриса за третия лъч на метрото вече е произведена"}
{"url": "https://trud.bg/%d0%bc%d0%b8%d0%bb%d0%be%d1%88-%d0%b7%d0%b5%d0%bc%d0%b0%d0%bd-%d0%ba%d1%8a%d0%bc-%d0%bf%d1%83%d1%82%d0%b8%d0%bd-%d0%b2%d0%b8%d0%b5-%d0%bf%d0%be%d0%b1%d0%b5%d0%b4%d0%b8%d1%85%d1%82%d0%b5-%d0%b2-%d1%81/", "text": "Нормализирането на отношенията между Русия и Европейския съюз отговаря на общите интереси. Това заяви руският президент Владимир Путин след среща с чешкия му колега Милош Земан в Сочи , предаде ТАСС. Земан призова Русия и Западът да се откажат от взаимните санкции. „Въпреки санкциите, икономическото сътрудничество между Чехия и Русия се развива. Това обаче не означава, че съм се примирил. Знаете, че отдавна съм противник на санкциите“, каза Земан. Това се отнася както за санкциите на ЕС срещу Русия, така и за руските санкции срещу ЕС. В един момент на това трябва да се сложи край, призова чешкият президент. Във връзка със вчерашната среща между Путин и Асад, когото нарече „демократично избран президент на Сирия“, Земан заяви на руски език: „Вие победихте в Сирия. Асад владее практически цялата територия на Сирия с изключение на някои малки части“. Земан отбеляза, че в резултат на посещението на чешката делегация Русия и Чехия ще подпишат 13 документа за сътрудничество в икономическата сфера на обща стойност около 20 милиарда долара. На срещата руският президент е изразил пред чешкия си колега признателност за грижовното отношение и уважението към руските военни паметници в страната му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Милош Земан към Путин: Вие победихте в Сирия"}
{"url": "https://trud.bg/%d0%b0%d1%82%d0%b8%d1%8f-%d0%bd%d0%b0-%d0%b1%d1%83%d0%bd%d1%82-%d0%b7%d0%b0%d1%80%d0%b0%d0%b4%d0%b8-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-16-%d0%b3%d0%be%d0%b4%d0%b8%d1%88%d0%bd/", "text": "Жителите на бургаското село Атия излязоха на протест и блокираха пешеходната пътека на пътя Бургас-Созопол. Повод за бунта им стана поредната катастрофа, отнела живота на 16-годишния Костадин Джардов. Призори в понеделник момчето бе блъснато и убито от джип, докато пресичало на зебрата към автобусната спирка, за да отиде на училище в Бургас. Кметицата на Атия Ренета Стоева разказа, че многократно е поставяла въпроса за опасността от инциденти на това място, но нищо не е направено. Местните хора заявиха, че искат пасарелка, светофар, кръгово или друго решение, но дотогава нито самите те, нито пък децата им ще пресичат. “Не може всеки ден да ставаме със страх кой от нас ще е поредната жертва”, говореха гневните хора. Във вторник жителите на Атия и близките села Черноморец и Равна гора започнаха подписка за спешното обезопасяване на кръстовището. При блокадата движението бе спряно и хората положиха на асфалта стотици карамфили. Приятели и съученици на Костадин плачеха и пресичаха по няколко пъти пред спрелите коли, за да покажат, че искат трагедиите да спрат. Снимката на отличника от техникум “Асен Златаров”, който мечтаел да следва в чужбина, бе залепена на стълба, който се намира точно между пешеходната пътека и спирката, на която десетки деца всеки ден чакат автобуса за Бургас, за да отидат на училище. На мястото бе и Христо Бърдуков, известен неотдавна като кореспондент на предаването “Господари на ефира”, а сега като общинар в Созопол, отговарящ за младежта и спорта. “Загиналите тук не са един или двама, те са над 10. Благодарение на инициативата на кметовете на Бургас, Созопол, Приморско се сложи мантинелата, разделяща шосето на две и намаляха челните катастрофи. Но пътят остана един от най-опасните”, каза Бърдуков. Събраните хора коментираха, че има камера на КАТ, която трябва да стряска нарушителите, каращи с повече от 60 км/ч, но почти от половин година тя не работела. От създадения в понеделник инициативен комитет “Атия за живот и бъдеще на децата ни” ще настояват камерата да се възстанови. “Ще направим всичко възможно да лятото тук да има пасарелка за пешеходците. Още днес на мястото ще пристигнат техническите експерти, за да започнат работа по проекта. Веднага след това ще направи и кръгово движение за автомобилите. Поемаме категоричен ангажимент”. Това заяви вчера инж. Дончо Атанасов, шеф на Агенция “Пътна инфраструктура” (АПИ). Той бе командирован спешно вчера от регионалния министър Николай Нанков. Шефът на АПИ увери протестиращите в Атия, че има пълната подкрепа на премиера Бойко Борисов и ще бъдат осигурени средства за изграждане на двете съоръжения. Инж. Атанасов уточни, че като временна мярка ще се постави нова “шумна маркировка”, която с грапавините си да кара шофьорите да намалят скоростта.", "date": "2017.11.21", "title": " Атия на бунт заради смъртта на 16-годишния Костадин\t\t\t"}
{"url": "https://trud.bg/90-%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d0%ba%d1%80%d1%83%d0%bc%d0%be%d0%b2%d0%b3%d1%80%d0%b0%d0%b4-%d0%bf%d0%be%d0%bb%d0%be%d0%b6%d0%b8%d1%85%d0%b0-%d0%ba%d0%bb%d0%b5%d1%82%d0%b2/", "text": "Със засаждането на дръвчета в Гората на Апостола на свободата в Карлово студентите от Университета по библиотекознание и информационни технологии (УниБИТ) ще отдадат тази сряда почит пред паметта на Васил Левски по повод 180-годишния юбилей от рождението на най-великия българин. Тържественият ритуал ще започне в 10.30 часа, а в залесителната акция ще се включат представители на Община Карлово, Националния музей „Васил Левски” и Държавно горско стопанство-Карлово. От 13.30 часа в Националния музей „Васил Левски” студенти и докторанти ще представят свои разработки за Апостола на свободата, актуални оценки за делото на Васил Левски в социалните мрежи и средствата за масово осведомяване, задействане на елементи от националната културна памет по време на юбилеите и др. През тази седмица 90 ученици от Крумовград пък пристигнаха в Карлово, за да положат клетва за вярност към родината и идеите на Апостола на свободата в родния град на Васил Левски. Заместник-кметът на Карлово Стойо Карагенски пожела на осмокласниците от СУ „Васил Левски” в Крумовград полагането на такава клетва да стане традиция в тяхното училище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " 90 ученици от Крумовград положиха клетва за вярност към родината в Карлово"}
{"url": "https://trud.bg/%d0%b4%d0%b5%d0%bd-%d0%bd%d0%b0-%d0%be%d1%82%d0%b2%d0%be%d1%80%d0%b5%d0%bd%d0%b8%d1%82%d0%b5-%d0%b2%d1%80%d0%b0%d1%82%d0%b8-%d0%b2-%d0%ba%d0%be%d0%bc%d0%bf%d0%bb%d0%b5%d0%ba%d1%81%d0%b0-%d0%bf%d0%be/", "text": "Изключително красиви картини, вкусни сладки, изящни изделия от глина, зумба танци и песни бяха само част от изненадите по случай Деня на християнското семейство в Комплекса за социални услуги „Олга Скобелева“ в Пловдив. Днес той беше отбелязан и с Ден на отворените врати и богата програма под надслов „Творим добро и красота“. В едно от ателиетата – това по рисуване, където младежи творяха няколко картини, активно се включи и заместник-кметът Георги Титюков,. Той не пропусна да им пожелае да следват мечтите си и целите, за да успеят, в това, което правят или искат да правят. Проектът „Цветно“ на асоциация „Голям брат, Голяма сестра“, който е в партньорство с фондация “Ценности, добродетели и интегритет“ и с финансовата подкрепа на фондация „Пловдив 2019“ представи картини, рисувани с пръсти от деца от комплекса. В Центъра за социална рехабилитация и интеграция пък бяха изложени коледни картички и изделия от глина, отново направени от сръчните ръце на младежите в ателието по грънчарство. В „Хлебната къща“ те месиха и пекоха хляб с помощта на доброволците от БЧК. Специално за децата бяха организирани твворчески ателиета „Сръчни ръце“, „Мънисто“ и „Терапия чрез музика“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Ден на отворените врати в Комплекса по социални услуги „Олга Скобелева” в Пловдив"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0%d1%82%d0%b0-%d0%b2-%d0%ba%d1%83%d1%85%d0%bd%d1%8f%d1%82%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82-%d0%b4%d0%b0-%d0%bf%d0%b5/", "text": "Според 81% от българите най-важната роля на жената е да се грижи за дома и семейството, а на мъжа – да печели пари. Това показват данни на Евробарометър, събрани през юни 2017 година. България е държавата в целия Европейски съюз, в която най-много хора са съгласни с посочените твърдения. На другия полюс е Швеция, в която само 11% от хората смятат, че мястото на нежния пол е до печката. В целия Европейски съюз 54% смятат, че не това е най-важната роля на жената. За 62% от българите е приемливо мъжете да плачат, което е най-ниският процент в ЕС. Отново на срещуположния полюс е Швеция, където за 99% от анкетираните е приемливо мъжете да плачат.  България попада и в челните места на общества, които смятат, че е по-вероятно жените да взимат решения, базирани на емоциите си – 83% са отговорили с „да”, което е равно на данните за Чехия и Словакия.  Според 68% от българите мъжете трябва да взимат отпуск за гледане на дете. На обратното мнение са 14%. За 78% от анкетираните в страната жените разполагат с по-малко свобода заради семейните си задължения. Общо 87% подкрепят законови мерки, които да гарантират равенството между мъжете и жените в политиката. На обратното мнение са 4%. На въпроса бихте ли казали, че във вашата компания се обръща достатъчно внимание на въпроса за равното заплащане между мъже и жени, сме на дъното на класацията с 23% отговорили „да” и 28% – „не” и 32% – това не е въпрос в моята компания. Голяма част от българите смятат, че в политиката у нас е постигнато полово равенство. 64% от нашите сънародници са отговорили с „да” на този въпрос. В другата крайност се намира Франция. Едва 32% от населението смята, че в политиката в страната е постигнато полово равенство.  Българите отговорят положително и на въпроса дали има полово равенство в работната среда у нас – 67% са отговорили положително на този въпрос. В дъното на класацията тук отново са французите, от които 29% смятат, че има полово равенство на работното място. Обобщено българите са най-склонни да си създават стереотипи на базата на пола, показва изследването. 12,4% от хората признават, че мислят по този начин, което ни поставя на първо място в Европа. Веднага след нас се нареждат унгарците с 11,3% и литовците с 10,9%. Най-малко склонни към създаване на стереотипи са гражданите на Швеция (3%), Дания (4,4%) и Холандия (4,6%). Страната ни е далече и от средните стойности за ЕС заедно с Великобритания – 7,3%. Жените у нас получават по-ниски заплати от мъжете, вследствие на което, поради по-ниската си пенсионна възраст, получават по-ниска пенсия и обезщетение. Това показват анализи на синдикатите от КНСБ.  Според данните тенденцията е за нарастване на разликата в заплащането по пол и през 2015 г. той достига 14,2%, по данни на НСИ, при 10,6% през 2007 г. Шест от най-нископлатените браншове у нас са с преобладаващо участие на жени. Те са в сферата на търговията, почистването, услугите. В здравеопазването санитари и медицински сестри на места получават много ниски заплати. Според изследване на КНСБ заплати с чисти доходи над 1000 лв. взимат два пъти повече мъже, отколкото жени. Това са малкото жени, които работят в IT сектора, банковия сектор, енергетиката и далекосъобщенията. Друго изследване на Световния икономически форум (СИФ) за 2017 година в световен мащаб показва, че жените ще трябва да изчакат 217 години, преди да започнат да печелят колкото мъжете и да са представени наравно на работното място. За втора поредна година швейцарската организация с нестопанска цел отчита влошаване на икономическото неравенство, като измерва колко мъже и жени участват в работната сила, доходите, които те изкарват и професионалния им напредък. Миналата година СИФ обяви, че нежният пол ще постигне икономическо равенство след 170 години спрямо 118 години през 2015 година Като цяло Исландия, Норвегия, Финландия, Руанда и Швеция се нареждат най-високо сред 144 държави, сравнени по напредък в равенството в четири области: образование, здраве и оцеляване, икономическа възможност и политическо овластяване. България заема 18-о място в класацията, според глобалния индекс в доклада, поместен на сайта на СИФ. Що се отнася до цялостните нагласи на съюза, от Европейската комисия посочват, че според европейците все още не е постигната равнопоставеност между половете. Въпреки това статистиката на Евробарометър показва, че 90% от европейците считат, че насърчаването на равнопоставеността на жените и мъжете е важно за обществото, икономиката и лично за тях. Половината от европейците са на мнение, че би трябвало да има повече жени на постове, свързани с вземането на политически решения, а 70% от запитаните подкрепят използването на правни мерки, за да се гарантира равнопоставеността между мъжете и жените в политиката. Над 80% от европейците смятат, че мъжете би трябвало да поемат равен дял от домакинските задължения и да ползват родителски отпуск, за да се грижат за децата си. Въпреки това повечето от запитаните са на мнение, че жените все още прекарват повече време от мъжете в домакинска работа и грижи за децата (73%).  Общо 90% от европейците заявяват, че е неприемливо жените да получават по-ниски възнаграждения от мъжете. Възнагражденията на жените в Европа са все още средно с 16.3 % по-ниски от тези на мъжете, посочва Европейската комисия. Разликата в заплащането на жените и мъжете не е намаляла през последните години и това се дължи до голяма степен на факта, че жените по-трудно си намират работа, работят в по-ниско платени сектори, получават по-малко повишения, прекъсват по-често кариерата си и извършват повече неплатен труд. Европейската комисия стартира нова инициатива под наслов “Правата на жените в смутни времена”, отчитайки резултатите от проучването на Евробарометър, които показват, че в държавите от ЕС все още не е постигната равнопоставеност между половете. За да се реши този проблем, Европейската комисия представи план за действие за преодоляване на разликите в заплащането на жените и мъжете за периода 2018-2019 г. Изпълнението на плана ще способства за по-добро спазване на принципа за еднакво заплащане, като се разгледа възможността за изменение на Директивата за равното третиране на мъжете и жените. Комисията призовава Европейския парламент и държавите членки да приемат бързо предложението от април 2017 г. относно равновесието между професионалния и личния живот. За тази цел се препоръчва да се финансират проекти за подобряване на баланса между половете на ръководни позиции на всички равнища и да се насърчават правителствата да приемат конкретни мерки за подобряване на баланса между половете при вземането на решения. Първият заместник-председател на Комисията Франс Тимерманс заяви: Жените в Европа имат право на равнопоставеност, възможности за реализация и безопасност, но за прекалено много жени тези права остават само на теория.", "date": "2017.11.21", "title": " Българката  в кухнята, българинът да  печели и да не реве (ИНФОГРАФИКА)\t\t\t"}
{"url": "https://trud.bg/%d0%bf%d0%b0%d0%bf%d0%b0%d1%82%d0%b0-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d1%8a%d1%82%d0%bd%d0%b8%d1%82%d0%b5-%d0%bf%d0%be%d0%bb%d0%b8%d1%86%d0%b0%d0%b8-%d0%b2-%d0%b8%d1%82%d0%b0%d0%bb/", "text": "Папа Франциск призова служителите на пътната полиция да проявяват и хуманност, и милост към нарушителите на правилата. На среща с ръководители на сектора в Италия, който отбелязва 70-тата си годишнина, светият отец призова полицаите да се опитват да вникват в причините за нарушението и да не го отъждествяват с извършителя, защото такова отношение вреди и създава отмъстителност, съобщи  . Животът сега се характеризира със забързаност и конкуренция, казва папа Франциск. По думите му, това кара водачите да виждат другите шофьори като препятствия или противници и да карат по улиците като във Формула едно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Папата призова пътните полицаи в Италия за хуманност и милост към нарушителите"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-9/", "text": "Седмичното правителствено заседание ще се проведе в сряда, 22 ноември, от 10 ч при следния предварителен дневен ред: 1. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ  Внася: министърът на транспорта, информационните технологии и съобщенията 2. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ЛУКОВИТ, ОБЛАСТ ЛОВЕЧ  Внася: министърът на регионалното развитие и благоустройството 3. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛЕВЕН, ОБЛАСТ ПЛЕВЕН  Внася: министърът на регионалното развитие и благоустройството 4. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПРОВАДИЯ, ОБЛАСТ ВАРНА  Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЯМБОЛ, ОБЛАСТ ЯМБОЛ  Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА ХАРМАНЛИ, ОБЛАСТ ХАСКОВО  Внася: министърът на регионалното развитие и благоустройството 7. ПРОЕКТ НА РЕШЕНИЕ ЗА УТВЪРЖДАВАНЕ НА РАМКОВОТО СПОРАЗУМЕНИЕ МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И АВСТРАЛИЯ, ОТ ДРУГА СТРАНА  Внася: заместник министър-председателят по правосъдната реформа и министър  на външните работи 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ И МИНИСТЕРСТВОТО НА ОТБРАНАТА НА ОБЕДИНЕНОТО КРАЛСТВО ВЕЛИКОБРИТАНИЯ И СЕВЕРНА ИРЛАНДИЯ ОТНОСНО ВЗАИМНА ЛОГИСТИЧНА ПОДДРЪЖКА  Внася: заместник министър-председателят по обществения ред и сигурността  и министър на отбраната 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА НА РЕПУБЛИКА БЪЛГАРИЯ И МИНИСТЕРСТВОТО НА ИНФОРМАЦИОННОТО ОБЩЕСТВО И АДМИНИСТРАЦИЯТА НА РЕПУБЛИКА МАКЕДОНИЯ ЗА НАМАЛЯВАНЕ НА МЕЖДУНАРОДНИТЕ ТАРИФИ ЗА РОУМИНГ ЗА ТЕЛЕКОМУНИКАЦИОННИ УСЛУГИ  Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3569-ОТО ЗАСЕДАНИЕ НА СЪВЕТА ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ НА ЕВРОПЕЙСКИЯ СЪЮЗ, ПРОВЕДЕНО НА 23 ОКТОМВРИ 2017 Г. В ЛЮКСЕМБУРГ  Внася: министърът на труда и социалната политика 11. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3570-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА, ФОРМАТ „ТЕЛЕКОМУНИКАЦИИ“, ПРОВЕДЕНО НА 24 ОКТОМВРИ 2017 Г. В ЛЮКСЕМБУРГ  Внася: министърът на транспорта, информационните технологии и съобщенията 12. ПРОЕКТ НА РЕШЕНИЕ ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА – СКАЛНООБЛИЦОВЪЧНИ МАТЕРИАЛИ – ВАРОВИЦИ, ОТ НАХОДИЩЕ „РАВНИЩЕ – 2“, УЧАСТЪЦИ „ЦЕНТРАЛЕН“ И „ИЗТОЧЕН“, РАЗПОЛОЖЕНИ В ЗЕМЛИЩАТА НА С. ГОРНА КРЕМЕНА И С. ВЪРБЕШНИЦА, ОБЩИНА МЕЗДРА, ОБЛАСТ ВРАЦА, НА „ЙОТОВ СТОУН“ ЕООД – МЕЗДРА  Внася: министърът на енергетиката 13. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „СТАРАТА КАРИЕРА“, РАЗПОЛОЖЕНА В ЗЕМЛИЩЕТО НА ГР. ВЕТРЕН, ОБЩИНА СЕПТЕМВРИ, ОБЛАСТ ПАЗАРДЖИК  Внася: министърът на енергетиката 14. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №603 НА МИНИСТЕРСКИЯ СЪВЕТ ОТ 2008 Г. ЗА ОПРЕДЕЛЯНЕ СЪСТАВА НА ПОСТОЯННОТО ПРЕДСТАВИТЕЛСТВО НА РЕПУБЛИКА БЪЛГАРИЯ КЪМ ЕВРОПЕЙСКИЯ СЪЮЗ В БРЮКСЕЛ, БЕЛГИЯ  Внася: министърът на образованието и науката 15. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА 2017 Г. ЗА ИЗПЛАЩАНЕ НА ДОПЪЛНИТЕЛНО ВЪЗНАГРАЖДЕНИЕ ЗА ПОСТИГНАТИ РЕЗУЛТАТИ ОТ ТРУДА НА ДИРЕКТОРИТЕ НА ОБЩИНСКИТЕ ДЕТСКИ ГРАДИНИ, УЧИЛИЩА, ЦЕНТРОВЕ ЗА ПОДКРЕПА ЗА ЛИЧНОСТНО РАЗВИТИЕ И ЦЕНТРОВЕ ЗА СПЕЦИАЛНА ОБРАЗОВАТЕЛНА ПОДКРЕПА  Внася: министърът на образованието и науката 16. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗАЦИЯ НА УЧИЛИЩНАТА МРЕЖА“, ОДОБРЕНА С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО  Внася: министърът на образованието и науката 17. ДОКЛАД ЗА РЕЗУЛТАТИТЕ ОТ УЧАСТИЕТО В ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 7 НОЕМВРИ 2017 Г. В БРЮКСЕЛ  Внася: министърът на финансите 18. ПРОЕКТ НА РЕШЕНИЕ ЗА ОСВОБОЖДАВАНЕ И ОПРЕДЕЛЯНЕ НА ЧЛЕНОВЕ НА ДЪРЖАВНАТА КОМИСИЯ ПО СИГУРНОСТТА НА ИНФОРМАЦИЯТА  Внася: министър-председателят 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА ИЗКЛЮЧИТЕЛНИ ПРАВА ЗА ИЗПОЛЗВАНЕ НА АУДИО-ВИЗУАЛНИТЕ ПРОИЗВЕДЕНИЯ, СЪЗДАДЕНИ ОТ БЪЛГАРСКАТА НАЦИОНАЛНА ТЕЛЕВИЗИЯ В КАЧЕСТВОТО Й НА ДОМАКИН – РАЗПРОСТРАНИТЕЛ НА КАРТИНА И ЗВУК ОТ СЪБИТИЯТА ПО ВРЕМЕ НА БЪЛГАРСКОТО ПРЕДСЕДАТЕЛСТВО НА СЪВЕТА НА ЕВРОПЕЙСКИЯ СЪЮЗ ПРЕЗ 2018 Г.  Внася: министърът за Българското председателство на Съвета на Европейския съюз  2018 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА ФИЛМОВАТА ИНДУСТРИЯ  Внася: министърът на културата 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ИЗПЪЛНЕНИЕ НА КОНВЕНЦИЯТА ПО КАСЕТЪЧНИТЕ БОЕПРИПАСИ И КОНВЕНЦИЯТА ЗА ЗАБРАНА НА ИЗПОЛЗВАНЕТО, СКЛАДИРАНЕТО, ПРОИЗВОДСТВОТО И ТРАНСФЕРА НА ПРОТИВОПЕХОТНИ МИНИ И ЗА ТЯХНОТО УНИЩОЖАВАНЕ  Внася: заместник министър-председателят по обществения ред и сигурността  и министър на отбраната 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ФУРАЖИТЕ  Внася: министърът на земеделието, храните и горите 22. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ЛЕГАЛИЗАЦИИТЕ, ЗАВЕРКИТЕ И ПРЕВОДИТЕ НА ДОКУМЕНТИ И ДРУГИ КНИЖА  Внася: заместник министър-председателят по правосъдната реформа и министър  на външните работи 23. ПРОЕКТ НА ПОСТАНОВЛЕНИЕ ЗА ПРИЕМАНЕ НА УСТРОЙСТВЕН ПРАВИЛНИК НА МИНИСТЕРСТВОТО НА КУЛТУРАТА  Внася: министърът на културата 24. ПРОЕКТ НА РЕШЕНИЕ ЗА ОСВОБОЖДАВАНЕ НА ЧЛЕН НА ИЗПЪЛНИТЕЛНИЯ СЪВЕТ НА АГЕНЦИЯТА ЗА ПРИВАТИЗАЦИЯ И СЛЕДПРИВАТИЗАЦИОНЕН КОНТРОЛ И ЗА НАЗНАЧАВАНЕ НА ЧЛЕН НА ИЗПЪЛНИТЕЛНИЯ СЪВЕТ НА АГЕНЦИЯТА ЗА ПРИВАТИЗАЦИЯ И СЛЕДПРИВАТИЗАЦИОНЕН КОНТРОЛ  Внася: министърът на икономиката", "date": "2017.11.21", "title": " Вижте какво ще решава Министерският съвет в сряда, 22 ноември 2017"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d0%ba%d1%8a%d1%82-%d0%b0%d0%bd%d0%b3%d0%b5%d0%bb-%d1%82%d1%83%d0%bb%d0%b5%d0%b2-%d1%81-%d0%bf%d0%bb%d0%b0%d0%ba%d0%b5%d1%82-%d0%b0%d1%81%d0%b5%d0%bd/", "text": "Асеновградският художник Ангел Тулев отбеляза своя 70-годишен рожден ден с традиционната си изложба в навечерието на Деня на християнското семейство в Градска библиотека „Паисий Хилендарски”. Кметът на община Асеновград д-р Емил Караиванов удостои твореца с почетен плакет „Асеновград” за големия му принос в популяризирането и личните му постижения в областта на изобразителното изкуство и по повод юбилея, който му бе връчен от заместник-кмета инж. Мария Вълканова. В официалното поздравление към художника кметът го поздрави за впечатляващите картини и богатата творческа биография. Експозицията бе представена от дългогодишния ценител на картините на Ангел Тулев и председател на Народно читалище „Родолюбие” Марияна Дафчева, а специален поздрав рожденикът получи от своя добър приятел акордеониста Димитър Ангелов – Цампито и народната певица Христина Беждремова. И тази година към традиционната изложба, посветена на Деня на християнското семейство, се включиха приложничката Дилянка Николова и младите художнички Благовеста Атанасова и Бони Вакрилова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " Художникът Ангел Тулев с плакет „Асеновград” за 70-годишния си рожден ден"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%81%d0%b0%d0%bc%d0%be%d0%ba%d0%be%d0%b2-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b3%d0%b5%d0%be/", "text": "– През последните години работим усилено по подготовка и кандидатстване с проекти по програми и мерки. Това е от изключителна важност за община Самоков, тъй като по този начин се осигурява финансиране за подобряване на инфраструктурата, инвестира се в образованието, социалната политика, екологията, здравеопазването. Успяхме да реализираме проекти за изграждане на водопровод и канализация на селата Белчин и Доспей, както и на курорта Боровец на първи етап. Имаме подготвени инфраструктурни проекти за водопроводи и канализации по селата, които обхващат всички села в подножието на Рила – Бели Искър, Маджаре, Мала Църква и Говедарци. Другият проект е за изграждане на водопровода на селата Широки дол, Райово и Продановци. Имаме готовност за кандидатстване и с втори етап за следващата година. Изградихме модерен Център за управление на отпадъците, като се стремим да насърчаваме и разделното събиране. Внесохме и проект за рекултивация на старото депо. От изключителна важност бе проектът за ремонти на отделения в МБАЛ-Самоков и закупуване на модерна медицинска апаратура. Община Самоков също инвестира собствени средства в медицинска апаратура и мога да кажа, че от тази страна болницата в Самоков разполага със съвременно и модерно оборудване. Изпълнихме проекти, чрез които внедрихме мерки за енергийна ефективност в три училища в Самоков, следващата година ще реализираме и още един проект за енергийна ефективност в друго самоковско училище по ОПРР 2014-2020. Със собствени средства и средства от МОН изграждаме в момента модерен физкултурен салон на най-старото училище в Самоков. – Естествено, не може да не сме удовлетворени и от изпълнените социални проекти. Ще посоча най-големия от тях, чрез който изградихме Център за настаняване от семеен тип. Благодарение на това 12 деца намериха свой дом. Като продължение на ангажираността ни към тези деца, кандидатстваме с проект за изграждане на Център за обществена подкрепа, където именно ще се оказват грижи и подкрепа за лица над 18 години. Отделно имаме функциониращ Консултативен център. Удовлетворен съм, че на 16 ноември подписах договор за близо 4 300 000 лв. по ПРСР, чрез който ще се осигури финансиране на основен ремонт на общински пътища. Тази седмица ще подпиша още един договор, с който по същата програма ще осигурим над 2 млн. лв. за ремонт на улици и тротоари в града. Успяхме да реализираме проекти и със собствени средства. В Самоков, Боровец и 24-те села поставихме енергоспестяващо осветление, с което освен икономии, постигаме и по-добра осветеност в населените места. От миналата година започнахме реализацията на проект за видеонаблюдение и вече има монтирани 75 камери в Самоков и 8 села. Значителни средства заделяме ежегодно за изграждане на нови или реновиране на съществуващи детски и спортни площадки. Много съм удовлетворен от изграждането на новия Крайречен парк, който изградихме с езеро, детски кът, модерен скейт парк, кътове за отдих. В продължение на две години реализираме проект, чрез който центъра на Самоков се превръща в едно прекрасно място за отдих и разходка. Имаме проектна готовност за реализация на обновяването на крайградските паркове и превръщането им в атрактивни места за отдих, забавление и спорт. Изграждаме цяла мрежа от велоалеи в града, което ни донесе тази година награда за „Еко Община”. Идеята е чрез пешеходни маршрути и велоалеи да осигуряваме подходи и към планината. От друга страна не мога да не подчертая, че три големи проекта имат готовност да бъдат реализирани на територията на община Самоков и те са свързани с туризма. Единият е за изграждане на ваканционен спа комплекс в с. Белчин, другият е за голф комплекс в с. Горни Окол и третият е за цяло селище в Плана планина – Зимният туризъм в района винаги се е свързвал освен с Боровец, но и с Мальовица и Говедарци, които също разполагат със ски писти и лифт. За начинаещи скиори, които правят своите първи стъпки в спорта, и търсят по-спокойно и по-малко натоварено място, бихме препоръчали Мальовица. Там при по-скромен бюджет биха имали сериозен напредък в усвояването на ски или сноуборд уменията. Мальовица също така е и предпочитано място от фристайл скиори, а дори и от нашия местен отбор по сноуборд фристайл, които оценяват високо характеристиките на това място. Зимният сезон „чука” на вратата и съвсем скоро ще започне активната му част. Ски зона „Боровец” е в очакване на подходящи температури за производство на технически сняг и за първия естествен валеж, за да могат и трасетата да бъдат подготвени оптимално и да посрещнат най-нетърпеливите ентусиасти. Нов вид лифт карта се предлага на гостите на курорта – сезонна карта за делнични дни, включваща и нощно каране, както и възможността за онлайн зареждане на лифт картите, което освен елиминиране на времето за чакане на опашки пред касите, гарантира и 5% отстъпка от цената през месеците декември и януари. Благодарение на усилията и инвестициите на общината, тази година се реализира първият етап от подмяна на водопровода и канализацията в Боровец, след което беше поставена изцяло нова асфалтова настилка в централната част, около хотелите и лифтовите съоръжения. Казусът за пожарната в Боровец също беше решен и службата ще остане да функционира при досегашните условия. Проведени бяха и две предсезонни срещи с всички отговорни и ангажирани с нормалното протичане на активния зимен сезон институции. Всички заявиха пълна готовност за обслужване и своевременна реакция при нужда. Записванията до момента вървят добре, почти няма свободни места за Коледните и Новогодишни празници. Част от туроператорите заявяват, че са продали контингентите си на 100% и според техни данни има лек ръст в интереса към Боровец за сезон 2017/2018. Основният посетителски интерес е от страна на българи, а при чужденците най-голям е делът на гостите от Великобритания, следвани от представители на Израел, Сърбия и Македония. Надяваме се и този сезон да регистрираме ръст в посещенията и приходите, разбира се. – Пистите и съоръженията на Боровец се стопанисват от фирма „Бороспорт”. Зимният туризъм е всъщност пазарен сегмент, т.е. ако не предлагаш добри условия, най-модерна съвременна техника и обслужване, няма как да си достоен за конкуренцията. Фирмата –концесионер инвестира ежегодно в лифтовете, в техниката за изкуствен сняг, увеличиха се и пистите за нощно каране. Предлагат се вече и нови системи за онлайн закупуване на карти, което ще реши проблема с опашките на лифтовете. Пред нас, като община, стои въпроса да решим проблема с паркирането в Боровец. От миналата година станахме свидетели на огромен туристопоток със собствени автомобили, което значително затрудни паркирането. Тази година сме взели някои решения, с които се надявам, че няма да има такива затруднения в паркирането. Погрижили сме се да направим добра схема за разпределението на съдовете за изхвърляне на отпадъци, за да избегнем замърсяване на курорта. Но освен належащите проблеми, ние като община гледаме и в далечна перспектива. В момента тече международен конкурс за идеен проект за т.нар. „Златен триъгълник” на Боровец. Надявам се, че ще получим добри идеи за развитието на тази територия, която е най-централното място в курорта. През тази година бе приет Плана за уличната регулация на Боровец. Започваме да работим по проекти, съобразени с плана – подземни и надземни паркинги. Подготвяме проект за паркоустройство и благоустройство на парка зад хотелите „Самоков” и „Иглика”. Ще разработим и проект за мрежа от велоалеи, която да покрие цялостно територията на комплекса. Изработва се проект за реконструкция на Стария център на Боровец – фонтана и пространството около него. Не на последно място предвиждаме проектиране на спортен комплекс и атракциони в местността Широката поляна. Виждате, че основната част от проектите, които имаме намерение да разработим, са насочени към засилване на летните функции на курорта, като по този начин Боровец ще бъде атрактивна целогодишна туристическа дестинация. Това ни е основната задача – да мислим в перспектива и да се стремим към развитието на курорта в правилната посока, с точните планове, които да позволяват ефективно използване на територията и в същото време безкомпромисност към съхраняване на самобитността на курорта, опазване на околната среда и постигане оптимално съотношение в плановата основа за търговски и туристически обекти, атракциони, обекти на комплексното обществено обслужване. – Зимният туризъм е важен, но още по-важно и радостно за нас е развитието на планинския туризъм, който бележи една устойчивост и плавно увеличение през последните години. Наред с развитието на планинския туризъм, който става все по-привлекателен, през лятото като бягство от големия град, както и задоволяване на търсенето и очакванията на запалените планинари. Активно се развиват като съпътстващи форми – спортния, алтернативния, еко, културно-историческия, деловия туризъм. Именно тези форми създават допълнителна стойност към престоя на всеки посетител в региона и допринасят за една пълноценна и изпълнена със съдържание почивка. Делът на българи спрямо чужденци бележи ръст в полза а българите и в момента разпределението им е 50/50, което е положителна тенденция на развитие и гарантиране добрите резултати на вътрешния туризъм. Реализиран ръст на посещенията в ски зоната за зимен сезон 2016/2017: близо 15%, като по-значителен е ръстът на ски услугите, продадени на място. Най-голям ръст бе реализиран през месец декември поради по-обилния снеговалеж в сравнение с предходната година. Ръстът на приходите от туризъм в община Самоков през последните 2 години – 2015 и 2016 г., по данни на НСИ, е 24%. – Изминалият сезон започна с увеличение на капацитета на системата за производство на технически сняг като броят на оръдията беше увеличен с 10%. Реализиран бе голям ремонт на един от емблематичните за Боровец хотели – „Рила”, който беше с изцяло обновени общи части и с изграден център за конференции, една от залите на който е с капацитет 700 човека. Непрекъснато се правят инвестиции в поддържане и доразвиване на информационната инфраструктура и осигуряване на безопасност в цялата ски зона. В обозримо бъдеще инвестициите ще са насочени към разширяване на капацитета на инсталацията за производство на технически сняг и включването на нови писти в системата, модернизация на лифтовите съоръжения и доразвиване и изграждане на байк трасетата и пешеходните пътеки в района. Ежегодно през летните месеци, се полагат големи грижи и се инвестирано много в поддържането и рекултивацията на пистите – затревяване, почистване, косене, което е насочено към избягване на ерозия и подготовка на терените за зимата, за да бъдат в оптимално състояние. – Забавянето на приемането на новия план означава, че старият продължава да действа. Нормално е един план отпреди 25 години вече да не е актуален, да не задоволява потребностите нито на парковата дирекция, нито на общините, които сме зависими от него. Работим добре с Дирекция Национален парк „Рила”. Имаме доста идеи за нови екопътеки, планинска маркировка, трасета за преходи и други. Но за да пристъпим към проекти, с които да кандидатстваме или за да ги реализираме със собствени средства, е необходимо да бъде приет актуален план. – Моята позиция е, че трябва да се търси балансът. Не може да се развива един курорт като зимен, ако не се предложи повече и по-добра туристическа инфраструктура. Трябва да се инвестира в нови писти и съоръжения, за да може на туриста да се предложи по-интересен и по-качествен продукт. И в същото време всички тези действия трябва да са щадящи природата. Но съм против презастрояването, това сериозно би отнело от чара на курорта. В Боровец има изключително красива и ценна природа и затова на територията действат и сериозни рестриктивни режими, с цел опазването й. От друга страна именно запазената природа ни дава възможност да развиваме и летния туризъм и това е най-сериозния ресурс, който можем да използваме. Благодарение на съхранената природа, Боровец е красив и през зимата, и през лятото.   Владимир Георгиев е роден на 26 ноември 1973 година в Самоков. Има висше юридическо образование от ЮЗУ „Неофит Рилски” в Благоевград. Начело е на община Самоков за втори пореден мандат. По време на първия си мандат получава приза „Кмет на годината в Софийска област”.", "date": "2017.11.21", "title": " Кметът на община Самоков Владимир Георгиев пред „Труд“: Не може да развиваме зимен туризъм без инфраструктура\t\t\t"}
{"url": "https://trud.bg/%d0%b1%d1%81%d0%bf-%d1%81-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0-%d0%bf%d0%be%d0%b4%d0%bf%d0%be%d0%bc%d0%b0%d0%b3%d0%b0%d0%bd%d0%b5-%d0%bd%d0%b0-%d0%bd%d0%b0%d0%b2%d0%be%d0%b4/", "text": "БСП започна кампания в подкрепа на пострадалите от наводненията селища в Бургаско. Парламентарната група на левицата е взела решение да подпомогне с финансова помощ най-нуждаещите се домакинства от пострадалите села. Това са четири населени места в община Камено и едно в община Бургас. Първото село, което представителите на БСП – депутатът Николай Тишев, общинският председател Живко Господинов и общинският съветник в ОбС-Бургас Чанко Мирчев са посетили е Равнец. Там социалистите са се срещнаби с най-пострадалите жители на селото, като са им предоставили съответната парична помощ. Средствата били предварително разпределени от Обществения съвет на селото. Това е първата стъпка от цялата кампания на партията, която ще завърши до края на месец декември, съобщиха от БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.21", "title": " БСП с кампания за подпомагане на наводнените селища"}
