{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%b1%d0%b5%d1%88%d0%b5-%d0%b3%d0%be%d1%81%d1%82-%d0%bd%d0%b0-133-%d0%b0%d1%82%d0%b0-%d1%81%d0%b5%d1%81%d0%b8/", "text": "Министърът на младежта и спорта Красен Кралев и генералният секретар на Българския олимпийски комитет Белчо Горанов бяха гости по покана на президента на МОК Томас Бах на 133 сесия на Международния Олимпийски Комитет в Буенос Айрес, съобщиха от министерството. На нея за първи път се взе решение, Олимпийски игри да се проведат в Африка. Дакар, Сенегал ще бъде домакин на Летните младежки олимпийски игри през 2022. Преди това българските гости присъстваха на презентацията на доклада за хода на подготовката на Зимните младежки олимпийски игри през 2020, които ще се проведат в Лозана, Швейцария. Кралев обсъди с проф. Угюр Ерденер, вицепрезидент на МОК и Ненад Лалович, член на изпълкома на МОК, кандидатурата на София за домакин на Зимните младежки олимпийски игри през 2024. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Министър Кралев беше гост на 133-ата сесия на МОК по покана на Томас Бах"}
{"url": "https://trud.bg/%d0%bd%d0%b0%d1%80%d0%b0%d1%81%d1%82%d0%b2%d0%b0%d1%82-%d0%bd%d0%b0%d0%b5%d0%bc%d0%b8%d1%82%d0%b5-%d0%bd%d0%b0-%d0%be%d1%84%d0%b8%d1%81%d0%b8-%d0%b2-%d1%81%d0%be%d1%84%d0%b8%d1%8f/", "text": "Над 50% от планираните работни пространства вече са договорени Наемите на първокласни офис площи в София се повишиха през първото тримесечие на тази година заради голямото търсене, показват данните на консултантската компания Cushman & Wakefield Forton. Средните оферти в сегмента на първокласните офиси вече са 14 евро за кв. м, при 13,5 евро за кв. м през 2017 г. Като цяло при високия клас офиси наемите варират между 12 и 14 евро за кв. м в зависимост от локацията на сградата. Най-скъпо се предлагат сгради в централните райони и по протежение на големите булеварди. Наемните цени за клас B се движат между 9 и 11 евро/кв. м. „Наемодателите остават в комфортна позиция в резултат на все още ограниченото предлагане на първокласни офис площи и това доведе до нов плавен ръст на наемите. Очакваното завършване на над 190 хил. кв. м нови офиси тази година обаче ще балансира пазара и не очакваме наемите да продължат да се покачват“, коментират от компанията. По данни на Forton през първото тримесечие на 2018 г. са сключени наемни договори за 36 296 кв. м офиси, което е 4% ръст спрямо същия период на миналата година. Продължаващото покачване на обема на пазара е в резултат от набраната инерция през 2017 г., когато наемните сделки достигнаха рекордните почти 200 хил. кв. м. Основен двигател остават компаниите от IT и BPO сектора (включващ центровете за обслужване на клиенти и за поддръжка), които се разрастват или търсят по-добри локации. Сред по-значимите сделки през периода беше тази за 6 300 кв. м в широкия център на София, в новострояща се офис сграда, чието завършване се очаква тази година. С този и други сделки през периода над 50% от планираните за завършване през 2018 г. офис площи вече са заети. Договорът на Kaufland Services за 2 082 кв. м в сградата на строителната компания „Филто-С“ на бул. „Тодор Александров“ е друга важна сделка от началото на 2018 г. През първото тримесечие нямаше нови завършени сгради и общото предлагане на офис площи остана 1 728 233 кв. м. Средното ниво на незаетост на пазара леко намаля до 9,2% в резултат от високата наемна активност и липсата на новозавършени сгради. Прогнозите обаче са нарастващото предлагане да доведе до плавен ръст на свободните площи през следващите години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Нарастват наемите на офиси в София\t\t\t"}
{"url": "https://trud.bg/%d0%bf%d1%80%d0%be%d1%86%d0%b5%d1%81%d1%8a%d1%82-%d0%b7%d0%b0-%d0%ba%d0%bb%d0%b5%d0%b2%d0%b5%d1%82%d0%b0-%d0%bc%d0%b5%d0%b6%d0%b4%d1%83-%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%bd%d0%b8/", "text": "Софийският градски съд (СГС) проведе последното заседание по делото между премиера Бойко Борисов и лидера на БСП Корнелия Нинова. Повод за процеса са разменени реплики между двамата при техни телевизионни участия. Борисов е завел иск за 26 000 лева, след като Корнелия Нинова изрекла думите “Крадецът вика: Дръжте крадеца” в интервю. Тя е завела насрещен иск за 30 000 лв., защото била обидена, че я нарекъл “Госпожа лъжа”. Днес показания даде бившият министър на околната среда и водите Ивелина Василева, която присъствала на партийното събрание, на което Борисов нарекъл Нинова “Госпожа лъжа”. Василева обаче каза, че не е чула подобна реплика. Адвокатите на Нинова и Борисов имат срок от две седмици да представят писмени бележки, след което СГС ще се произнесе с решение по спора.    ", "date": "2018.10.08", "title": " Процесът за клевета между Борисов и Нинова пред финал"}
{"url": "https://trud.bg/%d1%82%d1%80%d0%b0%d0%ba%d0%b8%d0%b9%d1%81%d0%ba%d0%b0-%d1%86%d0%b0%d1%80%d1%81%d0%ba%d0%b0-%d1%80%d0%b5%d0%b7%d0%b8%d0%b4%d0%b5%d0%bd%d1%86%d0%b8%d1%8f-%d1%82%d1%8a%d1%80%d1%81%d1%8f%d1%82-%d0%b0/", "text": "Важен обект от тракийската епоха край Златоград започват да проучват археолози, водени от доц. д-р Здравко Димитров и магистър Полина Пиперкова. Според учените вероятно става дума за тракийска царска резиденция, подобна на тези, които са открити в местността “Кози грамади” в Средна Гора, край Копривщица и Синеморец. Предстоящите разкопки на обекта, който датира най-общо от IV-III в. пр. Хр., се финансират от Александър Митушев и ще бъдат наблюдавани от проф. Николай Овчаров. Именно историкът за първи път е проучвал интересната на­­ходка през 2004 г., когато разкрива на малък хълм останките на няколко сгради от тракийската епоха. Междувременно при направени обхождания вчера се откриха останките от мощна крепостна стена.", "date": "2018.10.08", "title": " Тракийска царска резиденция търсят археолози"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d1%81%d0%b5-%d1%81%d1%8a%d0%b1%d1%80%d0%b0%d1%85%d0%b0-%d0%bd%d0%b0-%d0%bf%d0%bb%d0%be%d1%89%d0%b0%d0%b4/", "text": "Десетки граждани се събраха на площад „Св. Неделя“ в памет на телевизионната водеща Виктория Маринова. Събралите се на площада граждани настояват медиите да реагират на убийство в Русе. Бяха запалени свещи в нейна памет. Гражданите носят плакати с надписи: „Няма правда-няма мир“ и „Виктория Маринова-поклон“, както и снимки на журналистката. Бдения се организират и в Русе, Стара Загора, Пловдив и Ямбол. Тялото на 30-годишната телевизионна водеща, която е била и административен ръководител на русенската телевизия TVN, бе открито на 6 октомври. Разследването на изнасилването и убийството на Виктория Маринова продължава трети ден. До момента няма заподозрени и се работи по всички версии. Според криминалистите смъртта й е настъпила след удари по главата и задушаване. Извършени са огледи и претърсвания, разпитани са свидетели. От БСП настояха за действия от правителството за разкриване на мотивите за убийството. От партията заявиха, че очакват и конкретни мерки за защита на свободата на медиите. Жестокото убийството на телевизионната водеща намери отзвук и в световните медии. Паметта на журналистката бе почетена с едноминутно мълчание на площада. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Десетки граждани се събраха на площад „Св. Неделя“ в памет на Виктория Маринова"}
{"url": "https://trud.bg/ek-%d1%81%d0%bf%d1%80%d0%b5%d1%82%d0%b5-%d0%b8%d0%b7%d0%bd%d0%be%d1%81%d0%b0-%d0%bd%d0%b0-%d1%81%d1%82%d0%b0%d1%80%d0%b8-%d0%b4%d0%b8%d0%b7%d0%b5%d0%bb%d0%b8-%d0%b2-%d0%b8%d0%b7%d1%82%d0%be%d1%87/", "text": "Искаме мерки срещу вноса на замърсяващи коли Европейската комисия предупреди германските производители да не продават в Източна Европа старите дизелови автомобили. В Германия бе приет пакет от мерки срещу замърсяването на въздуха, които ограничават ползването на дизелови коли. Той предвижда дори акция производителите да заменят автомобилите, които се движат с дизелово гориво. „Реекспортът е просто изместване на проблемите с качеството на въздуха от запад на изток“, посочва еврокомисарят Елжбета Биенковска, отговаряща за вътрешния пазар, промишлеността, предприемачеството и малките и средни предприятия. По думите й все повече по-стари и опасни за околната среда дизелови автомобили са внасяни през границата в Източна Европа и продавани там евтино. Според Tagesspiegel повече от 100 000 употребявани автомобила са били изнесени през миналата година само в България, от които почти една трета са силно замърсяващи. „Би било законно, само ако старите автомобили, които не отговарят на изискванията, се изнасят, само след като са били модернизирани“, пояснява тя. Днес министрите на околната среда на страните от ЕС ще обсъдят мерки, с които да бъде ограничено замърсяването на въздуха чрез вноса на употребявани коли. На заседанието българският екоминистър Нено Димов, подкрепен от Полша и Словакия, ще поиска ЕК да предприеме мерки срещу замърсяването на въздуха във връзка именно с очаквания наплив на употребявани автомобили от богатите държави членки към Източна Европа. В дневния ред на Съвета се предвижда приемане на обща позиция на държавите на ЕС по Регламент, установяващ стандарти за емисиите на нови леки и лекотоварни автомобили. По инициатива на премиерите на държавите от Вишеградската четворка – Словакия, Унгария, Полша и Чехия, към която се присъедини и България, страната ни ще отстоява при определяне на намаляването на емисиите, да се отчита социално-икономическия елемент и не би приела намаление по-високо от 30%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " EK: Спрете износа на стари дизели в Източна Европа\t\t\t"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%b8-%d0%bf%d0%be%d0%b6%d0%b0%d1%80-%d0%b2-%d0%ba%d0%b0%d0%bd%d0%b0%d0%b4%d1%81%d0%ba%d0%b0-%d1%80%d0%b0%d1%84%d0%b8%d0%bd%d0%b5%d1%80%d0%b8/", "text": "Експлозия и последвал я пожар се случиха в рафинерията „Ървин Ойл” в канадската провинция Ню Брунсуик, съобщиха местни медии. От компанията потвърдиха в „Туитър” наличието на „голям инцидент“. „Активно преценяваме ситуацията по това време и ще споделяме повече информация, когато има такава“, казват от компанията. Снимки, публикувани в социалните мрежи, показват пламъци и стълб черен дим, издигащ се от рафинерията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Експлозия и пожар в канадска рафинерия"}
{"url": "https://trud.bg/%d1%80%d1%83%d1%81%d0%ba%d0%b8-%d0%ba%d0%bd%d1%8f%d0%b7-%d0%b4%d0%b0%d1%80%d0%b8-%d0%bb%d0%b8%d1%82%d0%be%d0%b3%d1%80%d0%b0%d1%84%d0%b8%d1%8f-%d0%bd%d0%b0-%d0%b0%d0%bb%d0%bc%d0%b0-%d0%bc%d0%b0%d1%82/", "text": "Княз Никита Лобанов-Ростовский дари рядка литография от френски вестник, издадена през 1891 г. на СУ “Св. Климент Охридски”. Дарението е по инициатива на АБВ и председателя й Румен Петков и бе прието от заместник ректора на Алма матер доц. д-р Георги Вълчев. То е по повод 130-годишнината от основаването на университета. На литографията е изобразено убийството на Христо Белчев, министър на финансите от правителството на Стефан Стамболов, който е разстрелян при опит за покушение срещу министър-председателя. Князът е потомък на човека, който е подписал мирния договор между Турция и Русия навремето. Князът връчи ново дарение с тематика от Руско-турската война 1877-78 г. на Плевен.", "date": "2018.10.08", "title": " Руски княз дари литография на Алма матер"}
{"url": "https://trud.bg/%d1%81%d0%b5%d0%b8%d0%b7%d0%bc%d0%b8%d1%87%d0%b5%d0%bd-%d0%b7%d0%b0%d0%b2%d0%be%d0%b9-%d0%b2-%d0%b1%d1%80%d0%b0%d0%b7%d0%b8%d0%bb%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%82%d0%b8/", "text": "Балотаж срещу левия Фернандо Хадад на 28 октомври Крайнодесният кандидат за президент на Бразилия Жаир Болсонаро спечели първия кръг от изборите в неделя с над 46% от гласовете при избирателна активност от близо 78 процента, предаде Би Би Си. Лидер на консервативната и популистка Социал-либерална партия (СЛП), Болсонаро (63 г.) ще се изправи на балотаж на 28 октомври срещу съперника си от лявата Партия на трудещите се (ПТ) Фернандо Хадад (55 г.), който взе 29 на сто от вота. Някога малката СЛП се очаква да стане най-голямата политическа сила в Конгреса в резултат на парламентарните избори, които се проведоха заедно с президентските, в сеизмичен завой в бразилската политика. Болсонаро и СЛП спечелиха най-вече от недоволството на гражданите от ПТ (управлявала от 2003 до 2016 г.) заради рецесията, насилието и престъпността и ширещата се корупция в най-голямата южноамериканска икономика. В излъчената във фейсбук победна реч политикът заяви, че бразилците имат две възможности – да поемат по пътя на просперитета, свободата, семейството и бог или по пътя на Венецуела, която е затънала в дълбока икономическа криза.  ", "date": "2018.10.08", "title": " Сеизмичен завой в бразилската политика\t\t\t"}
{"url": "https://trud.bg/14-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0%d0%bf%d0%be%d1%80%d0%b8%d1%80%d0%b0%d0%bd%d0%b8-%d0%bf%d0%be-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d0%b7/", "text": "Паричен превод в евро, който граничи с 14 млн. евро, е бил блокиран след сигнала на вицепремиера Томислав Дончев за злоупотреби при усвояването на средства от европейски фондове. Това каза в Русе главният прокурор Сотир Цацаров. Първоначалната проверка, която започна на 14 септември, е прераснала в досъдебно производство. Тогава Софийската градска прокуратура я възложи на ДАНС. “Със съдействието на ДАНС са извършени и действия по реда на Закона за мерките срещу изпиране на пари. Тези действия са довели и до запор на изключително крупна сума пари и блокиране на превод”, обясни вчера Цацаров и обяви, че по сигнала се работи изключително интензивно. Главният прокурор каза, че действията на ДАНС продължават и обхващат всички физически и юридически лица, независимо дали са търговци или сдружения с идеална цел, които фигурират в сигнала. “В рамките на сигнала е извършен и съответен анализ. Подадена е оперативна информация от ДАНС. В резултат на тази информация СГС е упражнил правомощията си по Закона за мерките срещу изпиране на пари”, каза още Цацаров.    ", "date": "2018.10.08", "title": " 14 млн. евро запорирани по разследване за злоупотреби с еврофондове"}
{"url": "https://trud.bg/%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%b8%d1%81%d1%82%d1%8a%d1%82-%d0%b1%d0%be%d1%82%d1%8c%d0%be-%d0%b1%d0%be%d1%82%d0%b5%d0%b2-%d1%83%d0%b1%d0%b8%d0%b5%d1%86%d1%8a%d1%82-%d0%bd%d0%b0/", "text": "Криминалистът, разследвал най-жестоките престъпления у нас помни сходни на убийството на Виктория. Сексуални посегателства, завършили с брутално отнемане на човешкия живот – без да има личен мотив. Според Ботьо Ботев, най-вероятно убийството на Виктория е инцидентно, а не планирано, съобщи  . „Тук се касае до действия инцидентни, брутални, нагли, които, ако се върна в миналото, са съпътствали почти всеки подобен случай. Имали сме случай когато се хване извършителят и го питаш защо така – вдига рамене: „Не знам, не помня нищо. Те изпадат в екстаз, психично заболяване”, спомня си Ботев. По думите му сексуалното насилие с фатален край в повечето случаи е съпътствано с изключителна наглост и бруталност, дори гавра. Мотивът  на посегателството е сексуален, а не грабеж, смята криминалистът. Според него до фаталния завършек се е стигнало заради желанието на извършителя да прикрие деянието си – което вероятно ще се окаже, че не е първото му. Според Ботев убиецът е психопат, но малко вероятно психично болен. Въпреки, че проверяват близката клиника: „Практиката медицинска казва, че тези, които са засегнати от по-стандартните форми на психично заболяване извършват действия без да се прикриват. А тук има умисъл, размисъл по отношение на прикриване на деянието”. Топ криминалистът вярва, че ако са използвани максимално първите часове след престъплението, убийството на Виктория ще бъде разкрито. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.08", "title": " Криминалистът Ботьо Ботев: Убиецът на Виктория Маринова е психопат, но малко вероятно психично болен"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-258/", "text": "Вдигат данъците на 3,4 милиона автомобила над 5 години Плащаме за стар и мощен Голф повече отколкото за нов Мерцедес. Общините ще определят размера на отстъпките.         Луд сексманиак убил Виктория Маринова Не била водеща хипотезата, че нападението е свързано с работата й. Слух, че има заподозрян за престъплението плъзна в Русе.           Трябва ли да върна работно облекло при напускане на работа? Трудово-правна консултация на „Труд“.             Над един милион българи са на военен отчет Те обаче не стигат за три хиляди резервисти – коментар на Спирдон Спирдонов.         Либералните глобалисти блокират България да върви напред Външният ни министър играе ролята на „караоке“, чийто песни са му спуснати от „дълбоката държава“ във Вашингтон, казва експертът по международна сигурност Боян Чуков в интервю за „Труд“.       Вартоломей руши православието, иска да е папа Константинополският патриарх има почти всички белези на еретик и разколник. Враговете на Русия отлично съзнават, че православието я крепи дори в най-тежки времена – анализ на д-р Илия Илиев.             Гибелният гняв Силует на Хабиб Нурмагомедов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Вижте акцентите в броя на вестник „Труд“ във вторник, 9 октомври 2018"}
{"url": "https://trud.bg/%d1%81%d1%82%d0%be%d1%8f%d0%bd%d0%be%d0%b2%d0%b8%d1%87-%d1%81%d0%b0%d0%bc%d0%be-%d0%ba%d0%be%d1%81%d1%82%d0%be%d0%b2-%d0%b5-%d0%b2%d1%8a%d0%b2-%d1%84%d0%be%d1%80%d0%bc%d0%b0-%d0%be%d1%82-%d0%bd%d0%b0/", "text": "„Левски“ удържа лидерската позиция и след 11-ти кръг. „Сините“ сразиха „Славия“ с 2:0 пред близо 10 000 зрители на стадион „Георги Аспарухов“. Под прожекторите отново бе Станислав Костов, реализирал и двете попадения за домакините. След двубоя обаче наставникът на тима Славиша Стоянович разкри, че освен позитивите в играта, има и много проблеми, с които трябва да се справя в движение. Опитният специалист призна, че голяма част от играчите му имат здравословни проблеми и това налага ротации в състава. „Паулиньо го мъчи малка контузия – обясни словенецът причината фланговият играч да бъде заменен на почивката. – Става въпрос за болки в адуктора. Заради тях той пропусна две тренировки през седмицата. Издържа само полувреме, но коректно призна, че не е на сто процента и го смених. Обертан също има травма.“  Стоянович допълни, че сега на ход е медицинският щаб на тима, тъй като проблеми имат и други играчи.  „Митрев направи магнитен резонанс. Тренира с отбора след седем дни пауза. Още изпитва болка в рамото и ще трябва да отиде на специалист, за да видим какво да прави. Ривалдиньо трябва да иде на операция. Серджиу Буш също има здравословни проблеми. Трябват му три седмици. От нападателите само Станислав Костов е във форма.“ Сега обаче предстои пауза в първенството, която ще даде възможност на част от играчите на „Левски“ да се възстановят преди тежкото гостуване на „Лудогорец“ на 20 октомври.  А за Костов това бе осмо попадение за сезона. Нападателят дели лидерската позиция в компанията на Клаудиу Кешерю от „Лудогорец“. Българинът обаче е с по-добра успеваемост предвид игровите минути. Костов е бил на терена в 691 минути, а румънецът – 765 минути. Трети сред стрелците е Мауридес с 6 гола, но в 877 минути.  Въпреки отличната форма, в която се намира обаче, бившият играч на „Пирин“ (Благоевград) остава извън сметките на селекционера Петър Хубчев.  „Винаги съм готов за националния отбор – обясни нападателят. – Всеки един футболист иска да играе за България. Старая се да се педставям добре във всеки мач. Ако г-н Хубчев ме повика, съм на разположение. Настроени сме за успех в предстоящия мач с „Лудогорец“. Надявам се да изиграем силен двубой и да се поздравим с победа.“", "date": "2018.10.08", "title": " Стоянович: Само Костов е във форма от нападателите"}
{"url": "https://trud.bg/%d0%b7%d0%b0%d1%89%d0%be-%d0%bc%d1%8a%d0%bb%d1%87%d0%b8%d1%82%d0%b5-%d0%ba%d0%be%d0%bc%d0%b8%d1%81%d0%b0%d1%80-%d0%b3%d0%b0%d0%b1%d1%80%d0%b8%d0%b5%d0%bb/", "text": "Няма убита журналистка в България. Убито е младо красиво момиче, което никога в живота си не се е занимавало с журналистика, камо ли с разследваща. Бог да прости. А на всички онези, които правят от трагедията политически капитал, господ да не прощава. Няма смисъл да ги изброявам. Само ще попитам защо мълчи българският еврокомисар Мария Иванова Неделчева, по мъж Габриел. Преди известно време тя започна борба с фалшивите новини. Минаха месец-два и тя се отказа от фалшивите новини, за да се посвети на борбата с дезинформацията. Е сега, когато след трагедията край Дунава, фекални дезинформационни потоци от оборите на Сорос в България заливат европейските институции и медии, защо мълчите госпожо Габриел? С коя точно дезинформация ще се борите?      ", "date": "2018.10.08", "title": " Защо мълчите, комисар Габриел?"}
{"url": "https://trud.bg/%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bd%d1%8f%d0%ba%d0%be%d0%bb%d0%ba%d0%be-%d0%bf%d1%8a%d1%82%d0%b8-%d1%81%d0%bc%d0%b5%d0%bd%d1%8f%d0%bb%d0%b0-%d0%bc%d1%8f%d1%81%d1%82%d0%be%d1%82/", "text": "Отстранената кметица на “Младост” Десислава Иванчева искала получаването на подкупа от строителния предприемач Александър Ваклин да стане пред сградата на Столичната община. Мястото за срещата обаче било променено в последния момент заради визита на американска делегация там. Това разказа самият Ваклин, който даде показания пред спецсъда. Той обясни, че в края на 2017 г. решил да подаде сигнал в ДАНС и спецпрокуратурата срещу Иванчева за длъжностно престъпление. Стигнал до решението, след като негови колеги от строителния бранш му казали, че след оплакване в прокуратурата, преписките им били придвижени. Няколко пъти искал срещи с Иванчева, записвал си час в приемното й време, но тя отказвала и бавела преписката. Благодарение на контактите си в “Младост” предприемачът се запознал с бившия кмет Петко Дюлгеров и го помолил за съдействие. Двамата се срещнали в кафене близо до ЦУМ и тогава Дюлгеров обявил тарифата на Иванчева и заместничката й Биляна Петрова – 20 евро м/кв. Пред магистратите Ваклин каза, че бил ужасен, но щял да помисли, а после се свързал с комисия “Антикорупция”. Няколко дни по-късно посредникът Дюлгеров му казал, че преписката няма да бъде придвижена, без да плати. По думите на предприемача, Дюлгеров му дал идеята да предложи на Иванчева сумата от 500 000 евро да бъде платена на части. Пред журналисти Ваклин отрече твърденията на Иванчева, че познава Бойко Борисов и Цветан Цветанов. Освен това той се оплака, че още не си е получил парите, които дал за акцията и с които бяха задържани тримата подсъдими.", "date": "2018.10.08", "title": " Иванчева няколко пъти сменяла мястото за подкупа\t\t\t"}
{"url": "https://trud.bg/%d0%b2%d1%80%d0%b0%d1%82%d0%b0%d1%80-%d0%b2%d0%ba%d0%b0%d1%80%d0%b0-%d0%b2-%d0%b1%d1%83%d0%bd%d0%b4%d0%b5%d1%81%d0%bb%d0%b8%d0%b3%d0%b0%d1%82%d0%b0/", "text": "В герой за тима си „Унион“ (Берлин) се превърна полският вратар Рафал Гикиевич в мача с „Хайденхайм“ от германската Втора Бундеслига. Двубоят завърши при резултат 1:1. В последните секунди домакините от немската столица изравниха. Голът вкара стражът Гикиевич с глава. Така „Унион“ остана единственият отбор без загуба след 9-ия кръг във Втора Бундеслига и със 17 точки заема второ място в класирането. Лидер е „Кьолн“ с 19 т. Любопитното е, че вратарят е брат на бившият играч на „Левски“ Лукаш Гикиевич. Нападателят игра за „сините“ през 2015-та, като в 6 срещи отбеляза 2 гола.", "date": "2018.10.08", "title": " Вратар вкара в Бундеслигата"}
{"url": "https://trud.bg/%d0%b7%d0%b0%d1%89%d0%be-%d1%81%d0%b0-%d0%bd%d1%83%d0%b6%d0%bd%d0%b8-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d0%b2%d0%b5%d1%80/", "text": "Особености на двата законопроекта Предстоят важни промени в Закона за вероизповеданията. Те следва да се разбират в един по-широк концептуален контекст и са предизвикани от турболентните геополитически процеси, свързани с ескалацията на радикалния ислям и мигрантските вълни. Инерцията на атеистичния режим отпреди 1989 г. неизбежно се отразява и на днешните отношения на държавата с вероизповеданията и тяхната роля в обществото. Понятието „светско“ все още се разбира неправилно като атеизъм. Сигурно мнозина ще се изненадат обаче, че понятието „светска държава“ не съществува в мнозинството от европейските конституции, в т.ч. в българската. Само пет конституции в Европа употребяват термина „светска държава“ – Франция, Турция, Сърбия, Косово и Русия (където обаче след възхода на Путин държавната практика е в друга посока). Това не е случайно, защото „светска държава“ означава изолиране на вероизповеданията от публичността. Докато „светско управление“ значи липса на религиозна мотивация в политиките и деклерикализация на държавния апарат, но съчетано с присъствие на религията в обществената дискусия. Дълго време за мястото на религиите в плуралистичното общество се лансираше хипотезата на крайните секуларисти – че модернизацията е императивно свързана със затваряне на религиозното в частната сфера на личността. Особено активни в тази посока бяха френските социални мислители и техните последователи, следващи традицията на Френската революция. Марсел Гоше, например, разглежда модерността като преместване на религията от публичната в частната сфера. Конституционните модели и обществените процеси в Европа и САЩ опровергават този краен секуларизъм. По думите на Юрген Хабермас хипотезата на секуларистите е невярна, защото много от държавите, които са катализатори на модерността, имат съществено преплитане с традиционните изповедания. Типичен пример е САЩ, където религиозното съзнание на голяма част от обществото е вън от съмнение, а религията присъства в публичните институции. Хабермас постулира, че модерното общество навлиза в нов стадий – на постсекуларизъм, при който държавното управление е светско, но църквите са ценностни говорители, които имат легитимно право да участват в обществената дискусия по политики и закони. Хосе Касанова констатира „деприватизация“ на религиозното и завръщането му във формирането на обществения морал. На свой ред професорът по политически науки в Колумбийския университет в Ню Йорк Алфред Степан е категоричен – видно от съвременното състояние на Западния свят, стриктното отделяне на църквата от държавата и затварянето на религията в частната сфера не са сред задължителните изисквания към демокрацията. Изповеданията нямат вето върху държавните политики и закони, но имат легитимното право да участват в обсъждането им. Те са общности, в които участват голяма част от гражданите и са изразители на техните ценностни разбирания. Постсекуларното общество по Хабермас не е реставрация на религиозното начало в управлението (десекуларизация), а включване на вероизповеданията в обществената дискусия по ценностните дилеми на обществото. Все в тази логика е и обръщането на практиката на Съда в Страсбург, който дълги години налагаше като универсален стандарт либералното, а от религиозно-философска гледна точка протестантско, разбиране, че религията е частно дело (forum internum). Тоест, че отношението на държавата към вероизповеданията следва да е на неутрално и дистанцирано. По известното дело „Лауци срещу Италия“, по което се присъединиха и още девет държави, в т.ч. България, през 2012 г. постанови, че държавно-църковните отношения (forum externum) са изцяло в свободата на преценка на държавите, която се основава на историческото наследство и цивилизационната принадлежност. Тоест, дали държавата ще поддържа специални отношения с традиционни и установени изповедания е въпрос на вътрешен консенсус и баланси в обществото. Истината е, че моделът на активно взаимодействие на държава и църква и нормиране на присъствие вероизповедания в сектори на управлението като армия, социално дело, затвори, образование, е характерен за Европа. В ЕС дори има и държави с обявена официална, държавна религия. Държавата финансира основните вероизповедания под различна форма в скандинавските държави, Гърция, Великобритания. Дори в самотната емблема на крайния секуларизъм Франция, в два от регионите с центрове Старсбург и Метц се прилага правен режим, при който държавата плаща заплатите на религиозните служители на четири признати вероизповедания, президентът на Франция назначава католическите епископи по предложение на римския папа, а правителството – ръководителите на другите три изповедания. В Полша пък, вероизповеданията имат право да сезират конституционния съд. И прочие. В този концептуален контекст трябва да се разглежда и назрялата необходимост от промени в Закона за вероизповеданията. Рисковете от радикалния ислям и нарастващите опасения, че мигрантската вълна може да подмени социокултурния код на европейската цивилизация, правят тези промени императив. Обстановката е коренно различна в сравнение с 2002 г., когато приехме действащия закон. От внесените два законопроекта, следва да се приеме за основа консенсусният проект на ГЕРБ, БСП и ДПС. За разлика от него проектът на „Обединени патриоти“ съдържа редица крайни и даже противоконституционни предложения – като например забрана за религиозни служби на език, различен от официалния български и забрана на анонимните дарения. Това е неразбиране на същността на конституционното право на вероизповедание и спецификите на отделните религии.  Още след изборите през 2017 г., когато станахме свидетели на недопустимо използване на религията за политически цели, при държавния глава Румен Радев бяха обсъждани необходимите промени във финансирането на вероизповеданията, за да се преустанови практиката турската държава да финансира български имами и заедно с това да се укрепи финансовата автономия на водещите вероизповедания. Това се превърна в обща държавна воля с решение на Консултативния съвет по национална сигурност от май 2017 г. Резултатът е сегашният консенсусен законопроект, който обаче не е под общ знаменател с доста спорния проект на „патриотите“. Предлага се промяна в модела на финансиране на вероизповеданията, в които участват значими части от българското общество – повече от 1 процент от населението според преброяванията. На тях ще се предоставя целева държавна субсидия за покриване на разходи за персонал, за образователни дейности и гробищни паркове. Появилите се опасения, че така би се нарушила автономията на вероизповеданията, не са основателни. И сега те получават целева субсидия за ремонт на храмове, която е обект на финансов контрол от държавата. По същия начин ще бъде и с новата субсидия. Вън от всякакво съмнение е, че щом се ползват публични средства, тоест пари на данъкоплатците, то ползвателят дължи отчетност и законосъобразнотто им ползване. Не се засяга вътрешната автономия на изповеданията, а това е техен дълг пред обществото, което им предоставя тези финансови средства целево. Щом, както и сега, ползват субсидия, трябва да се отчитат за нея. Ако приемем погрешната логика на възраженията – че се нарушавала автономията – то от това следва, че вероизповеданията не трябва да ползват никакви помощи и субсидии от държавата, защото са отделени от нея. Подобни постановки не намират опора в действащите правни режими в Европа, в т.ч. в държавите с преобладаващо православно изповедание. Добре е, че в законопроекта се забранява изплащане на заплати на религиозни общности от чужбина. Достойнство на консенсусния законопроект е изричната разпоредба, която задължава администрацията да предоставя на вероизповеданията за предварително становище проекти за нормативни актове. Това е изцяло в духа на меродавните концепции и практики на държавно-църковни отношения, които очертахме по-горе. Така ще бъде предотвратен волунтаризъм от типа – консултации по Истанбулската конвенция да се провеждат само с някои организации, защитаващи частични интереси, но не и с вероизповеданията. Усилията за актуализиране на Закона за вероизповеданията трябва да бъдат подкрепени. Съгласуването и прецизирането на предложенията започва сега във фазата на първото четене. Гласуването им ще усили в дългосрочен план имунната система на обществото срещу нахлуването на идеологически и религиозни течения, които ерозират устоите на нацията и нейната цивилизационна принадлежност. * Авторът е вносител на действащия Закон за вероизповеданията      ", "date": "2018.10.08", "title": " Защо са нужни промените в закона за вероизповеданията\t\t\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%b5%d0%b4%d0%b8%d0%bd-%d0%bb%d0%b8%d0%b4%d0%b5%d1%80-%d0%bd%d0%b0-66/", "text": "Руският лидер Владимир Путин навърши вчера 66 години, от които последните близо 20 е начело на страната си като президент или министър-председател. Подценен от мнозина в началото на политическата си кариера, днес той се нарежда сред най-влиятелните държавни ръководители в целия свят. Президентът ще проведе деня с роднини, близки и приятели, съобщи пред ТАСС вчера говорителят на Кремъл Дмитрий Песков, който изтъкна, че многобройните разговори с чуждестранни лидери, които поздравиха Владимир Путин за рождения му ден вчера включват и “сериозни теми”. Което на практика означава, че държавният глава отново ще бъде зает в почивния си и празничен ден. Списъкът и “калибърът” на поздравяващите Путин е внушителен, дори само на тези, които Кремъл официално разкрива. Основните пожелания за здраве и успехи обаче президентът приема на 7 октомври от роднините и близките си, за които не е известно особено много. Със съпругата си Людмила Путин се раздели през 2013 г. след 30-годишен брак. Двамата имат две дъщери – Мария (р. 1985 г. в Ленинград) и Катерина (р. 1986 г. в Дрезден). За техния личен живот обаче няма почти никаква официална информация. Според основната версия и двете са завършили университет под различна фамилия. Мария вероятно е омъжена за холандец, с когото се е запознала, докато живяла в кралството на ниските земи. Президентът обаче отрича някоя до щерките му да е живяла в чужбина. По-малката дъщеря по данни на руски и западни медии е Катерина Тихонова. Смята се, че е омъжена, а вероятно вече разведена с руския милиардер Кирил Шамалов (36 г.). Самият Путин е признавал, че има внуци, за които също не е известно нищо. На въпроса защо това е така, Путин е отговарял на пресконференция с тезата, че внуците му не трябва да растат като “принцове по кръвна линия”. Казва, че се среща рядко с дъщерите си и съжалява, че натовареният график не му позволява да си поиграе с внуците. Рядко се вижда и с бившата си съпруга Людмила, за която казва, че имат много добри отношения. Иначе московските медии хвалят Владимир Путин като ярък пример за сериозен привърженик на здравословния начин на живот. Рядко си позволявал да пийне чашка водка или халба бира. Всеизвестна е неговата страст към джудото, майстор на спорта е и по самбо, което днес вече не е толкова популярно у нас. От 2011 г. кара кънки на лед и играе хокей, а тази година стана ясно, че има и шофьорска книжка за товарен камион, който подкара по новооткрития мост до Крим. Увлича се и по подводен риболов, като е казвал, че предпочита в менюто си рибата пред месото. “Чай пия само зелен”, заявява Путин, който харесва ободряващата напитка повече от кафе. “За сладкото като цял съм равнодушен, като изключим сладоледа”, допълва той. През 2012 г. държавният глава бе домакин на закуска за журналисти, от която стана ясно, че сутрин хапва каша от елда и сурови яйца от пъдпъдък, които полива със сок от цвекло и хрян. В детството си обичал да чете Ръдиард Киплинг, а по-късно се насочил към Михаил Лермонтов. Известно е, че любимата му група е руската формация “Любэ”, но харесва още шведския квартет АББА, както и цигански песни. Един от личните му лекари казва, че Путин се отнася спекптично към лекарствата, дори да са обикновени таблетки за простуда. Президентът предпочитал народни средства за лечение – чай с мед, баня, масаж. Бори стреса с плуване. В политически план нарича себе си прагматик с консервативен уклон. Скептично и “без оптимизъм” се отнася към монархията. Владее английски и немски език. Владимир Путин стана и.д. президент на Русия на 31 декември 1999 г. с решение на тогавашния държавен глава Борис Елцин, след което печели изборите. След втория си мандат предаде щафетата на Дмитрий Медведев, за да стане премиер. През 2012 г. двамата си размениха ролите. Тази пролет Владимир Путин спечели нов 6-годишен мандат като президент. През май т.г. той заяви, че категорично се е придържал и се придържа към конституцията, която му забранява трети пореден мандат, след изтичането на поредния през 2024 г. “Конституцията не позволява това и смятам да се придържам към това правило в бъдеще”, каза Путин. Иначе на фона на колегите си в Г-20 Владимир Путин е близо до златната среда. Най-млад в групата на най-големите световни икономики е френският президент Еманюел Макрон, който през декември ще навърши 41 г. Най-възрастен пък е саудитският крал Салман (82 г.). В началото на първия си мандат 47-годишният Путин бе сред най-младите в Г-20.   Не мисли за пенсия На 66 години президентът Владимир Путин вече е на възраст за пенсия, дори с повишаването й, подписано от него този месец – 65 г. за мъжете и 60 г. за жените в Русия. В същото време руският лидер изобщо не мисли да се пенсионира, съобщи миналия месец говорителят му Дмитрий Песков. “Президентът разговаря с Джак Ма (шеф на корпорацията “Алибаба”, който мисли да се оттегля в заслужена почивка – б.р.) и много се учуди как китайският бизнесмен мисли да излиза в пенсия с неговата енергия”, заяви Песков. Путин заявил още, че самият той изобщо не възнамерява подобно нещо, което дори не му е хрумвало.   За него Не ми е враг Владимир Путин е мой съперник, но не ми е враг. Той представлява Русия, а аз – САЩ. Така че в известен смисъл сме конкуренти и тук не може да става дума за приятели и врагове. Вероятно някой ден в бъдеще можем да станем приятели.   Противниците му са психично болни Противници на курса на Путин вече няма, а и да има – това са психично болни хора и трябва да бъдат изпратени за диспансеризация. Путин е навсякъде, Путин е всичко, Путин е абсолютен и незаменим.   Неприкосновеност при негов отказ от властта Ако Путин се откаже от властта, трябва да бъде гарантирана неговата неприкосновеност…Не искам сътресения и хора, които да тичат по улицата с оръжие. Искам нормален преход на властта, при който на Путин трябва да бъде предложена сигурност за него, за семейството му, за парите и капиталите му, както и за някакъв ограничен кръг от неговите хора.   Проблемът не е само в него Проблемът, който стои пред нашата страна, се състои не само в личността на президента Путин, но и в системата, която е създал. В системата на еднолична власт, в рамките на която не съществува нито независим парламент, нито независим съд, нито независимо гражданско общество. Всички са принудени да тичат за пари в Кремъл. А което е най-смешното – за собствените си пари.            ", "date": "2018.10.08", "title": " Владимир Путин – Един лидер на 66"}
{"url": "https://trud.bg/%d0%b7%d0%b0-10-%d0%bc%d0%b8%d0%bd%d1%83%d1%82%d0%b8-%d1%81%d0%bf%d1%80%d1%8f%d1%85%d0%b0-%d0%b4%d0%b2%d0%b0%d0%bc%d0%b0-%d0%b4%d1%80%d0%be%d0%b3%d0%b8%d1%80%d0%b0%d0%bd%d0%b8-%d1%88%d0%be%d1%84%d1%8c/", "text": "Само за 10 минути пътни полицаи хванаха двама напушени шофьори в град Нови пазар, Шуменско, съобщиха от полицията в понеделник. Първият нарушител бил изловен около 17,20 часа на ул. “Васил Левски“ – зад волана на „Фолксваген Голф“ с шуменска регистрация бил местният жител В.В./23г./. Тествали го с дръг тест, който отчел наличие на марихуана и метамфетамин. Водачът отказал да даде кръвна проба и бил арестуван за едно денонощие. Към 17,30 часа на ул.“Христо Смирненски“ бил проверен и „Ситроен“, шофиран от 18-годишния Х.Х. При него е засечена наличие на канабис. И той отказал кръвна проба, и нощувал в ареста. Срещу напушените водачи са образувани бързи производства. Все по-често пътни полицаи хващат шофьори с дрога, за първите шест месеца на годината в Шуменско са засечени 24. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " За 10 минути спряха двама дрогирани шофьори"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5-%d1%81-%d0%bd%d0%be%d0%b6-%d1%81%d1%80%d0%b5%d1%89%d1%83-%d0%bf%d0%be%d0%bb%d0%b8%d1%86%d0%b0%d0%b8-%d0%b2-%d0%bf%d0%b0%d1%80%d0%b8%d0%b6%d0%ba/", "text": "35-годишен мъж е нападнал с нож двама полицаи в парижкото метро, съобщава Europe 1, като се позовава на полицията. Единият полицай е леко ранен. Нападението е станало в 6:15 часа сутринта местно време на станция Barbes — Rochechouart на втора линия на метрото. Според 20minutes преди нападението мъжът поискал цигари от пътниците във влака, а след това извадил нож и атакувал полицаите. Те обаче успели да го обезвредят. Според полицията мъжът е имал обвинения за притежание на наркотици, нелегално притежание на оръжие и насилие. Нападателят е задържан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Нападение с нож срещу полицаи в парижкото метро"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0-%d1%80%d1%83%d1%81%d0%b8%d1%8f-%d0%bf%d1%80%d0%b8%d0%b2%d0%b8%d0%ba%d0%b0-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b0-%d1%85%d0%be%d0%bb/", "text": "Посланичката на Холандия в Москва Рене Джоунс-Бос е повикана в руското външно министерство, съобщи ТАСС. Причината са   на Хага от 4 октомври, че Москва стои зад предотвратена от  срещу Организацията за забрана на химическите оръжия, разследваща случая с отравянето на Сергей Скрипал и дъщеря му. „Във връзка с кампанията за дезинформация, организирана в Хага, в понеделник във външното министерство ще бъде извикана посланичката на Холандия”, посочват от ведомството. В разгара на скандала руският посланик в Холандия Александър Шулигин също беше привикан във външното министерство на Холандия. По данни на холандските власти извършителите на кибератаката са четирима. Те бяха заловени на 13 април и върнати в Русия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.08", "title": " МВнР на Русия привика посланика на Холандия в Москва"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%bf%d0%b5%d1%82%d0%b8%d0%bc%d0%b0-%d0%b4%d1%80%d0%be%d0%b3%d0%b8%d1%80%d0%b0%d0%bd%d0%b8-%d1%88%d0%be%d1%84%d1%8c%d0%be%d1%80%d0%b8-%d1%81%d1%80%d0%b5/", "text": "Петима дрогирани водачи бяха заловени само през изминалите почивни дни, съобщиха от ОД на МВР-Сливен. С изключение на един, всички нарушители са на възраст под 30 години. Сред тях има и едно момиче на 22 години. Шофьорката е била с лек автомобил „Опел“, спряна е за проверка в Нова Загора. Пробата е дала положителен резултат за марихуана. Отново новозагорските служители на реда са установили 25-годишен водач да седи зад волана на „Мерцедес“ след употреба на метаамфетамин и амфетамин. В Твърдица са хванали 29-годишен мъж от Казанлък да кара „БМВ“ след употреба на амфетамин. Негов връстник от Сливен е заловен със същата марка автомобил след употреба на синтетична дрога да управлява. Друг сливенец, на 37 години, е шофирал „Опел“ по улиците из града след употреба на упойващото вещество бензодиазепин. Повечето от нарушителите ще бъдат изправени пред съда по бързото производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Хванаха петима дрогирани шофьори, сред тях – и млада жена"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb-%d0%bd%d0%b0-%d0%b5%d0%ba-%d0%b7%d0%b0%d1%8f%d0%b2%d0%b8-%d1%87%d0%b5-%d0%be%d1%87%d0%b0%d0%ba%d0%b2%d0%b0-%d0%b1%d1%8a%d1%80%d0%b7%d0%be-%d0%b8/", "text": "Говорител на Европейската комисия в Брюксел заяви, че с голяма тъга са научили за убийството на младата българска журналистка Виктория Маринова. Говорителят посочи, че Комисията очаква бързо и задълбочено разследване от отговорните власти, което да изправи виновниците пред правосъдието и да изясни дали това нападение е било свързано с работата на жертвата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Говорител на ЕК заяви, че очаква бързо и задълбочено разследване на убийството на Виктория Маринова"}
{"url": "https://trud.bg/%d1%80%d1%83%d1%81%d0%b0%d1%82%d0%b0-%d0%b7%d0%bb%d0%b0%d1%82%d0%ba%d0%b0-%d1%81%d1%82%d0%b0%d0%bd%d0%b0-%d0%b1%d1%80%d1%8e%d0%bd%d0%b5%d1%82%d0%ba%d0%b0/", "text": "Златка Райкова, станала популярна като Русата Златка, промени коренно визията си, информира  . Тя смени имиджа си на блондинка, като избра нов цвят на косата и вече е брюнетка. Плеймейтката явно е решила, че освен ново гадже, трябва да има и ново амплоа. Тя сподели кадри с новата визия. Първите снимки Златка показа още от салона за красота, в който се поддържа и отправи благодарности и към хората, които се грижат за външния ѝ вид. Известно е, че Благой Георгиев, който е новият мъж в живота на Райкова, си пада по брюнетки. Бившите му половинки са с тъмни коси. Есмер Омерова, с която Георгиев се разведе, се изруси веднага, след като обявиха раздялата си. За връзката на Райкова и Георгиев се разбра преди около месец, но двойката е заедно от средата на август. Наскоро Златка сподели първи кадър с любимия си, а към новата визия тя показа и нова снимка с Благо, към която написа: „Неразделни, дори когато работя“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Русата Златка стана брюнетка"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%b8%d0%b7%d0%bf%d1%80%d0%b0%d1%82%d0%b8-%d0%bf%d0%b8%d1%81%d0%bc%d0%b0-%d0%b4%d0%be-%d0%b4%d0%b0%d0%bd%d1%81-%d0%b8-%d0%bc/", "text": "Председателят на ПГ на „Обединени патриоти“ Волен Сидеров изпрати писма до председателя на ДАНС Димитър Георгиев и вътрешния министър Младен Маринов с настояване да му бъде предоставена информация по разследването срещу суданския гражданин Мажди Гандур. В петък вечерта съпругата на Сидеров – Деница, се оплака, че джипът ѝ е бил засечен от друг автомобил, а след като ударил страничното ѝ огледало, водачът на превозното средство я преследвал и обиждал. В писмата си Волен Сидеров настоява да получи информация какви данни имат институциите за начина, по който Мажди Гандур е получил право на постоянно пребиваване в страната и какви са икономическите, бизнес и военните му връзки с лица и организации от ислямския свят. Сидеров иска да знае и дали вече е повдигнато обвинение срещу Гандур за „опит да причини телесни повреди и отнеме живота на съпругата му“. В писмата си лидерът на „Атака“ твърди, че е изпратил снимки от Фейсбук профила на мъжа, на който той е тежко въоръжен и иска информация къде са правени и какви функции е изпълнявало лицето. Заради инцидента Волен Сидеров вече поиска оставката на вътрешния министър и правото „Атака“ да назначи нов на поста му. Поискана бе и оставката на председателя на ДАНС. Очакваше се случилото се в петък вечер да е сред основните теми на коалиционния съвет днес, но той бе отложен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.08", "title": " Волен Сидеров изпрати писма до ДАНС и МВР във връзка със суданеца, нападнал съпругата му Деница"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%b7%d0%b0-%d1%83%d0%bc%d0%b8%d1%88%d0%bb%d0%b5%d0%bd-%d0%bf%d0%b0%d0%bb%d0%b5%d0%b6-%d0%bd/", "text": "Трима българи бяха арестувани и освободени по-късно при ограничителни условия в обвинение за умишлен палеж в община Вианос на остров Крит. Според свидетелски показания тримата българи се опитали да запалят пожар в района на втори километър от пътя Мелесес-Аланиос, когато в района бушувал друг пожар в горската зона между селата Ембарос и Томианианос. След подаден сигнал и намеса на полицията тримата са арестувани и изправени пред прокурор за повдигане на обвинения. След разпита са освободени при ограничителни условия без право да напукат страната. До приключване на следствието тримата ще се явяват в полицейският участък за подпис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Арестуваха българи за умишлен палеж на остров Крит"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%be%d1%89%d0%b5-%d0%b5-%d0%b2%d1%8a%d0%b2-%d0%b2%d0%b0%d0%ba%d0%b0%d0%bd%d1%86%d0%b8%d1%8f/", "text": "Лятната ваканция на 740 възпитаници на Националното училище по изкуствата „Добри Христов“ във Варна ще продължи до 15 октомври. Причината е, че още не е приключил мащабният ремонт на учебното заведение. Той започна в края на февруари с 3,6 млн. лв. по ОП „Региони в растеж“. По план първият учебен звънец трябваше да бие със седмица закъснение – на 25 септември. В последния момент от ръководството на школото промениха датата на 8 октомври, а сега удължиха срока с още една седмица. Такова нещо в 74-годишната история на училището не е имало, признаха преподаватели с дълъг стаж. Според тях Министерството на културата, към което се числи НУИ „Добри Христов“, е трябвало да осигури резервни помещения за провеждане на занятията до финала на ремонта. Такава организация върви вече втора година в няколко общински училища, които се ремонтират основно по ОП „Региони в растеж“. Докато сградите са строителни площадки, децата учат в съседни учебни заведения. Заради реконструкцията от НУИ „Добри Христов“ отмениха и насрочения от 1 до 4 ноември VI Национален конкурс за пианисти „Мила Михайлова“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Варненско училище още е във ваканция"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d1%81-%d0%bc%d0%be%d1%82%d0%b8%d0%b2%d0%b8%d1%82%d0%b5/", "text": "Готови сме с мотивите за вота на недоверие, но първо ще направим извънпарламентарни консултации. Това каза лидерът на БСП Корнелия Нинова по време на пресконференция. „Както обещахме готови сме с мотивите. Сериозно поработихме. Ето ги мотивите, но решихме днес на заседанието на ИБ и ръководството на ПГ за пръв път да подходим по различен начин, а именно не да го внесем в парламента и да започнат парламентарни консултации с другите партии и да се съсредоточаваме в математическия сбор, а с извънпарламентарни консултации. Тази седмица имаме насрочени срещи с представители на пациентски организации, с Националното сдружение на общинските болници, с Лекарския съюз, с представители на общопрактикуващи лекари“, каза Нинова. Тя поясни, че БСП иска да обсъди и своята алтернатива за визия за здравеопазването. „Ето защо тази седмица ще съсредоточим усилията си в тези срещи, ще изслушаме всички, ще представим нашата алтернатива, ще обсъдим мотивите в трите им части – сегашно състояние на здравеопазването, предложение на ГЕРБ и предложение на БСП за алтернатива и едва след това ще внесем вота на недоверие“, каза Нинова и поясни, че те ще бъдат внесени най-вероятно другия понеделник. „Само преди няколко дни Патриотите гласуваха новия вътрешен министър, а от вчера оспорват този избор“, допълни Нинова. Във връзка с подозренията на ДПС, че БСП се сближава с Патриотите, тя отговори: „Чух онзи ден някои от патриотичните лидери, кой беше – мисля Волен Сидеров, категорично да отхвърля вота на недоверие за здравеопазване. Не виждам никакво сближаване в това“, каза Нинова. По думите й Патриотите категорично са били на страната на правителството при предишните вотове на недоверие. „Само преди няколко дни гласуваха за новия министър на вътрешните работи, от вчера оспорват и този избор“, каза Нинова и посочи, че този разпад при тях си е техен проблем. „Ние си имаме програма“, каза още Нинова и посочи, че БСП е последователна. „Какво правят другите партии, как се карат управляващите си е тяхна работа. Всеки ден те довнасят аргументи, че тази коалиция е изчерпана, че тя се състои само в междуличностни битки и е време да си отидат“, заяви още Нинова. Във връзка думите на председателя на ДПС Мустафа Карадайъ, че партията му има самочувствието да предложи алтернатива на управлението, лидерът на БСП коментира: „Всяка партия – парламентарна и извънпарламентарна такава, има своите права, възможност да излезе с алтернатива на това управление и в това няма нищо лошо“, каза Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.08", "title": " Корнелия Нинова: Готови сме с мотивите за вота на недоверие, но първо ще направим извънпарламентарни консултации"}
{"url": "https://trud.bg/%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%b2-%d1%80/", "text": "Работим по всички версии за убийството в Русе, не изключваме нито една. Това каза пред журналисти в Русе министърът на вътрешните работи Младен Маринов. „Има екипи от Института по психология, които работят по линия на криминалната психология. Естествено те са присъствали на всички действия до момента с оглед да добият достатъчно информация и да направят психопрофил на лицето. Работим по версия както за случайно събитие, извършено от лице, което е с психически отклонения и силно изразен полов нагон, но не изключваме и версия за планирано действие също от такова лице или от някакъв личен мотив. Нито една версия не подценяваме, работим по всички“, коментира Маринов. По думите му тяхна задача е била да разпределят екипите, така че паралелно да се работи по всички версии с оглед да не се изпусне нещо и загуба на време. Твърде рано е. Ако имахме съвпадение по ДНК щяхме да го съобщим веднага и щяхме да сме задържали извършителя. Работим и в тази посока, каза още министърът на вътрешните работи в отговор на въпрос има ли вече резултати от взетите ДНК проби. „Институтът по криминология работи на пълни обороти. Всички находки, които се изземват, незабавно се изпращат за експертиза“, обяви той. Попитан до колко е възможно убийството на жената да е свързано с професионалната й реализация министър Маринов посочи: „Не подценяваме нито една версия. Изследваме живота на жертвата, както в личен, така и в професионален аспект“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.08", "title": " Вътрешният министър за убийството в Русе: Работим по версия за случайно събитие, извършено от лице с психически отклонения и силно изразен полов нагон"}
{"url": "https://trud.bg/%d0%be%d1%89%d0%b5-176-000-%d0%bb%d0%b2-%d0%b7%d0%b0-%d1%81%d0%b5%d0%bb%d1%81%d0%ba%d0%b8-%d1%83%d0%bb%d0%b8%d1%86%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Допълнително споразумение за продължаване на ремонтите по селските улици е сключила община Шумен с фирмата “Автомагистрали Черно море”. Предвиждат се текущи ремонти на разбити настилки за 176 500 лв. В момента се извършва обновление на отсечки в близките села Лозево и Новосел. Строителните работи се съгласуват с кметовете и кметските наместници по места. Вече са завършени ремонтите във Велино, Дибич, Мараш, Салманово, Царев брод, Средня и Черенча. Дейностите ще продължат до изчерпване на предвидените  в допълнителното споразумение средства за изкърпване, съобщават от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Още 176 000 лв. за селски улици в Шуменско"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b1%d0%b8%d0%b2%d1%88-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-6-%d0%b3/", "text": "Бившият македонски министър на вътрешните работи Гордана Янкулоска получи присъда от шест години затвор за купуването на луксозен автомобил, съобщи МИА. Янкулоска, която има тримесечно бебе, не присъства на произнасянето на присъдата, а беше представлявана от адвокатите си. По същото дело бившият премиер Никола Груевски беше осъден на две години затвор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.08", "title": " Осъдиха бивш македонски министър на 6 години затвор"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0-%d0%b7%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5-%d0%bd%d0%b0-%d0%b2/", "text": "В момента тече процедура за избор на изпълнител за внедряване и поддържане на система за електронно видеонаблюдение в Благоевград. Това съобщи кметът д-р Атанас Камбитов по време на пресконференция. „Видеонаблюдението ще обхване абсолютно цялата територия на града, и в централна градска част, и в кварталите. Ще акцентираме на невралгичните зони, за тази цел имаме и направен анализ. Идеята е след самото изграждане Центърът за наблюдение да бъда предаден на полицията и органите на реда да осъществяват контрол“, каза кметът Камбитов. Той поясни, че самата система отговаря на най-високите изисквания. Тя ще бъде с максимален брой функции, като ще има и опция за проследяване на регистрационни номера, които ще се снемат при нарушение или ПТП, както и възможност за управление в кризисни ситуации. Кметът подчерта, че видеонаблюдението ще се изгражда поетапно, като условието към фирмата изпълнител ще бъде изплащането да става на малки вноски при голям процент изпълнение, като по този начин интересите на Общината и гражданите ще бъдат защитени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Стартира процедура за изграждане на видеонаблюдение  в Благоевград"}
{"url": "https://trud.bg/%d0%be%d0%b3%d0%bd%d0%b5%d0%b1%d0%be%d1%80%d0%b5%d1%86-%d1%81%d1%87%d1%83%d0%bf%d0%b8-%d0%ba%d0%b8%d1%82%d0%ba%d0%b0-%d0%bf%d1%80%d0%b8-%d0%b3%d0%b0%d1%81%d0%b5%d0%bd%d0%b5-%d0%bd%d0%b0-%d0%bf%d0%be/", "text": "Служител на пожарната в Сливен счупи китката си при потушаването на пожар, избухнал в лек автомобил „Мерцедес“, съобщиха от полицията в областния град. Инцидентът е станал на 7 октомври, в подземното гаражно помещение на жилищен блок, намиращ се на ул. „Радой Ралин“. Сигналът е получен в 14,52 часа. Час по-късно произшествието е било ликвидирано. Въпреки бързата намеса на екипа, колата е била напълно унищожена. Причинени са материални щети на паркирания в близост автомобил „Шкода“. Причината за пожара се установява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Огнеборец счупи китка при гасене на пожар в „Мерцедес“"}
{"url": "https://trud.bg/%d0%b5%d0%ba-%d1%89%d0%b5-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d0%be%d0%bb%d0%b0%d1%84-%d0%b4%d0%b0%d0%bd%d0%bd%d0%b8-%d0%b7%d0%b0-%d1%81%d1%8a%d0%bc%d0%bd%d0%b5%d0%bd%d0%b8%d1%8f/", "text": "Европейската комисия няма никаква търпимост към корупцията и злоупотребата със средства от ЕС, заяви днес говорител на институцията в отговор на въпрос. Възприемаме съвсем сериозно всички изразени подозрения за злоупотреба със структурните фондове, следим медийните материали, свързани с България, добави той по повод съмненията за нарушения около обществени поръчки в строителството у нас. Ще съобщим на ОЛАФ и вече поискахме данни по тези обвинения от съответните власти, добави говорителят. Той поясни, че ЕК е длъжна да препраща на европейската служба за борба с измамите всякакви данни, които прецени, че следва да бъдат подложени на задълбочена проверка. Говорителят отбеляза, че за неприключили проверки подробности не може да бъдат съобщавани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.08", "title": " ЕК ще предаде на ОЛАФ данни за съмнения за злоупотреби с фондове на ЕС в България"}
{"url": "https://trud.bg/%d0%b1%d1%81%d0%bf-%d1%81%d1%80%d0%b0%d0%b2%d0%bd%d0%b8-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%bc%d0%b0%d1%80/", "text": "БСП иска действия от правителството за разкриване на мотивите за убийството на журналистката в Русе и очаква конкретни мерки за защита на свободата на медиите. Това каза секретарят на ПГ на „БСП за България“ Кристиан Вигенин по време на пресконференция. „Нашият брифинг днес започва с една тежка тема за убийството на Виктория Маринова в Русе. Няколко думи от нас, тъй като тази тема не може да остане без коментар. Като че ли реакциите на световните медии ни показаха колко тежко е престъплението, което е извършено в Русе. Може би в дълги години България не и била обект на внимание в световната преса“, каза Вигенин. Според него чак след тази силна международна реакция властта се е забързала и се е заела сериозно с този проблем. „Това показва като че ли в България са закърнели нашите сетива за свободата на медиите и какво представлява това, като че ли не си даваме достатъчно сметка за престъплението“, заяви още Вигенин. Той отчете, че досега български журналист не е ставал жертва на подобно престъпление и от нас зависи дали това ще бъде прецедент или ще се превърне в нещо нормално. Той даде пример, че в   министър-председателят е подал оставка, а властта се е опитала да омаловажи това убийство, подчертавайки, че най-вероятно това убийство не е свързано с работата на убитата. Ян Куциак и годеницата му бяха   в дома им, намиращ се на 65 километра източно от столицата Братислава. Според полицията вероятно   са елиминирани от наемен убиец. Убийството бе извършено на 21 февруари. Случаят предизвика масови антиправителствени протести, довели до  . По последна информация за   Мариан Кочнер. „В България, в една европейска държава, не е приемливо една жена да си отиде по този начин“, каза Вигенин. „Искаме действия от правителството и от съответните институции за разкриване на мотивите и извършителите на това престъпление, но нека още веднъж да кажем, че очакваме и конкретни мерки, идеи за това как да бъде защитена свободата на медиите“, каза още Вигенин. Убийството на Виктория Маринова е още един елемент от несигурната среда в България. Това каза лидерът на БСП Корнелия Нинова по време на пресконференцията. „Не приемаме тезата, че БСП полизитира темата с убийството на Виктория Маринова“, каза Нинова. „Напротив, мълчанието в такива случаи би било укоримо и непростимо и ние за това призовахме не само партиите, всички да не бъдем безучастни към това, което се случи. Светът реагира, мигновено, бързо, крайно. От Америка, през Европа, Балкани – всички реагират. Какво очаквате – основните политически субекти в България да мълчат? Не, няма да мълчим. Това убийство е още един елемент от несигурната среда в България, от равнището на престъпност в България“, каза Нинова и посочи, че това е голям проблем. „Вторият голям политически проблем на всички ни е недоверието в институциите. Виждате с какъв скептицизъм хората посрещат всичко, казано от институциите“, каза Нинова. Според нея доверието няма да се върне с мълчание в такива моменти. „Загубили сме вярата държавата да разкрие кой е извършителят, но и кой е поръчителят, ако има такъв. Това е третото отстраняване на разследващ журналист в Европа“, каза говорителят на ПГ на „БСП за България“ Елена Йончева, напомняйки за убитата с бомба в автомобила й на 26 октомври 2017 г. малтийска журналистка Дафне Галиция. „В разследването се включиха екипи на ФБР, екип от Холандия, екип от Европол. Всички те бяха изпратени да  “, каза Йончева. По думите й в България още на втория ден от МВР казват, че е малко вероятно нейното убийство да е свързано с нейната работа. „Последните думи, казани в ефир от Виктория Маринова, когато тя говори за свободата на медиите у нас, са следните: „Силен правителствен и корпоративен натиск върху собствениците на медиите и самите медии, все повече забранени теми и систематично отстраняване на разследващи журналисти“, заяви Йончева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2018.10.08", "title": " БСП сравни убийството на Виктория Маринова с това на Ян Куциак\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d0%b3%d1%80%d0%b0%d1%84-%d0%b8%d0%b3%d0%bd%d0%b0%d1%82%d0%b8%d0%b5%d0%b2-%d0%be%d1%82-%d0%bf%d1%82%d0%b8/", "text": "Видео от ремонтиращата се улица „Граф Игнатиев“, заснето с дрон, публикува Skyscrapercity.com. Видеото е направено от Drone Reporter. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Вижте ремонта на „Граф Игнатиев“ от птичи поглед (ВИДЕО)"}
{"url": "https://trud.bg/%d1%81%d0%b4%d1%80%d1%83%d0%b6%d0%b5%d0%bd%d0%b8%d0%b5-%d0%b4%d0%b0%d1%80%d0%b8-%d0%bc%d0%be%d0%b4%d0%b5%d1%80%d0%bd%d0%b8-%d0%ba%d1%83%d0%b2%d1%8c%d0%be%d0%b7%d0%b8-%d0%bd%d0%b0-%d0%b4%d0%b2%d0%b5/", "text": "Два японски кувьоза от последно поколение получиха от сдружение „Аз вярвам и помагам“ неонатологичните отделения в АГ-болницата и МБАЛ „Св. Анна“ във Варна. Средствата за дарението бяха събрани на 29 септември, когато за часове пред Катедралата близо 15 000 души донесоха 21 тона пластмасови капачки за рециклиране.  Жест направи и фирмата-вносител на кувьозите, която намали цената двойно до 8400 лв., така че с парите от кампанията да бъде доставена техника за недоносени и в двете болници. „За по-малко от 3 г. събрахме общо 69 тона капачки, с които подпомогнахме родилните отделения“, отчете председателят на „Аз вярвам и помагам“ Владислав Николов. „Благодарение на тази кампания хиляди възрастни и малки деца се обединиха и се почувстваха щастливи, че помагат. Убеден съм, че растейки, децата ще имат осъзнато отношение към екологията и респективно към проблема с рециклирането“, заяви кметът Иван Портних. Следващата акция за събиране на капачки във Варна ще е идната пролет, а с приходите от нея ще бъде купена апаратура за детската хирургия в „Св. Анна“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Сдружение дари модерни кувьози на две болници"}
{"url": "https://trud.bg/%d1%83%d1%87%d0%b5%d0%bd%d0%b8%d0%ba-%d0%be%d1%82-%d0%bc%d0%be%d0%bd%d1%82%d0%b0%d0%bd%d0%b0-%d1%81%d1%8a%d0%b7%d0%b4%d0%b0%d0%b4%d0%b5-%d0%b2%d0%b8%d1%80%d1%82%d1%83%d0%b0%d0%bb%d0%b5%d0%bd-%d1%83/", "text": "Единадесетокласникът от Природо-математическата гимназия в Монтана Антоан Георгиев създаде виртуален учител, който ще подпомага любознателни ученици в овладяването на допълнителни знания по учебните предмети. За компютърните си разработки тийнейджърът бе отличен от президента Румен Радев с една от годишните награди „Джон Атанасов”. Антоан сътворил виртуалния педагог заедно с приятеля си Алекс Цветанов от Софийската математическа гимназия. Двамата са изработили изкуствен интелект, захранен с база данни по основните учебните дисциплини. Виртуалният учител реагира на гласово зададени въпроси и предоставя исканата от учениците информация. Антоан Георгиев е създал и образ на компютърния учител „Първоначално идеята ми беше да е жена, но накрая се оказа млад мъж, който дори прилича малко на мен!”, усмихва се младежът. В конкурса за наградите „Джон Атанасов” единадесетокласникът участвал с още два проекта – „Бомбар”, маркиране на различни обекти чрез жестове, регистрирани от камерата на телефона, и игра, изследваща човешкото поведение, която е представена и на Международно младежко изложение в Полша. За постиженията си ученикът от Монтана получи от президента Радев сертификат за отлично представяне в категорията „Дебютен пробив в компютърните науки”. Антоан Георгиев се занимава с програмиране от 6 клас, учителите му по информатика са Илиян Цанков и Цветан Стоянов. Научни ръководителите на младежа са учителят от ПМГ – Монтана Красимир Асенов и доц. д-р Златогор Минчев от Института по математика и информатика. „Смятам да продължа заниманията си с информатика и да запиша такава специалност във ВУЗ. Вероятно ще уча и работя в България, информатиката е добре развита у нас, в сектора се инвестира много и има перспективи за развитие!”, каза единадесетокласникът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Ученик от Монтана създаде виртуален учител"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d1%89%d0%b5-%d0%b3%d0%be%d0%bd%d0%b8-%d1%81-%d0%bc%d0%be%d1%89%d0%bd%d0%b8-%d0%b4%d0%b6%d0%b8/", "text": "32 високопроходими нови автомобила получиха Областната дирекция на МВР в Монтана и Зоналното жандармерийско подразделение за противодействие на мигрантския натиск и престъпността в малките селища. Новите служебни коли са част от 341 нови джипа, които бяха разпределени на 9 областни дирекции в страната, на чиято територията има сухоземни външни за Евросъюза граници. Возилата от марките „Фолксваген Тигуан” и „Грийт уол”са оборудвани с комуникационен терминал ТЕТРА, система за автоматична идентификация на регистрационните номера на МПС, таблетно устройство, светлинно звукова система, конуси и разтегателни бариери. 17 от джиповете бяха разпределени в Районните управления на МВР в Монтана, Вършец и Берковица, а 15 от новите возила влязоха в автопарка на жандармерийското звено в Северозапада. „Машините са мощни, система 4Х4 и ще могат да обхождат не само граничните райони, но и най-далечните и трудно достъпни села и ще помагат както в борбата с трафика на мигранти, така и в противодействието на битовата престъпност”, каза директорът на ОД на МВР – Монтана ст. комисар Чавдар Антонов. Според криминалистите тази година в област Монтана няма задържани мигранти и трафиканти, но има засилване на натиска на гръцката граница, а шофьорите на нелегалните пришълци стават все по-арогантни и не се подчиняват на сигналите за проверки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Полицията в Монтана ще гони с мощни джипове мигранти и селски апаши"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%b8-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0%d1%82%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f/", "text": "Община Свищов и Стопанската академия „Д.А.Ценов“ подписват Меморандум за сътрудничество. Събитието е насрочено за сряда. „Целта на споразумението е да се създаде практическа рамка за развитието на по-пълно взаимодействие между двете институции, както и предпоставки за подобряване на икономическия и инвестиционния климат в община Свищов“, информираха от общинската управа на крайдунавския град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Община Свищов и Стопанската академия подписват Меморандум за сътрудничество"}
{"url": "https://trud.bg/14-%d1%84%d0%b8%d0%bb%d0%bc%d0%b0-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2-%d0%ba%d0%b8%d0%bd%d0%be-%d0%bb%d0%b8%d1%82%d0%b5%d1%80%d0%b0%d1%82%d1%83%d1%80%d0%b5%d0%bd-%d1%84%d0%b5%d1%81/", "text": "14 подбрани филмови заглавия, създадени въз основа на литературни образци или посветени на именити писатели, са включени в програмата на кино-литературния фестивал CineLibri, който ще се проведе във Варна между 11 и 24 октомври. Събитието се осъществява с подкрепата на фонд „Култура“ на Община Варна. Тази година фестивалът е под мотото „Любов между редовете”. Конкурсната програма включва 9 кинопродукции, които вече привлякоха вниманието на световната критика и публика, а някои от тях са удостоени с отличия на едни от най-големите международни кинофоруми. Варненската публика ще има възможност да види френско-канадската драма „Ще се видим там горе“ на режисьора Албер Дюпонтел – удостоена с пет награди „Сезар“- екранизация по едноименния роман на Пиер Льометр, носител на „Гонкур”, френско-белгийския трилър „Липсващото досие“ на режисьора Ерик Зонка, адаптация по бестселъра на Дрор Мишани с Венсан Касел и Ромен Дюри, елегантния комедиен романс „Джулиет гола“ на Джеси Перец по романа на Ник Хорнби, амбициозната американска продукция „Чайка“ по пиесата на А. П. Чехов, адаптация на режисьора Майкъл Мейер, с участието на Сърша Ронан и Анет Бенинг, копродукцията „Съпругата“ на режисьора Бьорн Рунге – екранизация по романа на Мег Уолицър, с участието Глен Клоуз. Три от останалите филми в програмата са посветени на литературни легенди: „Колет” е биографична драма на режисьора Уош Уестморлънд с Кийра Найтли в ролята на френска писателка. Както подсказва заглавието, „Да бъдеш Астрид” осветлява малко познатата история около появата на най-непокорното и луничаво момиче в литературата – Пипи Дългото чорапче. А „Щастливият принц” на Рупърт Евърет пресъздава неразказаната история за последните трагични дни от живота на гениалния ирландски писател и драматург Оскар Уайлд. Програмата на CineLibri Варна включва и епичния филм на Тери Гилиъм „Човекът, който уби Дон Кихот”, чийто трънлив път до големия екран се превръща в повод за филм. Зрителите ще се насладят на кинематографичното бижу „Неподчинение” с Рейчъл Макадамс и Рейчъл Уайз и на филма „Книжарницата” (12 международни награди и над 30 номинации!), базиран на едноименния бестселър на Пенелъпи Фицджералд. Специално внимание заслужават и филмът „Неапол във воали” на режисьора Ферзан Йозпетек, който миналата година отнесе награда „Синелибри” за най-талантлива екранизация, както и „Да се изгубиш нарочно: Филмът”, едно киноприключение без GPS-и, карти и хотели, забъркано от младото трио Крис Захариев, Ясен Атанасов и Анастас Шипков. В морската столица ще бъде излъчена и дългоочакваната екранизация на шедьовъра „На плажа Чезъл“ със Сърша Ронан („Изкупление“, „Бруклин”) и Били Хауел („Дюнкерк“), която дава старт на фестивала в столицата, в присъствието на големия британски писател Иън Макюън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " 14 филма участват в кино-литературен фестивал във Варна\t\t\t"}
{"url": "https://trud.bg/%d0%b4%d0%be%d1%80%d1%82%d0%bc%d1%83%d0%bd%d0%b4-%d0%be%d1%82%d0%ba%d1%83%d0%bf%d1%83%d0%b2%d0%b0-%d0%bd%d0%be%d0%b2%d0%b0%d1%82%d0%b0-%d1%81%d0%b8-%d0%b7%d0%b2%d0%b5%d0%b7%d0%b4%d0%b0/", "text": "„Борусия“ (Дортмунд) планира да откупи новата си звезда Пако Алкасер. Нападателят е собственост на „Барселона“, но е преотстъпен до края на сезона. В договора има клауза, според която германците могат да го вземе срещу 25 млн. евро, а каталунците не могат да ги спрат.  25-годишният играч има 6 гола в Бундеслигата само за 81 минути на терена. Никога досега в историята на първенството не е имало футболист с толкова висок коефициент на попадения спрямо прекараното от него време на терена. Испанският нападател се разписва на всеки 13,5 минути и статистиците се шегуват, че ако задържи темпото и играе без смяна във всички мачове до края на шампионата, той ще завърши със 186 гола. Снимка: Twitter", "date": "2018.10.08", "title": " „Дортмунд“ откупува новата си звезда"}
{"url": "https://trud.bg/%d0%b6%d0%b5%d0%bd%d0%b8%d1%82%d0%b5-%d0%bd%d0%b8-%d0%b2%d1%82%d0%be%d1%80%d0%b8-%d0%bf%d1%8a%d1%82%d1%83%d0%b2%d0%b0%d1%82-%d0%b7%d0%b0-%d1%81%d1%85%d0%b2%d0%b0%d1%82%d0%ba%d0%b8%d1%82%d0%b5-%d1%81/", "text": "Националките ни по борба завършиха втори на отборния турнир „Анди Деглан“ във Франция. Нашите постигнаха две победи – над домакините (4:2) и Испания (5:1) и загуба от Италия (3:3). Най-убедителни за българките бяха европейските шампионки Биляна Дудова (57 кг) и Тайбе Юсеин (62), както и София Георгиева (65), които приключиха без загуба от три срещи.  „Отидохме за приятелска среща, а се оказа турнир на сериозно ниво – заяви старши треньорът Петър Касабов. – Направихме отлична подготовка за световното в Будапеща след 2 седмици.“  Първи са италианките с 3 победи, а последни – Франция без успех. Националките се предвижваха с… травмай до залата, но така успяха да разгледат и забележителностите на града. „Приятно беше, домакините ни раздадоха билетчета и така пътувахме“, допълни Касабов.", "date": "2018.10.08", "title": " Жените ни втори, пътуват  за схватките с…трамвай"}
{"url": "https://trud.bg/%d0%bf%d0%b0%d0%b4%d0%bd%d0%b0%d1%85%d0%bc%d0%b5-%d0%b7%d0%b0%d1%80%d0%b0%d0%b4%d0%b8-%d0%bd%d0%b0%d1%81-%d1%81%d0%b0%d0%bc%d0%b8%d1%82%d0%b5-%d0%bf%d1%80%d0%b8%d0%b7%d0%bd%d0%b0-%d0%ba%d0%b0%d0%bf/", "text": "Ако бяхме по смели и концентрирани, мачът щеше да е в наша полза – призна капитанката на волейболистките Христина Русева. – Русия не показа много силен волейбол, днес (б.р.) паднахме заради нас самите, отново.  Нашите отстъпиха на сборная с 1:3 (-21, -20, 23, -19) във втората фаза на мондиала в Япония и остават на последното място в групата с едва 2 победи и 5 загуби.  „Допускаме много грешки – продължи Русева. – Било то заради възрастта или липса на опит. Не можем да си позволим подобни пропуски, това е световно за жени, а не за подрастващи.“  Все пак капитанката се надява тимът да приключи с две победи. В сряда „лъвиците“ играят с Тайланд, а на следващия ден срещат Азербайджан.", "date": "2018.10.08", "title": " Паднахме заради нас самите, призна капитанката на волейболистките"}
{"url": "https://trud.bg/%d1%81%d1%82%d0%b8%d0%bb%d0%b8%d1%8f%d0%bd-%d0%bf%d0%b5%d1%82%d1%80%d0%be%d0%b2-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%b2-%d0%b8%d0%b3%d1%80%d0%b0%d1%82%d0%b0/", "text": "Стилиян Петров, рекордьор по мачове за националния ни тим, е на път да се завърне в голямата игра. Българинът е спряган като един от вариантите за нов треньор на бившия му клуб „Астън Вила“. В момента бирмингамският тим търси мениджър, след уволнението на Стив Брус заради слаби резултати. На Острова обсъждат всякакви възможни варианти, а според всички, с най-големи шансове за поста е Тиери Анри. Негов асистент ще бъде отказалия се преди дни играч на тима и бивш английски национал Джон Тери. Сред вариантите фигурира и името на Стилиян Петров. Шансът това да се случи не е голям, но наличието на името на българина в списъка показва, че на Острова вярват, че той може да се появи на голямата сцена като треньор. „Стилиян Петров е новият шокиращ претендент за мястото – написа английският таблоид „Сън“. – Името на българина се появи неочаквано като вариант, но всъщност защо не – той е легенда на клуба.“ Стан, както е известен българинът на Острова, призна в скорошно интервю за „Труд“, че кара треньорски курсове и ще се радва ако получи предложение от някой клуб. 39-годишният бивш полузащитник игра 6 сезона с екипа на „Астън Вила“, записвайки 213 мача. Той бе и капитан на тима, но през март 2012-а бе диагностициран с левкимия, което сложи край на състезателната му кариера. Преди дни Петров бе поканен и за директор от българския клуб „Арда“ (Кърджали).", "date": "2018.10.08", "title": " Стилиян Петров се завръща в играта"}
{"url": "https://trud.bg/%d0%bf%d0%be%d0%b3%d0%b1%d0%b0-%d0%bf%d0%be%d0%bc%d0%be%d0%b3%d0%bd%d0%b0%d0%bb-%d0%bd%d0%b0-%d0%bc%d0%be%d1%83%d1%80%d0%b8%d0%bd%d1%8c%d0%be-%d0%b7%d0%b0-%d0%be%d0%b1%d1%80%d0%b0%d1%82%d0%b0/", "text": "Пол Погба от „Манчестър Юнайтед“ и мениджърът на тима Жозе Моуриньо са в конфликт, но въпреки това двамата са в основата на обрата срещу „Нюкасъл“ (3:2). На почивката, когато „червените дяволи“ изоставаха с 0:2, Специалния събрал играчите и ги попитал какво предлагат самите те, за да променят статуквото. Погба е дал едно от ключовите предложения – да се върне в защита, а Маруан Фелаини да премине в атака. Французинът не само, че внимаваше за сигурността на отбора в защита, но се опитваше и да диктува темпото. В последствие „Юнайтед“ изигра най-силното си полувреме от началото на сезона и мачът бе спечелен с 3:2. Снимка: Twitter", "date": "2018.10.08", "title": " Погба помогнал на Моуриньо за обрата"}
{"url": "https://trud.bg/%d0%b8-%d0%ba%d1%80%d0%b5%d0%bc%d1%8a%d0%bb-%d1%81%d1%8a%d0%be%d0%b1%d1%89%d0%b8-%d1%87%d0%b5-%d1%81%d0%b5-%d0%b3%d0%be%d1%82%d0%b2%d0%b8-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%bd/", "text": "Подготвя се посещение на севернокорейския лидер Ким Чен-ун в Москва, съобщи днес Кремъл, цитиран от Асошиейтед прес. Говорителят на руския държавен глава Дмитрий Песков каза, че президентът Владимир Путин миналия месец е поканил Ким да посети Русия и Москва работи по уточняване на подробностите кога и къде да се състои визитата. Песков съобщи това, след като държавният секретар на САЩ   за разговори по ядреното разоръжаване на КНДР и подготвяне на нова среща между Ким и президента на САЩ Доналд Тръмп. Както съобщи по-рано председателката на руския Съвет на федерацията Валентина Матвиенко, която в началото на септември бе на официално си посещение в столицата на КНДР, Ким оценява високо подкрепата на Русия и е изразил готовност в най-скоро време да посети Русия, предаде ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.08", "title": " И Кремъл съобщи, че се готви посещение на Ким Чен-ун в Русия"}
{"url": "https://trud.bg/%d0%b0%d0%ba%d1%80%d0%be%d0%b1%d0%b0%d1%82%d0%b8%d1%82%d0%b5-%d0%b2-%d0%bf%d0%be%d0%b7%d0%b8%d1%86%d0%b8%d1%8f-%d0%b7%d0%b0-%d0%bc%d0%b5%d0%b4%d0%b0%d0%bb/", "text": "Смесената ни двойка в спортната акробатика Мариела Костадинова и Панайот Димитров влезе във финала на младежките олимпийски игри в Буенос Айрес. Българите получиха трета оценка на представянето си в квалификацията – 82,000 точки и имат всички шансове за медал във финала на 15 октомври. Със същата оценка са и вторите Дарина Плохотнюк и Олександр Мадей (Украйна), а лидери с 82,070 т. са израелците Якар Ноа Казадо и Йонатан Фридман.  Тенисистът Адриан Андреев пък стартира с успех – 7:6 (4), 3:6, 6:2 над Карлос Лопес Монтагуд (Испания) участието си на сингъл. Късно снощи той започна и в надпреварата на двойки, където партньор му е Ринки Хиджиката (Австралия).  Мария Делчева пък разби с 21:5, 21:9 Маделайн Карен Акумба Зе (Камерун) в дамския бадминтон. След това тя допусна две загуби в микс турнира, но отборът й „Алфа“ продължава напред.  Джудистката Алекса Георгиева загуби от азерката Вусала Каримова на старта в категория до 44 кг, а след един успех в репешажите отстъпи и на Ерза Миминович (Косово). Стрелецът Пламен Емилов остана 16-и с 612,4 точки на 10 метра пушка, а плувецът Йордан Янчев завърши 6-и в серията си на 400 метра св. стил с време 3:56,90 минути, което го нареди 17-и в дисциплината.", "date": "2018.10.08", "title": " Акробатите в позиция за медал в Буенос Айрес"}
{"url": "https://trud.bg/%d1%81%d0%b5%d0%bd%d0%b5%d0%b3%d0%b0%d0%bb-%d0%b2%d0%b7%d0%b8%d0%bc%d0%b0-%d0%bb%d0%b5%d1%82%d0%bd%d0%b8%d1%82%d0%b5-%d0%b8%d0%b3%d1%80%d0%b8/", "text": "Сенегал ще стане първата африканска страна, приела олимпиада. Столицата Дакар ще е домакин на летните младежки игри през 2022-а, след като Ботсвана, Нигерия и Тунис оттеглиха кандидатурите си.  Президентът на МОК Томас Бах пък изрази задоволство от огромните интерес към домакинството на летните олимпийски игри през 2032-а. След като стана ясно, че двете Кореи готвят обща кандидатура, вчера Индонезия потвърди,че също ще се опита да се пребори за игрите.  „Приятно съм изненадан, тъй като до това събитие има цели 14 години“, заяви германецът.", "date": "2018.10.08", "title": " Сенегал взима летните игри"}
{"url": "https://trud.bg/%d1%80%d1%83%d1%81%d0%b8%d1%8f-%d1%81-%d0%bf%d0%b5%d1%82-%d1%82%d0%b8%d1%82%d0%bb%d0%b8-%d0%b2-%d0%bf%d1%8a%d1%80%d0%b2%d0%b8%d1%8f-%d0%b4%d0%b5%d0%bd/", "text": "Русия поведе убедително в класирането по медали още след първия ден на игрите в Буенос Айрес. Състезателите на Сборная спечелиха общо 6 отличия – 5 златни и 1 сребърно. Титли взеха стелецът Григорий Шамаков, таекуондистите Дмитрий Шишко и Полина Шчербакова, Иля Бескровний и Варвара Овчинникова (БМХ), както и смесената щафета по плуване на 4 по 100 метра св. стил.  Руснаците се състезават под собствения си флаг, а химнът им прозвуча пет пъти в олимпийската столица, след като състезателите на страната бяха принудени да участват като неутрални на летните игри в Рио през 2016-а и зимните в Пьонгчанг тази година.", "date": "2018.10.08", "title": " Русия с пет титли в първия ден"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%bf%d0%be%d1%81%d1%82%d0%b0%d0%b2%d1%8f%d0%bc%d0%b5-%d0%bf%d0%b0%d1%80%d0%b0%d0%ba%d0%bb%d0%b8%d1%81%d0%b8/", "text": "На различни места в Благоевград ще бъдат поставени малки параклиси, които ще бъдат изографисани и осветени. Вече са определени общинските терени за целта, а идеята е съгласувана и одобрена от Църквата. Това заяви кметът на Благоевград д-р Атанас Камбитов на пресконференция днес, съобщиха от общината. Община Благоевград работи и по проект за рехабилитация и възстановяване на централния катедрален храм „Въведение Богородично“, както и ремонт на старинния квартал „Вароша“. Дейностите ще се финансират от „Фонд на фондовете“. По този фонд ще се санира и сградата на Народно читалище „Никола Вапцаров-1866“. „В тези проекти ще заложим и изграждане на атракционна релсова линия, която ще свързва парк „Бачиново” с Мемориалния комплекс „Вяра и памет“, допълни кметът. Отделно от това се очаква всеки момент Неврокопската епархия да предостави проект за изграждане на нов храм в парк „Македония“, за да се пристъпи към изпълнение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Кметът Камбитов: Поставяме параклиси на различни места в Благоевград"}
{"url": "https://trud.bg/32-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5-2/", "text": "На 7 октомври, около 7.50 часа в полицията е получен сигнал за намерен мъж в безпомощно състояние в подлез на бул. „Цариградско шосе“, съобщиха от пресцентъра на МВР. На място незабавно са изпратени екипи на полицията и Спешна помощ, но пострадалият, 32-годишен мъж, отказал преглед от екипа. В последствие на тел. 112 е получен втори сигнал за същото място и отново е изпратен екип на Спешна помощ, транспортирал пострадалия в болнично заведение за оказване на медицинска помощ. Настанен е за лечение с опасност за живота. По първоначални данни няма информация пострадалият да е потърпевш от побой. Работата в полицията по изясняване на всички обстоятелства около инцидента продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.08", "title": " 32-годишен мъж е с опасност за живота след инцидент в подлез на бул. „Цариградско шосе“\t\t\t"}
{"url": "https://trud.bg/%d0%b0%d1%80%d0%b0%d0%b1%d0%b8-%d0%b2%d0%b4%d0%b8%d0%b3%d0%b0%d1%82-%d0%b7%d0%b0%d0%b2%d0%be%d0%b4-%d0%b7%d0%b0-%d1%84%d1%83%d1%80%d0%b0%d0%b6-%d1%83-%d0%bd%d0%b0%d1%81/", "text": "Инвеститори от Саудитска Арабия вдигат завод за фураж в България, като проектът е в напреднала фаза. През последните месеци работим изключително активно с министерството на земеделието на Саудитска Арабия по няколко проекта за инвестиции в областта на земеделието, съобщи земеделският министър Румен Порожанов, който се срещна с изпълнителния директор на генералния инвестиционен орган на Саудитска Арабия Ибрахим  Ал Омар. Знаем, че имате добра храна и може да използвате държавата като хъб за целия арабски свят, подчерта от своя страна Ибрахим Ал Омар. Българската делегация просети една от най-големите кравеферми в Саудитска Арабия, собственост на компанията „Алмарай“. Фермата е с много висока продуктивност, една крава дава 40-45 литра мляко на ден.  ", "date": "2018.10.08", "title": " Араби вдигат завод за фураж у нас"}
{"url": "https://trud.bg/%d0%bf%d1%80%d0%be%d1%83%d1%87%d0%b2%d0%b0%d0%bd%d0%b5-%d0%bd%d0%b0-%d0%b0%d0%bb%d1%84%d0%b0-%d1%80%d0%b8%d1%81%d1%8a%d1%80%d1%87-%d0%b7%d0%b0%d1%87%d0%b5%d1%81%d1%82%d0%b8%d0%bb%d0%b8%d1%82/", "text": "Зачестилите пътни инциденти са с най-силен обществен отзвук през летните месеци, това показва   проведено в периода 23-30 септември 2018 г. Събитията, които анкетираните определят като най-значими за изминалия период, показват кои са факторите, повлияли в най-голяма степен върху равнището на доверие към властта и коалиционните партньори, отбелязват от агенцията. Топ 6 събития включват – катастрофите по пътищата и инцидентът край Своге (51%), поскъпването на природния газ (36%), реакциите на властите срещу разпространението на чумата по животните (32%), напрежението между правителството и президента (31%), смяната на министри от правителството (28%), конфликтите и обвиненията между лидерите на ОП (25%). Две трети от анкетираните са на мнение, че противоречията в управляващата коалиция се изострят, 31% са на противоположното мнение. Освен преките негативи, които всеки конфликт носи, тези публични взаимоотношения залагат и по-дългосрочни капани. Те атакуват „отвътре“ основното послание на ГЕРБ, за стабилността. Някак неубедително е нестабилна коалиция да произвежда стабилност в обществото, пишат от агенцията. Другата очертала се ос на напрежение през изминалото тримесечие – между ГЕРБ и президента – води до леко отстъпление в позициите и на държавния глава. Положителното отношение към него намалява от 54 на 52%, а отрицателното нараства от 11% на 17%. Най-силна е промяната сред избирателите на ГЕРБ. Ако през юни около 45% от тях имаха доверие на президента, сега делът им намалява до 35 на сто. Сред останалите социални групи президентът се ползва с преобладаваща подкрепа. Това показват и отговорите на директния въпрос „Кой носи основната вина за конфликтите и напреженията между правителство и президент?“. Според 66% вината е основно на правителството, според 34% – на президента. За разлика от мнението на избирателите на ГЕРБ, които в мнозинството си са лоялни към правителствената позиция, реакциите на симпатизантите на Обединените патриоти са по-близо до средното за страната и демонстрират по-слабо одобрение за поведението на коалиционния партньор, пишат от „Алфа Рисърч“. След леко съживяване през юни, рейтингът на Парламента отново тръгва надолу (от 14% до 12%). Единствено председателят му Цвета Караянчева успява да запази по-висок кредит на доверие (20% положителни срещу 29% отрицателни оценки). Традиционно критична остава оценката за дейността на институциите в сферите на сигурността, вътрешния ред и правосъдието. Работата на главния прокурор одобряват 9% срещу 41% неодобрение. Леко подобрение е налице в мнението оценката за съда, която нараства от 8% до 14%. Всеки пети продължава да е доволен от дейността на полицията. И съдът, и полицията обаче получават около 40 на сто на критика. От проучването става ясно още, че управляващата коалиция влиза с отслабени позиции в есенния политически сезон, отблелязват от „Алфа Рисърч“. След края на Европредседателството, правителството губи инерцията от него и външно-политическия си фокус, донесли му повишен кредит на доверие през юни. Допълнително, вътрешно-партийните скандали и взаимни обвинения между патриотите, както и поредицата от проблеми през лятото, засегнали различни социални групи – чумата по животните, срива в Търговския регистър и особено, трагичният инцидент край Своге, повишават критичността на общественото мнение към начина, по който управляващите се справят със задълженията си. На този фон, парламентарната опозиция, в лицето на БСП, запазва подкрепа сред традиционните си избиратели, но визията й за България не се припознава от по-широки кръгове като алтернатива, способна да отговори на обществените очаквания. Правителството отбелязва спад от 1% и ръст в негативните оценки от 41% до 43%. Същият тренд бележи и персоналният рейтинг на министър-председателя (редуциране на доверието от 37% на 33%, с което се връща на нивата от месец март). Що се отнася до министрите, няма значима промяна в персоналните им рейтинги, с изключение на този на спортния министър Красен Кралев. Домакинството на три световни първенства го поставя до първото място за „най-успешен министър“ (25.1%), и до второ в общия индекс на доверие, веднага след вицепремиера Томислав Дончев, пишат от социологическата агенция. Външният министър Екатерина Захариева запазва трето място, следвана от Лиляна Павлова, министъра на културата Боил Банов и военния Красимир Каракачанов[1]. Към момента електоралната картина в България се очертава твърде интересна и с потенциал за различни линии на развитие до европейските избори. В резултат от ръста на критичните настроения сред избирателите, партиите от управляващата коалиция и техните лидери губят доверие, което обаче не се трансформира към опозиционните формации и лидери, пишат от „Алфа Рисърч“. ГЕРБ намалява с 2.3% електоралната си подкрепа в сравнение с юни и се установява на 22.2%. Така губи комфортната си преднина пред БСП. В края на септември ги делят само 2.5%. БСП остава на практически същите си позиции от юни (19.7%), без да привлича нови избиратели. Регистрираната още през юни частична загуба на електорална подкрепа за патриотите, се затвърждава и през септември. С 4.7% вот от всички избиратели те биха  прескочили парламентарната бариера, но низходящият им тренд ги поставя в по-слаби позиции.  Освен това, както БСП, така и ГЕРБ частично влизат в тяхната реторика, което също е фактор за разколебаване и преместване на избиратели, отбелязват от агенцията. Нов елемент в електоралната картина е ранната мобилизация сред избирателите на ДПС. Обикновено вотът за Движението започва да нараства в проучванията около месец преди вота. Сега обаче, само за три месеца достига до 6.6% деклариран вот, което може да се дължи както на специфична вътрешно-партийна мобилизация, така и на по-голямото самочувствие за тежестта на партията, пишат от „Алфа Рисърч“. Както и в предишните проучвания, Воля остава под 4%та бариера. Лек ръст се наблюдава при Демократична България (2.9%). Макар да оставя впечатление, че избори в момента биха произвели относително същата политическа ситуация, подкрепата за всяка от основните партии е твърде неустойчива, уточняват от агенцията. Всички български партии без ДПС се придвижват в посоката, изразявана от Виктор Орбан, посочват от „Алфа Рисърч”. Политическото говорене и реалното отношение на обществото към европейската тема обаче се разминават: „54% смятат, че при по-голяма интеграция и силен ЕС ще има повече ползи за Европа и за страни като България, а според 44% по-добър за България е вариантът по-малка интеграция и по-слаб ЕС”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Проучване на „Алфа Рисърч“: Зачестилите пътни инциденти са с най-силен обществен отзвук през летните месеци"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82-%d0%b8-%d1%83%d1%81%d1%82%d0%be%d0%b9%d1%87%d0%b8%d0%b2%d0%be%d1%81%d1%82-%d0%b2%d0%b7%d0%b5%d1%85%d0%b0-%d0%bd%d0%be%d0%b1%d0%b5%d0%bb%d0%b0-%d0%b7%d0%b0-%d0%b8/", "text": "Юбилейният 50-и Нобел за икономика бе присъден вчера на американците Уилям Нордхаус и Пол Ромер, предаде Би Би Си. Нордхаус бе отличен за внедряване на проблемите с промяната на климата в икономически анализи, а Ромер за работата си по постигане на здравословен икономически ръст. “Учените са разработили методи за изучаване на най-фундаменталните и неотложни проблеми на нашето време: продължителен устойчив ръст на световната икономика и благосъстояние на населението на планетата”, обясни избора си шведската Кралска академия на науките. Уилям Нордхаус (77 г.) е професор в Йейл – експерт по икономически модели и климатични промени. Доскоро Пол Ромер (62 г.) бе главен икономист в Световната банка, преподава икономика в Нюйоркския университет. “Наградата за постижения в икономическата наука в памет на Алфред Нобел” технически не е Нобелова награда. Изобретателят на динамита е завещал средства само за химия, физика, медицина, литература и мир. Икономиката бе добавена през 1969 г. и спонсор на приза около $1 млн. е шведската Централна банка.  ", "date": "2018.10.08", "title": " Климат и устойчивост взеха Нобела за икономика\t\t\t"}
{"url": "https://trud.bg/%d0%b8%d0%b2%d0%b0%d0%bd-%d1%82%d0%b0%d0%ba%d0%be%d0%b2-%d0%b2%d1%80%d0%b5%d0%bc%d0%b5-%d0%b5-%d0%b3%d0%b5%d1%80%d0%b1-%d0%b4%d0%b0-%d1%81%d0%b8-%d1%81%d0%bc%d0%b5%d0%bd%d1%8f%d1%82-%d1%81%d0%bb/", "text": "След поредните проблеми с ремонт в центъра на София е време ГЕРБ да си сменят предизборния слоган с „Градим скъпо и некачествено“. Това заяви общинският съветник от БСП Иван Таков в студиото на сутрешния блок на Bulgaria ON AIR, където гостува днес. Той коментира темата за ремонта на централната столична улица „Граф Игнатиев“ и градинката пред църквата „Свети Седмочисленици“, която предизвика бурно гражданско недоволство и дори протест пред Столична община в края на миналата седмица. „Големите неприятности на управляващите около тези ремонти идват от липсата на контрол, заяви той. – Осигурените средства са напълно достатъчни, за да бъде изпълнен качествено проектът за улица „Граф Игнатиев“. А всички виждаме какво се получава. Махнаха загражденията и се показаха завършени участъци, на които има три вида плочки и за разкош между тях разхвърляни малки павенца. Логично е да се появи напрежение сред гражданите, когато видят толкова некачествен и неестетичен ремонт. И след бунта и недоволството на хората, майсторите хванаха кирките и почнаха да разкопават. Да ремонтират ремонта – запазената марка на ГЕРБ“. Според Иван Таков, пренареждането на плочките в градинката пред църквата „Свети Седмочисленици“, което започна в неделя, не е част от инвестиционния процес по цялостния ремонт на „Граф Игнатиев“. „То беше предизвикано от гражданското недоволство. Но самото пренареждане на плочките не решава проблема, защото тук говорим за естетика, добави общинският съветник от БСП. – Тази еклектика в 50 нюанса сиво с елементи на кафявото пред църквата е много странен избор. Като цяло, ремонтът на „Граф Игнатиев“ за нас е дежа вю. Точно преди година по това време се случи същото с бул. „Дондуков“. И тогава, и сега управляващите развиват една и съща мантра в опит да скрият лъсналите крайно неприятни факти за тяхното управление. Оправдават всяка критика по техен адрес с политизиране и предизборна кампания, което вече е доста изтъркано – слушаме го от години. И няма да им помогне да се отърват от емблемата на тяхното управление – некачествените и скъпи ремонти в центъра на София“. Общинският съветник от БСП е категоричен, че събудилото се гражданско общество и силният медиен интерес ще принудят управляващите в Столична община и изпълнителят на ремонта на „Граф Игнатиев“ в крайна сметка да си свършат добре работата. „Мисля, че получилото се голямо напрежение няма да позволи повече компромиси с качеството, коментира Иван Таков. – Надявам се само да бъдат спазени поне последните поставени срокове. Защото някои от първоначално обявените вече бяха нарушени. А оправданията с дъждовни месеци, черни гарги и лоши мисли няма как да скрият лъсналите факти“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Иван Таков: Време е ГЕРБ да си сменят слогана с „Градим скъпо и некачествено“\t\t\t"}
{"url": "https://trud.bg/%d1%80%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%82%d0%bd%d0%be%d0%b2%d0%be-%d0%bd%d0%b0-%d1%84%d0%b0%d1%80%d0%be%d0%b2%d0%b5/", "text": "Тазгодишното 49-то издание на рали „България“ ще предложи допълнителна атракция за любителите на автомобилния спорт край Варна (12-14 октомври). Пилотите ще трябва да демонстрират уменията си и да карат на фарове, тъй като са включени отсечки в късните часове на деня. Първото подобно изпитание е в петък, когато е откриването, а стартът е от 19 часа в Албена. За последно състезателите са карали на осветление в тази надпревара през1989-а, а на рали през 2008 г., на „Траянови врата“. Етапът в курорта Албена пък се връща в екстремния спорт след повече от 10 години пауза.  Заявени са 31 екипажа, като фаворити за трофея са миналогодишният шампион Тихомир Стратиев, Мирослав Ангелов, Георги Василев и Йордан Атанасов.  Надпреварата обаче няма да носи точки за европейския трофей, заради късното й заявяване в Международната федерация по автомобилизъм (ФИА). До последно стартът на ралито бе и под въпрос. „Вероятно голяма част от вината е и моя – заяви президентът Владимир Илиев. – Но СБА е този, който държи лиценза и е в пряка връзка с ФИА. А когато се появи координатор нещата се случват по-бавно. Никого не обвинявам…“", "date": "2018.10.08", "title": " Рали „България“  отново на фарове"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%86%d0%b8-%d1%81%d0%ba%d1%80%d0%b8%d1%85%d0%b0-%d0%bf%d1%88%d0%b5%d0%bd%d0%b8%d1%86%d0%b0%d1%82%d0%b0-%d1%87%d0%b0%d0%ba%d0%b0%d1%82-%d0%bf%d0%be-%d0%b2%d0%b8/", "text": "Само 50% от житото е качествено Търговци и производители скриха пшеницата, за да получат по-висока цена. На Софийска стокова борса има търсене на 500 тона с незабавна доставка, като купувачът дава по 350-370 лева за тон без ДДС. Продавачи обаче няма. Предишните сделки на борсата бяха за сериозни количества хлебна пшеница с незабавна доставка на 405 лв./тон, коментираха експерти от борсата. Фуражна пшеница се търси на 300 лв./тон, но и там предлагане няма. Още не сме продавали зърно от новата реколта, очакваме по-добра цена, обясни Младен Мартинов, председател на земеделска кооперация в Балчик. По думите му житото тази есен се търгува с около 20 на сто по-скъпо в сравнение със същия период на миналата година, което е обяснимо – добивите са по-ниски и качественото зърно е по-малко.  Цената на пшеницата бавно ще расте заради по-малкото количество качествено зърно през отиващата си стопанска година, твърди и председателят на Националната асоциация на зърнопроизводителите (НАЗ) Костадин Костадинов. По думите му продавачите вече искат на борсите по 400 лева за тон хубаво зърно, а купувачите предлагат по 350-360 лева, докато при жътвата пазарът е тръгнал с цена от 260-270 лева за тон. Около 50 на сто от тазгодишната реколта е с добро качество, а останалата половина е фуражна пшеница с 15-20 на сто покълнало зърно при юлските дъждове, поясни Костадинов. Според него прогнозата за по-малко зърно в световен мащаб ще увеличи търсенето. Ще има добра цена за хлебната пшеница, заяви Костадинов, без да се ангажира какъв може да бъде очакваният ръст в близките месеци. Зърното ще поскъпне още над сегашното равнище от 300-350 лева за тон, твърди и проф. д-р Иван Киряков, завеждащ катедрата “Селекция на зърнено-житните култури” в Добруджанския земеделски институт. Според него хлебарите нямат основание да качват цената заради брашното. В последните три-четири години зърното се търгуваше на цена на ръба на производствената му себестойност, но хлябът не поевтиня, посочи Киряков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.08", "title": " Търговци скриха пшеницата, чакат по-висока цена\t\t\t"}
{"url": "https://trud.bg/%d0%bd%d0%b0%d0%bf%d1%80%d0%b0%d0%b2%d0%b8%d1%85%d0%b0-%d1%84%d0%be%d0%bd%d0%b4-%d0%b7%d0%b0-%d0%ba%d0%b0%d0%bf%d0%b8%d1%82%d0%b0%d0%bb%d0%be%d0%b2%d0%b8-%d0%b8%d0%bd%d0%b2%d0%b5%d1%81%d1%82%d0%b8/", "text": "Българската банка за развитие регистрира Фонд за капиталови инвестиции. Дружеството е с капитал 65 млн. лв. и ще участва в капитала на малки, средни и стартиращи предприятия с цел повишаване конкурентоспособността на бизнеса, осигуряване на капитал за научноизследователска и развойна дейност, увеличаване на производствения капацитет, финансиране преди набиране на капитал на регулиран пазар и усвояване на средства от ЕС. Фондът ще може да инвестира в едно предприятие до 10% от собствения си капитал, или 6 млн. лв., като придобива максимум 34% от капитала на търговското дружество. Приоритетно ще се финансират малки и средни фирми във фаза на растеж, стартиращи предприемачи, социални предприятия и иновации.", "date": "2018.10.08", "title": " Направиха Фонд за капиталови инвестиции"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b0-%d1%81%d0%b5%d1%87-%d0%b2-%d1%81%d1%82%d1%80%d0%b0%d0%b6%d0%b8%d1%88%d0%ba%d0%be-2/", "text": "Засилени мерки срещу незаконната сеч са предприети от Изпълнителната агенция по горите и държавните горски стопанства през последната седмица. По получен сигнал, служителите на Регионална дирекция по горите – Велико Търново са констатирали, че в общинска горска територия, на площ от 39 дка, в землището на село Кесарево, община Стражица е извършена незаконна сеч. Дърветата не са маркирани и от общината не са издадени необходимите документи за дейността. Работата по случая продължава. Eкипите горски инспектори към Изпълнителна агенция по горите през седмицата са задържали и две преотстъпени контролни горски марки на частни лесовъди, регистрирани в публичния регистър на ИАГ. Само в последната седмица на месец септември, са извършени над 15 200 проверки. Издадени са 150 акта за нарушения, при които са установени и задържани 13 МПС, извършващи незаконна дейност, 15 каруци и 1 кон, 17 моторни триона и други уреди за незаконен дърводобив. 121 000 са проверките, извършени от горските инспектори от регионалните дирекции по горите към Изпълнителната агенция по горите и над 140 000 от горските стражари на държавните горски предприятия за първите 9 месеца на 2018 г. Съставени са близо 7000 акта за установени административни нарушения. Задържана е над 4000 пространствени куб. м дървесина, от които близо 3 500 – дърва за огрев. Най-често нарушенията са за незаконно добити дърва, без контролна марка и без наличие на превозен билет. Задържани санад 220 моторни превозни средства, 80 коня, близо 500 каруци, над 250 моторни триони и други уреди за незаконен дърводобив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Разследват незаконна сеч в Стражишко"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d1%84%d1%80%d0%b0%d0%bd%d1%86%d0%b8%d1%8f/", "text": "С рокадите Макрон опитва да спаси имиджа си Френският президент Еманюел Макрон готви сериозен ремонт на правителството в опит да спаси имиджа си, пострадал сериозно както заради липсата на резултати по обещаните от него реформи в икономиката, така и заради три оставки на ключови и популярни министри, предаде Ройтерс. По информация на френски медии премиерът Едуар Филип ще подаде оставка, след което Макрон ще го натовари със задачата да формира нов кабинет, който да бъде одобрен от доминирания от партията на президента “Република, напред!” парламент. Очакваше се на съвместен обяд вчера Макрон и Филип да доуточнят стъпките си, които обсъждали и през изминалия уикенд, казал източник от кабинета на премиера. От президентството нито потвърдиха, нито отрекоха предстоящите рокади, като подчертаха, че нищо още не е финализирано. Преди седмица вътрешният министър Жерар Колон подаде оставка, въпреки несъгласието на Макрон, който първоначално отказа да я приеме. Колон е третият напуснал кабинета за последните 5 месеца след министрите на екологията и на спорта Никола Юло и Лора Флесел.", "date": "2018.10.08", "title": " Ремонт на правителството на Франция\t\t\t"}
{"url": "https://trud.bg/%d1%80%d0%b0%d1%81%d1%82%d0%b5-%d0%b8%d0%bd%d1%82%d0%b5%d1%80%d0%b5%d1%81%d1%8a%d1%82-%d0%ba%d1%8a%d0%bc-%d1%81%d0%b5%d0%bb%d0%b0-%d0%ba%d1%80%d0%b0%d0%b9-%d0%ba%d1%83%d1%80%d0%be%d1%80%d1%82%d0%b8/", "text": "Нараства интересът на купувачите към имоти в села в близост до големите курорти, казаха брокери. Например в района около Слънчев бряг има строителство към Кошарица и Тънково. Там също се изградиха затворени комплекси от къщи или малки блокчета. Те привличат не малък интерес, тъй като цените са много добри. В сателитните населени места, които са на 10-15 километра от основната атракция на курорта, цените може да са по-ниски с 40-50%. Например в селата край Слънчев бряг имот може да се купи за около 300-350 евро на кв. метър. За района край Банско има офертни цени за около 200-250 евро на кв. метър. Край Боровец ситуацията е същата като цените са около 350 евро на квадрат. Същевременно в самия Боровец през първото тримесечие на годината цената надмина 700 евро на квадратен метър. Като основната причина за поскъпването на имотите в Боровец е фактът, че предлагането се изчерпва и по-малко оферти излизат на пазара. През тази година се наблюдава тенденция на засилване на интереса към имоти край морето и то от български купувачи. След отдръпването на руснаците, сделките по морето спадаха в продължение на 2-3 години, сочат данните на Агенцията по вписванията. От края на миналата година обаче спадът беше прекратен и през първото тримесечие дори има сериозно нарастване на броя на сделките в Несебър. Очакванията са за ръст на сделките и в другите морски курорти. Подобен процес вече беше наблюдаван в зимните курорти, като ръстът на сделките започна от средата на миналата година. Повишаване на сделките с имоти беше отчетен в Банско, Разлог, Самоков и Смолян. Този интерес на българите към покупка на ваканционен имот се пренася от зимните към морските курорти. В момента българите са основните купувачи край морето. През миналата година много българи проучваха пазара и оглеждаха имоти като сега се стига до конкретни сделки. Като цяло българите имат изявен интерес към покупката на имоти в южните курорти, но не липсва търсене на жилища и на север от Варна.", "date": "2018.10.08", "title": " Расте интересът към села край курортите\t\t\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b0%d0%bd%d0%b8%d0%bc%d0%b0%d1%82%d0%be%d1%80%d1%8a%d1%82-%d1%81%d1%82%d0%be%d1%8f%d0%bd-%d0%b4%d1%83%d0%ba%d0%be%d0%b2/", "text": "След продължително боледуване почина един от създателите на българската анимационна школа – художникът аниматор, режисьор и сценарист Стоян Дуков. Дуков е автор на 43 филма и сценарист на 9 филма. Сред най-известните му анимационни филми са: “Га”, “Къщи-крепости”, “Това е животът (Се ля ви)”, “Музикална история”, “Февруари”. Стоян Дуков е автор и на множество карикатури, илюстрации и плакати. Опелото ще се състои на 10.10 2018 година, сряда, от 12,00 часа в църквата “Св. Параскева” – на ул. “Раковски” 58.", "date": "2018.10.08", "title": " Почина аниматорът Стоян Дуков"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d0%b4%d0%b0-%d0%b2%d1%8a%d1%80%d0%bd%d0%b0-%d1%80%d0%b0%d0%b1%d0%be%d1%82%d0%bd%d0%be-%d0%be%d0%b1%d0%bb%d0%b5%d0%ba%d0%bb%d0%be-%d0%bf%d1%80%d0%b8/", "text": "Въпрос:  Моля да ми разясните има ли законово основание да ми бъде поискано да върна работното си облекло, след като напусна работа?  М. Колев, гр. Шумен Отговор:  Съгласно Кодекса на труда работодателят осигурява на работниците и служителите безплатно работно и униформено облекло при условия и по ред, установени от Министерския съвет или в колективен трудов договор. Наредбата за безплатното работно и униформено облекло (НБРУО) регламентира реда, начина и условията за предоставяне на безплатно работно и униформено облекло от работодателите на работниците и служителите. Пълният отговор четете в  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Трябва ли да върна работно облекло при напускане на работа?"}
{"url": "https://trud.bg/%d0%bb%d1%83%d0%b4-%d1%81%d0%b5%d0%ba%d1%81%d0%bc%d0%b0%d0%bd%d0%b8%d0%b0%d0%ba-%d1%83%d0%b1%d0%b8%d0%bb-%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%bc%d0%b0%d1%80%d0%b8%d0%bd%d0%be%d0%b2/", "text": "Не била водеща хипотезата, че нападението е свързано с работата й “Работим по всички версии за бруталното изнасилване и убийство в Русе, не изключваме нито една. Работим по версия както за случайно събитие, извършено от лице, което е с психически отклонения и силно изразен полов нагон, но не изключваме и версия за планирано действие също от такова лице или от някакъв личен мотив. Нито една версия не подценяваме.Изследваме живота на жертвата, както в личен, така и в професионален аспект.” Това заяви вътрешният министър Младен Маринов по повод убийството на тв водещата Виктория Маринова от местната телевизия ТВН. Трупът на 30-годишната жена бе открит в събота следобед в храсталаци до крайбрежната алея на река Дунав. Жертвата била обезобразена от бой, изнасилена и задушена. Заради зверството вътрешният министър и главният прокурор Сотир Цацаров пристигнаха в Русе. След съвещание с разследващите случая стана ясно, че екипи от института по психология правят психопрофил на нападателя. Все още се очаква и резултатът от анализа на откритата ДНК на мястото на престъплението. “Ако имахме съвпадение по ДНК щяхме да го съобщим веднага и щяхме да сме задържали извършителя”, каза Маринов. “Не изключваме нито версия, свързана със случайно посегателство, нито версия, свързана с планирано посегателство. Едно е ясно – извършените действия са изключително брутални и изключително жестоки. Не можем да кажем, че версията за изпълнението на работата й или с оглед тематика на предаванията й е определящата версия”, каза и главният прокурор Сотир Цацаров. Той добави, че напредъкът по разследването са резултатите от различни експертизи, сред които и на ДНК. “Нека на този етап бъдем пестеливи, не защото няма какво да кажем, а защото всяка непредпазливо изтървана дума ще увреди пряката работа”, каза още Сотир Цацаров. Днес в Русе плъзна слух, че на близките на Виктория Маринова било съобщено, че вече има заподозрян за престъплението. От полицията и прокуратурата обаче отказаха коментар. Предполага се, че убиецът е бил сам. Според МВР нямало сигнали тв водещата да е получавала заплахи.   Нямало скандали между Виктория и бившия й мъж Телевизията, в която работела убитата Виктория, е собственост на бившия й съпруг Свилен Максимов. Двамата са разделени от февруари т. г., но запазили добри отношения и работели заедно, разказаха техни близки. ТВН е дъщерно дружество на фирма “Нетуоркс”. Компанията има кабелна мрежа и е най-големият регионален доставчик в Североизточна България. Вицепремиерът Валери Симеонов сподели, че имал съдебни сблъсъци с Максимов, заради незаконно излъчване на тв Скат. Името на Максимов преди години бе споменато в някои медии покрай скандал с негов съдружник, при който аверът му пребил манекенка. Бившият съпруг на убитата русенка наскоро си купил частен самолет. “По принуда станах пилот. Разширихме бизнеса и в София. Трябваше често да пътувам до столицата, а всички знаем какво става по пътищата – всеки ден катастрофи, загинали. Особено в този смъртоносен участък Русе-Бяла. И реших да пробвам да летя със самолет. За моя изненада – оказа се доста просто, бързо и дори икономичeски изгодно”, казва той в интервю. В последните години е организатор и спонсор на на офроуд състезание край Средна кула.   ЕК: Очакваме бързо и задълбочено разследване “С голяма тъга научихме за убийството на Виктория Маринова. ЕК очаква бързо и задълбочено разследване от отговорните власти, което да изправи виновниците пред правосъдието и да изясни дали това нападение е било свързано с работата на жертвата.” Това заяви говорителят на Европейската комисия Маргаритис Схинас. Той цитира годишната реч на председателя на ЕК Жан-Клод Юнкер за състоянието на ЕС, в която се отбелязва, че Европа винаги трябва да бъде място, където свободата на журналистите е свещена. Еврокомисарят по правосъдието Вера Йоурова пък заяви, че ако е необходимо, европейските агенции могат да окажат помощ на българските власти в разследването на убийството. “Шокирана съм от бруталното убийство на Виктория Маринова. Ще следя отблизо разследването и предлагам помощта на агенциите на ЕС, ако се налага. Очаквам бързи действия, които да доведат виновните пред правосъдието и да изяснят дали нападението е свързано с работата ?”, написа тя в Туитър. Убийството получи широк международен отзвук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.08", "title": " Луд сексманиак убил Виктория Маринова (обзор)\t\t\t"}
{"url": "https://trud.bg/%d0%bf%d1%80%d0%be%d1%86%d0%b5%d0%b4%d1%83%d1%80%d0%b8%d1%82%d0%b5-%d0%b2-%d0%be%d1%82%d0%b4%d0%b5%d0%bb%d0%b5%d0%bd%d0%b8%d0%b5%d1%82%d0%be-%d0%bf%d0%be-%d1%85%d0%b5%d0%bc%d0%be%d0%b4%d0%b8%d0%b0/", "text": "Отстранена е повредата на техниката в отделението по хемодиализа във видинската болница. Заради авариен ремонт от четвъртък всички пациенти бяха насочвани към съседни градове, информира Извършена е предвидената по план дезинфекция, но процедури ще започнат от утре, тъй като днес пациентите вече са транспортирани до хемодиализния център в Монтана. В отделението очакват обещаните 180 000 лв. за ново оборудване. Те са за хемодиализни апарати, легла и водоочистваща система. Очакват се и резултатите от проверка на Агенция „Медициниски одит“ за починалия мъж, след пропуснати процедури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Процедурите в отделението по хемодиализа във видинската болница ще бъдат подновени утре"}
{"url": "https://trud.bg/%d1%82%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%ba%d0%bc%d0%b5%d1%82%d0%b5-%d0%bd%d0%b0%d0%bf%d1%80%d0%b0%d0%b2%d0%b8-%d0%b5-%d0%bd%d0%be%d0%b2%d0%b0%d1%82%d0%b0/", "text": "Кметът на Благоевград д-р Атанас Камбитов подема нова инициатива, в рамките на която ще се събират предложения от жителите на Благоевград за реализиране на обществено значими обекти, съобщиха от общината. Името на кампанията е „Ти предложи, кмете, направи“. Предвижда се да бъдат направени срещи с всички домоуправители в града, по време на които ще бъде разяснен редът на подаване на предложения. На практика жителите на Благоевград ще имат възможност да дават свои предложения и мнения за обектите, които трябва да бъдат изградени или ремонтирани. Отделно от това служители на Община Благоевград ще организират срещи с гражданите, по време на които ще бъдат обсъждани проблеми, както в централна градска част, така и в кварталите. Ще бъде обособено и изнесено работно място, където хората могат да дават своите идеи. С цел постигане на максимални резултати и улеснение на хората, ще бъде разкрита и електронна поща, на която ще се приемат предложения. Същите ще се систематизират в списъци и ще се разглеждат от специална комисия. Одобрените предложения ще бъдат реализирани, като за целта ще бъдат предвидени средства в бюджета на Община Благоевград за 2019 година. „Намеренията ни са да създадем един фонд за гражданска инициатива. Ще заделим средства в бюджета и гражданите ще могат да кандидатстват с проекти, за да бъдат реализирани идеите“, коментира кметът Камбитов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " „Ти предложи, кмете, направи“ е новата инициатива на кмета Камбитов"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb-%d0%b7%d0%b0-%d0%bf%d1%80%d0%be%d0%b8%d0%b7%d0%b2%d0%b5%d0%b4%d0%b5%d0%bd-%d0%b8/", "text": "Досъдебно производство е образувано срещу общински охранител за това, че е произвел изстрел със стоп-патрон срещу нарушител и му е причинил леа телесна повреда, съобщиха от полицията в Сливен. Произшествието е станало към 22,30 ч. на 5 октомври, в двора на бившето Десето училище в Сливен. Екипът на общинската охрана е отишъл по сигнал за задействана СОТ-система. На място установяват две лица, въоръжени с нож. Непознатите са се държали агресивно и са направили опит да нападнат униформените служители. Единият насочил острието срещу тях. При нападението единият от охранителите е произвел предупредителен изстрел във въздуха. След като агресията не е била преустановена, при самозащита, охранителят е стрелял втори път. Екипът веднага е подал сигнал на тел.112 за пострадалото лице – мъж на 37 години от Сливен, уведомена е и полицията. Нападателят, след като е бил прегледан в спешното отделение на областната болница, е бил освободен. Вторият мъж, който е бил засечен в двора на учебното заведение, е избягал след инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.08", "title": " Проверяват охранител за произведен изстрел със стоп-патрон срещу нападател с нож"}
{"url": "https://trud.bg/%d0%bc%d0%be%d1%80%d0%b0%d1%82%d0%be%d1%80%d0%b8%d1%83%d0%bc-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%b1%d1%80%d0%be%d1%8f-%d0%bd%d0%b0-%d1%83%d0%bd%d0%b8%d0%b2%d0%b5%d1%80/", "text": "Заплатите в УНСС – според качеството на работа Има предложение от Съвета на ректорите за мораториум върху разрастването на университетската мрежа у нас, което обсъдихме с тях и предвиждаме да го внесем заедно с промените в Закона за висшето образование. Това каза министърът на образованието и науката Красимир Вълчев на форум в УНСС. Участниците се обединиха около мнението, че университетската мрежа е достигнала пределното си териториално и профилно разрастване. Вълчев припомни, че сега у нас има 51 висши училища, от тях държавните университети са 37, а частните са 14. Държавни висши училища обучават студенти в 200 професионални направления. “Ще продължим с намаляването на приема в професионалните направления “Икономика” и “Администрация и управление”, тъй като искаме повече студенти да се обучават в направленията, в които се очаква най-голям недостиг на пазара на труда. Това са инженерните, педагогическите и аграрните специалности, посочи Вълчев. На форума ректорът на УНСС и зам.-председател на Съвета на ректорите проф. Стати Статев обяви, че през следващата година експериментално академичният състав на вуза ще бъде разделен на пет групи. Всяка от тях ще получава различно възнаграждение в зависимост от качеството на работата им.", "date": "2018.10.08", "title": " Мораториум ограничава броя на университетите\t\t\t"}
