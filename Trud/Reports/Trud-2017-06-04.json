{"url": "https://trud.bg/700-%d0%bb%d0%b2-%d0%b7%d0%b0-%d0%bd%d0%be%d1%89-%d0%b2-%d1%81%d0%bb%d1%8a%d0%bd%d1%87%d0%b5%d0%b2%d0%be%d1%82%d0%be-%d0%b1%d1%83%d0%bd%d0%b3%d0%b0%d0%bb%d0%be/", "text": "От 15 юни най-елитната правителствена база по морето „Евксиноград” ще е пълна с почиващи, научи „Труд”. Не само министри, депутати, висши чиновници са резервирали всички места в бившата царска резиденция край Варна. Няма ограничения по време на ваканцията на властта, която е обичайно през август, да отдъхват и обикновени летовници. Заявките за сезон 2017 са предимно от българи и по-малко от чужденци. Цените не са променяни от години. Най-скъпо излиза „Слънчевото бунгало” по 700 лв. на нощ. Кокетната еднофамилна къща е на самия бряг, разполага със собствен басейн и барбекю. Спането в апартамент в хотел „Тунела”, където най-обичал да отсяда Тодор Живков, излиза 250 лв., а малкият апартамент е 130 лв. Това лято избралите да почиват в любимото ложе на Тато ще се радват на подновен интериор след направения ремонт. Почивка във вила „Чинар” струва 600 лева на нощ, а мезонетът във Фердинандовата къща – 550 лв. Големият апартамент във вила „Магнолия” се предлага за 300 лева, а малкият – за 130 лв. на нощ. Толкова е и престоят на вечер в хотел „Манастира”, както и в бунгало на брега без сауна, а с екстрата поскъпва двойно.", "date": "2017.06.04", "title": " 700 лв. за нощ в „Слънчевото бунгало“\t\t\t"}
{"url": "https://trud.bg/%d0%be%d1%89%d0%b5-3-%d0%be%d1%82-8-090-%d0%bf%d0%b5%d1%87%d0%b0%d1%82-%d0%bd%d0%b0-%d0%b2%d1%81%d0%b8%d1%87%d0%ba%d0%b8-%d0%b2-%d0%bd%d0%be%d0%b2-%d0%bf%d1%80%d0%be%d0%b7%d0%be%d1%80%d0%b5%d1%86/", "text": "Арменското училище в Пловдив е на път да остане без ученици наесен заради проблеми с паркирането в Стария град. Именно там се намира сградата на ОУ „Виктория и Крикор Тютюнджян“, което е основано през 1834 г. и претендира да е най-старото училище у нас. Броят на възпитаниците на емблематичното школо, имащо доскоро славата на едно от най-елитните в Пловдив, се топи с всяка следващата учебна година – от 440 преди години са останали под 310.Трудният достъп с автомобил до Стария град или подстъпите към него отказват все повече родители и неслучайно едва 25 са желаещите за обявените 44 места за първокласници, стана ясно след първо класиране. От ръководството на Арменското училище от 5-6 години поставят въпроса за изграждане на места за временен достъп на коли на родителите в уширението между спирката на бул. „Цар Борис Трети Обединител“ и ресторант „Улпия“, но проблемът още не е решен, а глобите за неправилно паркиране драстично нараснаха.", "date": "2017.06.04", "title": " Заради проблеми с паркирането в Стария град Арменското училище в Пловдив на път да остане без ученици наесен"}
{"url": "https://trud.bg/%d0%bf%d1%80%d0%be%d0%bb%d0%b8%d0%b2%d0%b5%d0%bd-%d0%b4%d1%8a%d0%b6%d0%b4-%d1%81%d0%b5-%d0%b8%d0%b7%d0%bb%d1%8f-%d0%bd%d0%b0%d0%b4-%d0%b2%d1%80%d0%b0%d1%86%d0%b0/", "text": "Проливен дъжд  се изля днес над Враца. Наводнена е чакалнята на жп гарата, а улиците на северозападния град са се превърнали в реки, съобщи БТВ.Причината за аварията на гарата е теч от покрива. Според сайта „Булнюз” тежко е положението на няколко от местата, където е работено по водния цикъл – бул. „Крайречен”, ул. „Околчица” и част от ж.к. „Дъбника”. Няма бедстващи хора и наводнени жилищни сгради и подлези.", "date": "2017.06.04", "title": " Проливен дъжд се изля над Враца"}
{"url": "https://trud.bg/%d0%bd%d0%b5%d0%b2%d0%b8%d0%bd%d0%b5%d0%bd-%d0%bc%d0%b8%d0%bd%d1%83%d0%b2%d0%b0%d1%87-%d0%b5-%d1%80%d0%b0%d0%bd%d0%b5%d0%bd-%d0%be%d1%82-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b0/", "text": "Осем полицаи са изстреляли 50 куршума в преследването на тримата атентатори на „Лондон бридж“, които бяха ликвидирани, съобщиха на брифинг от полицията в британската столица.Невинен минувач е пострадал при стрелбата.Полицай също е пострадал, тъй като е бил въоръжен само с палка.Властите обявиха, че имат напредък в идентифицирането на нападателите.Междувременно канадският премиер Джъстин Трюдо обяви, че една от жертвите е канадец.„Канада силно осъжда тази безсмислена атака, която бе осъществена снощи в Лондон, която уби и рани много невинни хора. Сърцето ми се къса, че сред загиналите има канадец – заяви Трюдо – Ние скърбим със семействата и приятелите, които са загубили любими хора и пожелаваме на ранените бързо и пълно оздравяване.“", "date": "2017.06.04", "title": " Невинен минувач е ранен от полицията, а полицай е пострадал при стрелбата срещу атентаторите в Лондон снощи"}
{"url": "https://trud.bg/%d0%bf%d0%b5%d1%80%d1%84%d0%b5%d0%ba%d1%82%d0%bd%d0%be%d1%82%d0%be-%d0%ba%d1%83%d1%87%d0%b5-%d0%b7%d0%b0-%d0%b2%d0%b0%d1%88%d0%b0%d1%82%d0%b0-%d0%b7%d0%be%d0%b4%d0%b8%d1%8f-%d1%81%d0%bd%d0%b8%d0%bc/", "text": "Овен Корги Независимият дух на Овена не би търпял твърде покорно куче. Коргито е вашата сродна кучешка душа. То е дръзко и винаги готово за приключения. Доберман и питбул са вторият и третият по съвместимост избор. Телец Фокстериер Твърдоглави? Кой, вие ли? Ще си намерите еша, ако вземете фокстериер. А дългите разходки, от които се нуждае, ще ви помогнат да преодолеете мързела. Ще ви допаднат и породи тип “летящ парцал” – кокершпаньол или ласа апсо. Близнаци Шиперке Кучетата от белгийската порода шиперке са интелигентни, любопитни и беладжии. Да ви напомнят на някого? Може да се пробвате и с не по-малко любознателните бийгъл или далматинец. Рак Санбернар Най-грижовното куче – санбернарът, е второто “аз” на най-грижовния зодиакален знак. Верен другар ще откриете и в ротвайлера или в породата на филмовия герой Хачико – акита ину. Лъв Шиба ину Древната китайска порода шиба ину е тъкмо като за кралска особа като вас, господарю Лъв. Елегантният немски дог или лъвоподобният тибетски мастиф (най-скъпата порода) също са отличен избор. Дева Бордър коли Интелигентно, работно, дисциплинирано и предпазливо – вашето другарче в живота трябва да е от породата бордър коли. Добър избор са благородният и верен лабрадор ретривър, както и с умното куче немски шпиц. Везни Голдън ретривър За вас най-добър четирикрак приятел би било кучето голдън ретривър – очарователно, мило, умно, добронамерено и вярно същество – точно като вас. Ще ви пасне и благородното сърце на немската овчарка. Скорпион Немска овчарка Вие не търсите куче, на вас ви е нужен приятел – може би единственият, на когото ще вярвате изцяло. Това е, разбира се, немската овчарка. Но не пренебрегвайте и пуделите и йоркширкските териери. Стрелец Хъски Хъскито е кучето на пътешественика и приключенеца. Вземете го. Вие не търсите покорен, а равнопоставен другар със собствено мнение по всички въпроси. Или изберете по-стабилния характер на мастифа. Козирог Английска хрътка Те са упорити, мислещи и своенравни същества. Ще ви се подчинят, ако спечелите доверието им. Доста са докачиви – също като вас. Може би ще ви бъде забавно да гледате и френски булдог или пък боксер. Водолей Афганска хрътка Независими, дори малко непослушни, афганските хрътки ще ви допаднат, макар и да хората ги смятат за глуповати. Те са предани и смели и ужасно упорити. Сигурно се досещате на кого приличат. Риби Боксер Боксерите са грижовни и силно интуитивни кучета. Те са и много игриви, което означава, че винаги може да ви отвлекат от тежките мисли. Ако не искате боксер, ще ви подхожда и очарователният голдън ретривър.", "date": "2017.06.04", "title": " Перфектното куче за вашата зодия (СНИМКИ)"}
{"url": "https://trud.bg/%d0%b4%d0%bd%d0%b5%d1%81-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82-299/", "text": "Екатерина Йосифова, поетеса.Ивайло Крайчовски, музикант, 56 г.Максим Сираков, първи изпълнителен вицепрезидент на „Алианц България холдинг“ АД, 64 г.Милица Божинова, поппевица от фамилия „Тоника“.Чл.-кор. проф. дфн Николай Милошев, бивш министър на образованието, 58 г.Спас Русев, бизнесмен, 63 г.Проф. Хикмет Мехмедов, балетмайстор на Държавна опера – Бургас, 67 г.", "date": "2017.06.04", "title": " Днес да почерпят"}
{"url": "https://trud.bg/%d0%b0%d1%82%d0%b5%d0%bd%d1%82%d0%b0%d1%82-%d0%b2-%d0%bb%d0%be%d0%bd%d0%b4%d0%be%d0%bd-%d0%b2%d0%b0%d0%bd-%d0%b3%d0%b0%d0%b7%d0%b8-%d0%bf%d0%b5%d1%88%d0%b5%d1%85%d0%be%d0%b4%d1%86%d0%b8-%d0%bd%d0%b0/", "text": "Бял ван се е врязал в пешеходци на Лондон Бридж в британската столица, съобщи Би Би Си. След като бусът помел доста хора, от него изскочили трима мъже, въоръжени с ножове. Нападнали бягащите хора.Мостът и района около него са отцепени от полицията. Нападателите не са заловени.Минути по-късно полицията съобщи за друг инцидент – на Бороу Маркет. По първоначална информация там също има намушкани с нож хора. Съобщава се и за изстрели.Имало и трети инцидент в квартал Воксхол в южен Лондон.Засега се съобщава за най-малко един загинал.В специално изявление премиерът Тереза Мей потвърди за атаките. Тя ги определи като „възможен акт на тероризъм“.Очаквайте подробности", "date": "2017.06.04", "title": " Атентат в Лондон: Ван гази пешеходци, нападатели колят наред (ВИДЕО)"}
{"url": "https://trud.bg/80-%d1%85%d0%b8%d0%bb%d1%8f%d0%b4%d0%b8-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d0%b1%d0%b8%d0%bb%d0%b5%d1%82%d0%b8/", "text": "Над 80 хиляди от феновете, които бяха в Кардиф, останаха без билети за снощния финал на Шампионската лига между „Реал“ и „Ювентус“. Повечето от привържениците, които не успяха да се сдобият с пропуски, бяха италианци. Заради голямото търсене цената на билет на черната борса удари цена от 5800 евро.Около 160 хиляди бяха фенове по улиците на Кардиф в часовете преди големия сблъсък. Още преди атентата в Манчестър мерките за сигурност бяха сурови, но след случилото се и обявената най-висока степен на опасност от тероризъм на Острова, силите на реда буквално сложиха под ключ 250 хилядния град. На входовете и изходите на Кардиф имаше полицейски патрули с камери за лицево разпознаване. Такива имаше разположени из целия град.А в лагерите на двата отбора се надцакваха с премии при евентуален триумф. Футболистите и треньорите на „Реал“ получиха обещание, че при победа над „Ювентус“ всеки един играч ще прибере космически бонус от по 1,5 милиона евро на човек. Голямата премия се формира и от факта, че Кралския клуб получи възможност да стане първият тим в ерата на Шампионската лига, който е спечелил надпреварата в две поредни години.Не по-малко апетитен беше и обещаният бонус за „Старата госпожа“. Футболистите на италианския шампион ще получат освен солидни финансови бонуси, но и по едно Ферари.", "date": "2017.06.04", "title": " 80 хиляди останаха без билети"}
{"url": "https://trud.bg/%d1%81%d0%bb%d0%b5%d0%bf%d0%b8%d1%8f%d1%82-%d0%b4%d0%b6%d0%be%d0%bd-%d0%ba%d0%be%d0%b9%d1%82%d0%be-%d0%bf%d0%be%d1%81%d0%b5%d1%82%d0%b8-1640-%d0%bc%d0%b0%d1%87%d0%b0/", "text": "Запознайте се с Джон Станкомб. Той е напълно сляп 46-годишен англичанин. Въпреки своето затруднено положение, британецът не се предава, а напротив – постоянно обикаля страната, за да „гледа“ футболни срещи. Става въпрос за двубои, които не се излъчват по телевизията. Мачове от аматьорските дивизии на Острова, които остават извън полезрението на масовия футболен запалянко, но не и за Джон. Той посети над 1640 двубоя. Именно обичта му към най-великата игра остава прозорецът светлина в неговия живот сред тъмните стени.„Карам десети футболен сезон, в който съм напълно сляп – каза Станкомб. – Не виждам абсолютно нищо от 2006 г. Когато загубих зрението си, просто седнах на един стол у дома и не се показах в продължение на цяла година. Осъзнах, че вече не мога да отида навсякъде и трябваше да разчитам на някой друг да ми помогне. Това почти ме прекърши и бях депресиран. Как можеш да избягаш от тъмнината? А аз обичах да ходя на мачове и да пиша репортаж за всеки един, който съм посетил. Вече не можех да правя това, но… Не се отказах. Започнах да обикалям стадионите с магнетофон в ръка, а не с тефтер и химикал.“Джон ходи на футболни срещи с Артур, неговото куче-водач. Тръгва няколко часа преди началото на предварително избрания от него двубой. Когато пристигне на стадиона, моли някого от присъстващите да обясни какво вижда – като детайлите около терена, особеностите на сградата на стадиона, броят на прожекторите, разположението на феновете, цветовете на екипите, настроението и емоциите по трибуните.„Това ми помага да създам една картина в съзнанието си, която мога да „видя“, добавя Джон.В повечето случаи, Станкомб прави компания на някои радио-коментатор. Така незрящият запалянко е наясно с това, което се случва на игрището. Записва всичко на своя магнетофон, а след време всичко ще събере в книга. Все пак става въпрос за човек, който в продължение на 30 години е посетил над 1600 футболни срещи в аматьорските дивизии и въпреки че е сляп, той е „видял“ много повече от всеки друг.„Първият ми доклад беше за мач на „Уимбълдън“ в старата Дивизия 1, но когато хулиганството бе в разгара си през 1980 г. се насочих към Исмиън лигата, аматьорска дивизия обхващаща Лондон, както и Източна и Югоизточна Англия. Тя е най-вече за полу-професионални клубове и съществува от 1905-та година.“Джон посещава училище за незрящи от 16-годишна възраст. Тогава не вижда частично, но решава да е готов за по-лош сценарий.„Реших да бъда подготвен, но признавам, че въпреки това изпаднах в депресия – казва още Джон. – Сега обаче съм добре и ето, че през миналия сезон посетих 29 срещи или по-точно от 1575-та до 1614-та, посетени от мен. Успях да събера пълни детайли около всеки мач. Имам билети, програми и рекламни брошури от срещи, за които много хора дори не знаят, че съществуват.“ Голямата любов на Станкомб към футбола идва от баща му.„Той е с нарушено зрение, а майка ми е напълно сляпа – продължава да разказва историята си британецът. – След ерата на хулиганството преустановихме посещенията си на мачовете, защото беше трудно за хора, като нас да бъдат по стадионите. Когато „Уимбълдън“ се изкачи до Първа дивизия, сегашната Висша лига, стана опасно. Полицията третираше всички фенове на тима като банда откачени, а трябва да призная, че играчите бяха по-опасни от запалянковците. Спомням си един мач срещу „Дарби“. Полицията ни беше наобиколила от всички страни, за да не мърдаме. Бяхме като в капан. След двубоя ни съпроводиха до гарата като най-големите престъпници. 30 човека фенове бяха бутани и блъскани от пъти повече тежковъоръжени униформени. Ето защо се насочих към ниските дивизии. Там всички фенове са приятели и се наслаждават на играта. Състезателите са на терена от любов към футбола, а не мислят за големите си заплати или колко ще пари ще вземат от следващата реклама.“И така до днес. Преди дни Джон посети мач номер 1640. Запалянкото „гледа“ „Сандбах Юнайтед“ и „Стокпорт Таун“ в двубой от десето ниво на футбола в Англия. Рекордът на запалянкото е 3 посетени срещи в един ден. Гледал ги е в Корнуол, графство в региона Югозападна Англия.„Направих го веднъж и повече няма да повторя – признава Станкомб. Дори и за напълно зрящ човек е трудно да следи разписанията на влаковете.“Има дни, в които се раждат хора за възхищение. Такива, които са рядкост и правят света малко по-цветен. Въпреки че е на 46-години, Джон се е „родил“ през 2006-та. Онзи ден, в който губи зрението си напълно. Ден, в който много хора биха загинали. Но не и Джон.„Ако нямах цел, просто онзи период прекаран у дома нямаше никога да свърши – добавя британецът. – Най-лесно е човек да се предаде и да отиде в близката кръчма, за да прегърне чашката. Далеч съм от мисълта обаче, че е по-добре да пиеш от сутрин до вечер, отколкото да продължиш да живееш. Като всяко дете се страхувах от тъмното, но видях, че там няма нищо страшно. Сигурен съм, че ако виждах щях да видя много повече ужасни неща…“", "date": "2017.06.04", "title": " Слепият Джон, който посети 1640 мача"}
{"url": "https://trud.bg/%d1%88%d0%b5%d1%81%d1%82-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d1%81%d0%bd%d0%be%d1%89%d0%bd%d0%b8%d1%82%d0%b5-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87%d0%bd%d0%b8/", "text": "Шест са жертвите на снощните терористични атаки в центъра на Лондон, тримата нападатели са застреляни от полицията, съобщи BBC, позовавайки се на Скотланд Ярд.Служителите на реда са застреляли трима заподозрени мъже за осем минути. Те са носели нещо, приличащо на взривни жилетки, но се е оказало, че не са такива, обясни Марк Роули, помощник-комисар от полицията в Лондон. По думите му нападателите са само трима.Бял ван връхлетя върху пешеходци на „Лондон бридж“ около полунощ българско време. След като катастрофира в района на пазара „Бъроу“, нападателите атакуваха с ножове хората в заведения в района.Третият инцидент от снощи – във „Воксхол“, се оказа, че не е свързан с атентата на „Лондон Бридж“.Лондонските медицински служби потвърдиха, че най-малко 30 души са били хоспитализирани. В същото време лондонската транспортна полиция съобщи, че един от нейните служители, реагирал на инцидента, е сериозно ранен, намушкан с нож, но състоянието му засега е стабилно.", "date": "2017.06.04", "title": " Шест жертви на снощните терористични атаки в Лондон, тримата нападатели са убити"}
{"url": "https://trud.bg/%d0%bf%d0%be-%d1%81%d0%bb%d0%b5%d0%b4%d0%b8%d1%82%d0%b5-%d0%bd%d0%b0-%d0%b4%d0%b5%d0%bf%d0%be%d1%80%d1%82%d0%b8%d1%80%d0%b0%d0%bd%d0%b8%d1%82%d0%b5-%d0%b1%d1%8a%d0%bb%d0%b3%d0%b0%d1%80%d0%b8/", "text": "Статистиката показва несъстоятелността на политическите декларации у насНеотдавна Олег Соскин, съветник на бившия украински президент Леонид Кучма, нарече българите в Украйна „глупаци“ и заяви, че имало опасност от сепаратизъм сред тях. След това той призова съмишлениците си да вземат депутата от български произход в украинския парламент Антон Кисе, за „да го депортират в България или където и да е и с това да се приключва с дейността му“.Подобна позиция на висш украински служител е повече от недопустима, опетнява демократичните процеси и поражда тревога. Защото българите в Украйна помнят две големи депортации, свързани с масовите сталински репресии. И двете се случват по време и след края на Втората световна война, като почти всички таврически и една част от бесарабските българи са депортирани в азиатските републики или в Сибир.Особено трагична е обаче депортацията на няколко хиляди таврически и бесарабски българи, които успяват от окупираните от Германия съветски територии да се преселят в България, но след 9 септември 1944 г. със съдействието на българското отечественофронтовско правителство са вдигнати от съветските войски и заточени в Азия.На този фон тревожен е и факта, че нито една българска държавна институция не взе отношение към инцидента с пребития в Украйна Василий Кащи, общински съветник в Белгород Днестровск – акт, който доведе до нарастване на напрежението сред българската общност.Това мълчание с основание поставя въпроса за досегашната държавна политика на България към историческите български общности, в конкретния случай към бесарабските българи. Защото поредните призиви за депортиране на украински българи най-накрая би трябвало да предизвикат ответни действия, насочени към готовност за реален прием у нас на потомците на изселените в миналото против волята си наши сънародници. Всъщност у нас отдавна, поне на думи, се заявява, че точно тези българи са демографски резерв. Подобно разбиране вече 10-тина години гръмко заляга като „стратегическа цел“ в няколко поредни национални демографски и миграционни стратегии на България, но в същото време нищо смислено и в окончателна форма не е направено.Последното разгаряне преди две години на споровете по въпроса бяха дали е редно тези българи от Украйна, които биха дошли в България, да бъдат третирани като бежанци. Докато ние дебатирахме и в същото време бяхме заливани от транзитни бежански и миграционни потоци от Близкия Изток, никой не обърна внимание как през същия период в Полша най-голямата регистрирана бежанска група бе именно от Украйна, като една немалка част от преселилите се са от полски произход. Ето как с европейски средства Полша умело успява да засели на своя територия задгранични сънародници. Ние обаче не можем да се похвалим с подобни успехи, защото не е важно само да знаеш какво искаш, но и как да го постигнеш.Ако се изчисли индексът на активност за получаване на българско гражданство от отделните български общности, получават се меко казано странни изводи, които трябва да намерят своите обяснения. Оказа се например, че за периода 2001 – 2016 г., 7,45 % от 1,2 млн. общност на българите в Македония са подали заявления за българско гражданство на основание български произход. При българите от Молдова стойността на този показател е 41,04 %, докато при българите в Украйна е изключително малка – едва 3,15 % от 350 хил. украински българи са пожелали да станат български граждани.Разминаванията между Украйна и съседната й Молдова – също бивша съветска република, са повече от шокиращи. При това ситуацията в Молдова до голяма степен е идентична, а днес поне от конфликтна гледна точка дори е по-спокойна, но въпреки това там вече почти половината българи са кандидатствали за българско гражданство.Няма логично обяснение за тези фрапиращи различия. На базата на огромната разлика в жизнения стандарт в полза на България и няколкогодишната политическа нестабилност в Украйна, вътрешните въоръжени конфликти и руско завземане на Крим, по-скоро интересът към българското гражданство трябва да е завишен, но противно на тези очаквания, данните показват точно обратното.Статистиката най-точно показва несъстоятелността на политическите декларации у нас. Оказва се, че едва на 8764 украински българи до края на 2016 г. е предоставено българско гражданство, а преселилите се в България са значително по-малко. Очевидно е, че трябва да се предприемат конкретни действия, за да се подобри ситуацията. Преди две години предложих да се предприемат общи координирани действия на държавите членки на ЕС, които имат свои малцинства в Украйна, но тази инициатива бе подмината с мълчание.Днес обаче имаме вицепремиер, в чийто ресор влиза демографската политика. А един от механизмите, макар и за краткосрочно повлияване на лошите демографски показатели, е именно заселването на задгранични българи. Засега подобно нещо не се случва и може би това трябва да бъде основанието да се вслушаме в оплакванията на бесарабските българи, които твърдят, че се сблъскват с огромни трудности от страна на българската бюрокрация и не могат да започнат желаната от тях процедура за българско гражданство. Всъщност ако не бяха тези жалби, едва ли би се стигнало и до този анализ и всичко щеше да върви по старому.Дали и каква част от твърденията за създавани затруднения ще се докажат е въпрос и на политическа конюнктура и воля. Неоспорим факт е обаче, че едва около 2,5 % от българите в Украйна са успели да получат българско гражданство. А това наистина означава, че някъде в системата има проблем.", "date": "2017.06.04", "title": " По следите на депортираните българи\t\t\t"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d1%8f-%d0%b7%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1/", "text": "Няма постъпила информация за пострадали български граждани при  в Лондон, съобщават от Министерство на външните работи.Българското посолство в столицата на Обединеното кралство е в постоянен контакт с местните власти и следи ситуацията.Всички български граждани, които желаят да получат актуална информация или да подадат сигнал за техни близки и познати, могат да го направят на следния телефон на българското посолство в Лондон:От Обединеното кралство: 020 7581 3144 От България: 00 44 20 7581 3144 ", "date": "2017.06.04", "title": " МВнР: Няма информация за пострадали български граждани в Лондон"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b7%d0%b0-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5%d1%82%d0%be-%d0%b2-%d0%bb%d0%be%d0%bd%d0%b4%d0%be%d0%bd-%d1%82%d0%be%d0%b2/", "text": "Министър-председателят на Обединеното кралство – Тереза Мей, окачестви трагичния инцидент в Лондон като „потенциален акт на тероризъм“, съобщават .Врязването на белия ван в пешеходци край „Лондон бридж“ идва две седмици след бомбата, която избухна след концерта на американската певица Ариана Гранде в Манчестър.Полицията потвърди, че има повече от една жертва, но засега точният брой на смъртните случаи не е уточнен. Според непотвърдена информация обаче загиналите са най-малко седем, сред които и един полицай.Малко след първия инцидент британските медии оповестиха и за втори в района на пазара „Бъроу“. Веднаха след това бе съобщено и за трети – в по-отдалечения „Воксхол“. Все още няма информация дали те са свързани.", "date": "2017.06.04", "title": " Тереза Мей за нападението в Лондон: Това е потенциален акт на тероризъм"}
{"url": "https://trud.bg/%d1%82%d1%80%d1%8a%d0%bc%d0%bf-%d0%ba%d1%8a%d0%bc-%d0%b1%d1%80%d0%b8%d1%82%d0%b0%d0%bd%d1%86%d0%b8%d1%82%d0%b5-%d0%b0%d0%bc%d0%b5%d1%80%d0%b8%d0%ba%d0%b0-%d0%b5-%d1%81-%d0%b2%d0%b0%d1%81-%d0%b4/", "text": "Светкавична реакция след терористичната атака в Лондон показа Доналд Тръмп. Президентът на САЩ излезе с публикация в профила си в „Туитър“ по-малко от час след като стана ясно, че Лондон отново е мишена и отново има загинали невинни хора.„Каквото Съединените американски щати могат да направят, за да помогнат на Лондон и Обединеното кралство, ще бъдем там и ще го направим. С вас сме! Господ да ви благослови“, пише Тръмп в „Туитър“. „Ужасен инцидент от Лондон. Следим ситуацията“, написа в „Туитър“ и Джъстин Трюдо. Премиерът на Канада публикува и телефони, на които негови сънародници в нужда да потърсят помощ.„При тази нова трагедия Франция е до Великобритания повече от всякога“, заяви френският президент Еманюел Макрон след Мислите ми са с пострадалите и техните близки, написа Макрон в „Туитър”.Австралийският външен министър Джули Бишъп нарече събитията в Лондон шокиращи, предаде Асошиейтед прес. Готови сме да съдействаме на британското правителство да се справи с тези атаки. Съчувстваме на пострадалите и техните близки, добави тя.„Следя с ужас последните събития в Лондон. Мисля и се моля за жертвите и техните семейства“, заяви председателят на Европейската комисия Жан-Клод Юнкер.„Моля се за Лондон“, писа в Туитър Ариана Гранде, на чийто концерт бе извършен атентатът в Манчестър на 22 май, когато загинаха 22-ма души. ", "date": "2017.06.04", "title": " Тръмп към британците: Америка е с вас, дръжте се!"}
{"url": "https://trud.bg/48-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%b0%d1%82%d0%b0%d0%ba%d0%b0%d1%82%d0%b0-%d0%b2-%d0%bb%d0%be%d0%bd%d0%b4%d0%be%d0%bd-%d0%bd%d0%b0%d0%bf%d0%b0%d0%b4%d0%b0%d1%82%d0%b5/", "text": "Полицията в Лондон потвърди за шестима загинали при координираната атака, предаде . По информация на лондонската спешна помощ ранените са 48, настaнени в 6 болници.Според очевидци атентаторите са крещели призиви за слава на Аллах. Трима от тях са били застреляни за 8 минути на Лондонския мост. Днес ще заседава съвета „Кобра“, за да обсъди допълнителни мерки за сигурност. Има вероятност да бъдат отменени предизборните прояви за днес. Доналд Тръмп предложи подкрепа на на Лондон и британците.Все още официално никой не е поел отговорност за атентата.Полицията и властите не са изказали мнение атаките да са свързани с инцидента в Манчестър. За момента няма индикация нападенията в Лондон и атентата в Манчестър да са извършени от една и съща група. ", "date": "2017.06.04", "title": " 48 ранени при атаката в Лондон, нападателите възхвалявали Аллах"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%bf%d1%8a%d0%bb%d0%b5%d0%bd-%d1%81/", "text": "Станала е катастрофа с микробус, пълен с нелегални имигранти от Афганистан в района на 98 км на АМ „Тракия“, в посока София.По първоначална информация микробусът е катастрофирал в дърво, тъй като няма наличен спирачен път. Вероятно шофьорът на МПС е заспал. По неофициална информация в микробуса са пътували около 20 души. Вследствие на инцидента на място са загинали десет души, други са тежко ранени и са откарани в Областната болница в Пазарджик.Всички пътуващи в автомобила са били мъже, без документи за самоличност. Мястото на катастрофата е отцепено и се извършва оглед от криминалисти. Движението се регулира от патрул на Магистрална полиция. ", "date": "2017.06.04", "title": " Катастрофа с микробус, пълен с нелегални мигранти на АМ „Тракия“, има 10 жертви"}
{"url": "https://trud.bg/%d0%be%d1%82-%d0%b0%d0%bd%d1%82%d0%b0%d1%80%d0%ba%d1%82%d0%b8%d0%b4%d0%b0-%d1%81%d0%b5-%d0%be%d1%82%d1%86%d0%b5%d0%bf%d0%b2%d0%b0-%d0%b0%d0%b9%d1%81%d0%b1%d0%b5%d1%80%d0%b3-%d0%ba%d0%be%d0%bb%d0%ba/", "text": "Огромен леден блок с размерите на щата Делауеър е на път да се отцепи от затоплящия се шелф на Антарктида и така да се превърне в един от най-големите виждани от хората айсберзи, обявиха учени малко преди US президентът Доналд Тръмп да съобщи, че САЩ се изтеглят от Парижкото споразумение за климата, предаде АФП.Сателитни данни показват, че от ледниковия шелф Ларсен С, залепен за крайбрежието на Антарктида, ще се отдели леден блок с площ около 5000 кв. км.Само за 6 дни цепнатината, която може да отдели айсберга с дебелина 350 м, се е удължила със 17 км и в момента остава само 13-километрова ивица, която го свърза с основната ледена покривка. “Моментът на отцепване вероятно е много близо”, съобщи университетът “Суонсий” в Уелс, който води наблюденията.Ларсен С е най-северният и най-голям ледников шелф в Антарктида. Отцепването на айсберга ще доведе до рекордно смаляване на ледника, но няма да доведе до увеличаване на нивото на морските води. Въпреки това отделянето му може да дестабилизира шелфа и да го направи уязвим. А ако всички останали ледници, които Ларсен С придържа, попаднат в океана, то глобалното равнище морско равнище ще се повиши с 10 сантиметра, предупреждават изследователите.", "date": "2017.06.04", "title": " От Антарктида се отцепва айсберг, колкото 25% от Уелс (ИНФОГРАФИКА)\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b5%d0%ba%d1%81%d0%bf%d0%bb%d0%be%d0%b0%d1%82%d0%b8%d1%80%d0%b0%d0%bd%d0%b8-%d0%ba%d0%b0%d1%82/", "text": "Разследване за неправомерно получаване на социални помощи, в което са замесени български граждани, показа как те са били експлоатирани, съобщава излизащият в Бремен в. „Везер Курир“. Този факт е станал ясен по време на работата на комисията към кметството, натоварена с проучване на организираните социални измами.Българи, които от години живеят в Бремерхафен, дали показания пред комисията. Те описали условията, при които се опитвали да уредят живота си в пристанищния град, и как влезли в контакт с две организации, които в момента са в центъра на разследване, започнато от прокуратурата.По данни на властите между 2013 г. и 2016 г. над 1000 мигранти от Югоизточна Европа в различни помощи са получавали социални помощи (по т.нар. система Hartz-IV), без да имат право на тях.Организациите „Агенция за заетост и интеграция“ и „Общество за семейно и полово равноправие“ са заподозрени, че са снабдявали българите с фалшиви трудови договори и така са им позволявали да претендират пред социалните власти за отпускане на значителни социални помощи. По такъв начин били източени над 6 млн. евро.Българите не предоставили доказателства за тези обвинения срещу двете организации. Но запознали членовете на комисията с тъмната страна на живота на мигрантите от Югоизточна Европа – как те стават жертва на безскрупулни бизнесмени в пристанищния град.Първият свидетел, 32-годишен рибар, пристигнал в Бремен през 2007 г. от изостанал регион в България с преобладаващо турско население. Мъжът не можел да чете и пише. В Германия години наред се издържал като надничар, наеман на работа от време на време.По думите му, работел за 6,50 евро на час за подизпълнител на местна корабостроителница. Наемали го за чистач по корабите. Никога обаче не е имал постоянни доходи от тази работа. „Викаха ни предната вечер, ако има работа“, обяснил той.Преди две години се запознал със Селим Йозтюрк, председател на АЗИ. „Всички българи в Бремерхафен се обръщат към него“, заявил свидетелят. И пояснил – Йозтюрк уреждал много неща за мигрантите, свързани с бюрокрацията. За всяка административна услуга той взимал от тях по 20 евро, в брой.„Мислехме, че работим по линия на социалния център“, казал рибарят пред комисията. Самият Йозтюрк не правел нищо да разсее подобни недоразумения. Според свидетеля, председателят на АЗИ давал на клиентите си да подписват попълнени вече формуляри. Често те били неграмотни, както самият свидетел. Какви документи Йозтюрк подавал в социалния център оставало неизвестно за тези, които слагали своя подпис. Според българина за първи път той получил услуги от социалния център в Бремерхафен през пролетта на 2015.Друг свидетел от България описал подобна картина пред разследващата комисия. В Германия той пристигнал през 2012 г. Отседнал в Бремерхафен, защото там вече имало негови роднини. След пристигането си в пристанищния град сънародници го посъветвали да намери „правилния човек“.А това бил Селим Йозтюрк и неговата организация АЗИ. Според свидетеля, Йозтюрк вземал по 150 евро, ако посредничил за подаване на заявление за работа. За всяка административна услуга – по 25 евро, а за консултация в своя офис – 10 евро. Естествено, в брой.Българинът разказал, че надницата му на час била между 5 и 7 евро, бил наеман в корабостроителницата и подобни фирми. Членове на комисията го попитали знае ли колко е минималната почасова надница в Германия (от 2015 минималната почасова надница в Германия е 8,50 евро, от 1 януари т.г. тя възлиза на 8,84 евро, или българите получавали с около 20 до 40 на сто по-малко – бел. ред.). На това свидетелят отвърнал: „Ама ние не можем да четем.“Дали Йозтюрк е бил замесен в тази експлоатация на българите, от показанията им пред комисията не станало ясно. Един от свидетелите се сетил за интересен детайл – Йозтюрк опитал да го убеди да му уреди чрез АЗИ следучилищна помощ за децата му. „Аз не исках, защото учителите на децата ми казаха, че уроците в училище са достатъчни“, обяснил той.Прокуратурата проверява дали АЗИ не е издействала от социалните служби в Бремерхафен много случаи на следучилищна помощ, която не е била ползвана, но е платена. Местната администрация – странно пасивнаЧленовете на комисията останали с впечатление, че Йозтурк е имал толкова голямо влияние сред българската общност в Бремерхафен, защото местните служби не се грижели особено усърдно за мигрантите. Само така може да се обясни как хора като 32-годишният рибар цели седем години остават извън радара на немската бюрокрация. Мъжът не фигурира в никакви социални регистри, здравни каси, няма никакви осигуровки. „Някоя служба някога интересувала ли се е от Вас“, попитал общинарят Томас фон Брух (ХДС). Отговорът: Не.", "date": "2017.06.04", "title": " Българи в Германия експлоатирани като бели роби\t\t\t"}
{"url": "https://trud.bg/%d1%81%d0%bb%d0%b0%d0%b2%d1%87%d0%be-%d0%b2%d0%b5%d0%bb%d0%ba%d0%be%d0%b2-%d0%b7%d0%b0-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5%d1%82%d0%be-%d0%b2-%d0%bb%d0%be%d0%bd%d0%b4%d0%be%d0%bd/", "text": "До часове „Ислямска държава” ще поеме отговорността и ще обяви извършителите за свои бойци и мъченици. Най-важното е, че пак сме свидетели на ликвидиране на последствията от терористичен акт, а не на предотвратяването му. Това коментира пред експертът по сигурност Славчо Велков по повод нападението с микробус в Лондон.Той определи нападението като координиран и част от т.нар градски тероризъм. „Говорим за жесток акт и го свързвам със случилото се косвено в Сирия – вчера „Ислямска държава” понесе тежки загуби. Говори се за 1200 души загинали. Не изключвам и това да е акт на отмъщение”, посочи той.Тази цикличност на нападенията в Европа се скъсява на по-малко от 4-5 месеца. Обикновено действията се активират лятото, защото има струпване на хора, коментира още експертът. Самите обекти не са онези, които правителството определи като стратегически, а мястото където могат да свършат работа – оживените места.По думите му този път технологията на атаката е интересна – веднъж тези хора веднъж използват буса, след това са подготвени с ножове.Посланието е като в Манчестър, коментира Велков, – може да имате всичко, да правите каквито искате мерки, но докато ни удряте и ние ще ви удрямеАко искаме да реагираме на такава заплаха трябва да знаем, че ключовата дума е превенция, а контролът върху тези огромни контингенти трябва да е ефективен с идването им в страната, категоричен е той.Журналистът Мажд Алгафари заяви, че поканата на Ангела Меркел към бежанците е била голяма грешка и тепърва ще берем плодовете й.По думите му атаки ще има тепърва, защото мюсюлманите е важния за тях месец Рамадан. В този месец, ако мюсюлманин извърши нещо в благото на религията и Аллах той е по-почитан в Рая, каза Алгафари.", "date": "2017.06.04", "title": " Славчо Велков за нападението в Лондон: Жесток акт, свързан със загубите на ИДИЛ в Сирия"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0-%d0%b5%d1%81-%d0%b4%d0%b0-%d0%be%d1%81%d1%82%d0%b0%d0%bd%d0%b5-%d0%b0%d0%bd%d0%b3%d0%b0%d0%b6/", "text": "Германия призовава Европейския съюз да остане ангажиран със Западните Балкани, въпреки проблемите им и напрежението, което е възобновено четвърт век след войните в бивша Югославия. За това апелира президентът Франк-Валтер Щайнмайер след края на годишната среща на върха на страните от региона, която се проведе в словенския курорт Бърдо при Краню, предаде .В съвместно изявление, прието на срещата, се призовава за по-нататъшна европейска интеграция, засилване на диалога и въздържане от реторика на национализъм и подстрекателство. От изявленията на Щайнмайер обаче става ясно, че конфликтите от миналото на се напълно преодолени.По време на срещата някои от държавните лидери си разменили тежки думи. Особено остри са били дискусиите с президента на Косово Хашим Тачи и премиера на Албания Еди Рама", "date": "2017.06.04", "title": " Германия призовава ЕС да остане ангажиран със Западните Балкани"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%b7%d1%80%d0%b0%d0%b7%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2/", "text": "Министър-председателят Бойко Борисов изпрати телеграма до британския премиер Тереза Мей във връзка с нападенията, извършени тази нощ в Лондон. Това съобщиха от правителствената информационна служба.Борисов поднася своите дълбоки съболезнования към близките на загиналите и отправя пожелания за бързо възстановяване на ранените. „Мислите ни са с мъката, изживявана в този момент от народа на Обединеното кралство“, отбелязва премиерът Борисов. Той пожелава успех в усилията на компетентните органи в тази трудна ситуация и изразява увереност, че в сътрудничество с правителствата на съюзническите и партньорски държави ще бъдат разкрити извършителите и те ще понесат заслуженото си наказание.  ", "date": "2017.06.04", "title": " Премиерът Борисов изрази съболезнования към близките на загиналите при нападенията в Лондон"}
{"url": "https://trud.bg/%d0%b4%d0%b5%d1%82%d1%81%d0%ba%d0%be-%d0%b5%d0%ba%d0%be-%d1%80%d0%b0%d0%bb%d0%b8-%d0%bf%d1%80%d0%b5%d0%bc%d0%b8%d0%bd%d0%b0-%d0%bf%d1%80%d0%b5%d0%b7-%d1%88%d1%83%d0%bc%d0%b5%d0%bd/", "text": "Шумен стана домакин за втора поредна година на детско Еко рали „Щури сладури“. 26 отбора от ентусиазирани деца, бащи и майки участваха в надпреварата. По регламент колите са оригинални самоделки без гориво, задвижват се само от родителска тяга.Колкото по-нетрадиционни возила, с толкова по-голям шанс да спечелят. Бързината също беше оценявана най-вече от публиката. Трасето на атрактивното рали затвори центъра на Шумен – от кино „Херсон“ до Цветния пазар по бул.“Славянски“.Нетрадиционната надпревара е по идея на шуменската Детска градина „Космонавт“, на дейни родители и ръководството, което видяло подобно детско рали в Белгия при обмяна на добри практики по съвместен проект и успешно го пренася у нас. Подкрепя се и от Община Шумен, нейни представители бяха в журито.В еко ралито участваха коли-ракети, под формата на самолети, платноходки пореха асфалта. Много атрактивен беше екипаж „Спешно отделение“ от истинска носилка на колелца и журито го оцени достойно. Отборът „Marti Air“ на татко Васил Радев и синът му Мартин грабна призът Гран При „Златно кормило“. За най-атрактивен беше обявен тимът „Каляската на Пепеляшка“, а за най-оригинален костюм грамота получиха „Калинката и Черния котарак“ и „лекарският“ отбор. Имаше и приз „Най-внимателен шофьор, „Най-щур татко“ и „Мини състезател“. Като на истинско рали се ля шампанско, но детско.", "date": "2017.06.04", "title": " Детско еко рали премина през Шумен"}
{"url": "https://trud.bg/%d0%bc%d0%b0%d1%8f-%d0%bd%d0%b5%d1%88%d0%ba%d0%be%d0%b2%d0%b0-%d0%bd%d0%b5%d1%89%d0%b0%d1%82%d0%b0-%d1%81%d0%b0-%d0%b8%d0%b7%d0%b2%d1%8a%d0%bd-%d0%bd%d0%b0%d1%81-%d0%bb%d1%8e%d0%b1%d0%be%d0%b2%d1%82/", "text": "– Мая, ти празнува своя 60-годишен юбилей в началото на месец май. Това повод за равносметка ли беше за теб, или за обръщане на нова страница в живота ти? – И двете. Около рождения ден човек си прави равносметка, но също така и отваря нова страница – за мен беше крайно време да го направя, защото от доста време не бях активна, а сега се чувствам заредена с енергия. Сега на 20 юни в „Рейнбоу Плаза“ ще представя новия си албум „Само с любов…“. От септември миналата година качвам в интернет по една нова песен всеки месец и вече се събраха достатъчно за цял албум, но пазя и две-три съвсем нови песни за самото представяне.– Получи ли поздравления за юбилея от някое високопоставено лице, или министър, както получи Криско?– Да ти кажа, от никого не получих. Не го казвам с огорчение, но не ми е безразлично, че нещата у нас не са както трябва. Някой се е уредил, поздравили са го и после се е похвалил с това, трябва ли другите да се чувстваме второ качество, че не са ни поздравили? Аз съм благодарна на всички, които не са ме поздравили. Ако вземат да ме поздравяват, ще се почувствам сякаш нещо изневерявам на себе си, така че се чувствам горда от това. Фактът, че не са ме поздравили, не значи нищо за мен, защото тези хора са временни, не аз – те не правят нищо, с което да оставят във времето, а просто заемат някакви длъжности. Жалко за тях, не за мен.– Как приемаш подобни ситуации в държавата ни – с чувство за хумор, или те натъжават?– Определено ме натъжават и ме тревожат, защото като кажеш държава – влагаш в това смисъл на отговорност. Какво значи изпълнителна власт? Не е важен министъра, а какво върши той за хората на културата, защото те са с талантите и те са хората, за които е сложен в това министерство. Нещата са изкривени при нас, властта се дава, за да служат властимащите на хората и те са длъжни да правят нещата добре за нас, но това се е видоизменило и ми е болно. Казвам го, като родител, гражданин на държавата и човек с обществен авторитет, защото това е страната, в която живеят децата ми. Те не желаят да ходят в чужбина и затова е важно да говоря за тези неща и да светвам червени лампички, когато нещата са противоестествени.– Има ли политик, когото харесваш?– Президентът ми харесва, нищо че не ме е поздравил. (Смее се.) Харесвам такива хора с позиция, които знаят защо са на мястото си. Той е един истински българин, с изградена ценностна система – от хората, за които родината е номер едно и са служили на България.– Какво е мнението ти за изказването на руският президент Путин относно славянската азбука?– Според мен нещата се преекспонират. Нормално е, като не браниш своето и някой да ти го вземе, като не уважаваме сами себе си – така става. Когато не правиш нищо и в един момент се обезличаваш. Ние нямаме национално самочувствие и чакаме някой да каже нещо и чак тогава започваме да го браним и го преекспонираме. Сега се преекспонират думите на Путин, които са исторически факт, но човек като няма самочувствие и се хваща за сламка. Аз винаги съм била против теченията.– Веселин Маринов, на чиито концерти залите винаги са пълни, е споделял, че от години не е чувал негова песен по радиото. Така ли е и при теб?– Ами, пак със същото си го обяснявам. Така е и с мен. Ако си пуснеш радио и ще си кажеш, че все едно не съществува такава изпълнителка. Частните станции си имат собствена визия за нещата, но задачата на националните медии не е да пускат това, което се харесва на музикалния редактор, а да имат визия за държавата, да знаят кои са изпълнителите и може дори веднъж в месеца да те пуснат, но трябва да го правят. Чувала съм музикален редактор да казва – аз не харесвам тази песен, и затова не я пуска в ефир, така те налагат собствения си вкус на слушателите. По принцип мен никога не са ме пускали по радиото и само с концертите ми съм успяла да стана това, което съм. Едно време също не ме пускаха в ефир, беше прецедент да се чуе моя песен, а сега вече съвсем е прецедент да ме пуснат. Затова тръгвам на турне и поне за това няма кой да ми попречи. Някой трябва да я разтърси тази система и нещата да се променят, защото една нация без култура ще пропадне – културата трябва да е номер едно.– Коя от твоите песни те разплаква, докато я пееш?– Много ме разплакват. От новите ни песни има три-четири, на които непрекъснато си плача, въпреки че съм ги слушала стотици пъти. Песните „Мой роден край“, „Простете ми, дечица“ и „Цигуларят“, направо ме хващат за гърлото.– Каква е причината песента ви с Кирил Икономов „Честит рожден ден“ да не бъде допускана до ефир няколко години?– Не само нея, то като цяло не ни допускаха до ефир, а бяхме силни и хората ни харесваха, защото не можеш да спреш тяхната воля. Според мен това беше от завист и някакъв опит за озаптяване на коня, който бяхме пуснали. Просто ни направиха услуга, защото хората сами си извоюваха хита, публиката го утвърди. След нас много хора усетиха потенциала на тази тема и се създадоха много песни за рожден ден.– А коя е най-цензурираната ви песен?– Всичко ни беше цензурирано, дори „Конче вихрогонче“ се наложи да напиша, че е с народен текст, за да мине пред комисията и чак след доста време си казах, че текстът е мой. Песента ни „Стражица“ е може би е най-цензурирана, защото заради нея изцяло беше свален от продажба двойният ми албум, но поради голямото му търсене „Балкантон“ го издаде отново като единична плоча, разбира се без тази песен в нея. По тези времена да пееш за проблеми не беше добре възприето и покрай цялата акция за Стражица цяла година не ни пускаха въобще по радиото.– Темата, която те вълнува най-силно в момента?– Любовта ме вълнува във всичките й форми. Малките жестове, нечие поведение, или поглед могат да ме накарат да открия вдъхновение и така се роди текста на „Има ли виновни в любовта?“. Хубав хит се получи. Едно време Боян Иванов пееше – Аз търся теб, ти търсиш друг… Добре, аз също питам – има ли виновни затова да те удари любовта в сърцето – не си виновен ти, има обстоятелства и магия. Човек е подвластен на това необуздано чувство.– Следиш ли музикалните формати в родния ефир и какви изводи си правиш, като ги гледаш?– Понякога ги гледам заради децата, защото те ги следят. Изводът ми е, че сме сред най-талантливите нации в света в певческо отношение. Всеки втори участник е потенциален певец. Жал ми е, че системата е такава – много бързо ги изстисква и изплюва, а малко от тях имат късмета да продължат. Трудно им е и ми е тъжно, защото има толкова талантливи деца – от талантливо по-талантливо, но тази битка я има и на запад, въпреки огромния шоубизнес там.– Една от дъщерите ви също участва в такъв формат. Тя продължава ли да се занимава с музика?– И двете ни дъщери учат музика, но само едната опита в такова шоу и видя, че нещата там са малко изкривени. Преди това я предупреждавах, но явно тя трябваше лично да разбере, че не й е мястото там. Не е задължително един млад талант да отиде в един формат, за да го изцедят там, или да го скъсат заради баща му, както е в нашия случай. Сега дъщерите ни пътуват с нас на концертите и са ми беквокали, на концерта на 20-ти юни също ще са с мен.– Йоана и Весела са близначки. Усещала ли си по-особена връзка между тях?– Да. Много се радвам, че не се родиха еднояйчни близначки, защото там единият е подвластен на другия, а са две отделни личности, но от малки си имат специална връзка. Дори си бяха измислили техен език, на който си говориха само двете, бяха си направили специални знаци. Беше ужасно, защото не можех да разбера какво си казват. (Смее се.) Иначе те са много добри деца, учат, работят, правят всичко, което преценят.– Съпругът ти е подарявал кон на дъщерите ви, за да ги зарадва. А кой е най-хубавият подарък, който е правил за теб?– Дъщерите ми, също и песните! Той е моята половинка и пише за мен, никой друг не може да напише такава песен, каквато той ще напише, защото ме познава най-добре. Любовта му е най-големият подарък и това, че съм център на живота му и всичко, което прави е с мисъл за мен и децата. Той само ме поглежда и вече знае какво искам. В очите му виждам любовта и това е най-важното.– Гледайки дъщерите ви, техните приятели и младото поколение, като цяло, имате ли надежда за бъдещето и те в България ли искат да останат?– Има надежда, изключително свестни деца има тук. Те са родолюбци и дори да заминат в чужбина, един ден ще се върнат, нищо че навън в по-уредения свят е съблазнително за тях. В миналото всички държави са били почти на едно ниво, защо да не се потрудим да си направим по-добър животът ни тук, защо да им завиждаме, като можем и ние да бъдем по-добре. Всеки иска България да е добре, но не всеки прави нещо, нека се запитаме – аз какво добро направих днес?– Ти си познавала Ванга. Коя е най-паметната ти среща с нея?– Много пъти съм ходила при Ванга, имала съм това щастие, но не да питам за себе си, а защото имах възможност да помогна на други хора. За себе си съм ходила един-единствен път, когато преживях тежки неща, свързани с енергийно атакуване. Тогава тя само ме изми и ми каза – върви по пътя си и прави добро! Явно това е едно препятствие, което е трябвало да премина. Винаги съм била с респект към Ванга и съм изчела всичко за нея, както и за леля Слава Севрюкова, за дядо Влайчо и за Петър Дънов. Много уважавам и отец Димитър от град Пещера, при него направо не можеш да си вземеш час, защото много помага на хората. Откакто се занимавам с рейки, усетих, че нещата са извън нас и трябва много да се чете и да се мисли.– Освен Ванга кой е човекът с най-необикновени способности, когото познаваш?– С много такива хора контактувам и се облягам на тях. Мария Стоянова от Сандански е изключителна. Много важни за мен са и треньорката ми по йога – Соня Зафирова и моят рейки мастер Кирил Стоянов.– Твоите духовни търсения до какви истини те доведоха в живота?– Че човек трябва във всеки един момент да се самонаблюдава и да е естествен, да е близо до земята и природата. Също така да се научи да прощава, да поглежда с любов другите и да им прощава. Да си каже: Прости им, Господи, те са слепи. Моето виждане по въпроса е, че всеки на каквото и ниво да е той, се мъчи да върви напред от неговата си камбанария и е хубаво да се опиташ да го разбереш и да му простиш. Любовта решава всичко и ти като разбереш другия, вече го обичаш. Аз самата съм преживявала в курсовете на Норбеков упражнението за прошка. Беше разтърсващо преживяване.– Най-мистичното и енергийно място, на което си била?– Рилският манастир и природата над него – просто е уникално място. Там потоците са наистина уникални, стига да имаш отворени сетива. Има моменти, в които бягам там, за да се разтоваря, да си почина и заредя. В нашата църква в Благоевград има частица от мощите на Свети Нестор и там също има изключително силна енергия.– Какво е вярата за теб?– Животът ми. Всичко. Цялото ми аз е вяра! Вярвам в любовта, в семейството, в устоите, в таланта и моженето си, в усмивката, в добрината си, имам самочувствието на това, че съм аз. Вярата е вътре в мен, както и любовта, която раздавам около себе си. Правя каквото мога за хората, също така събирам и помагам на бездомни животинки. Много важно за мен беше да получа благословия да построя църква и съм щастлива, че тя е факт. Често на улицата срещам хора, които ме поздравяват и ми казват – вие ми давате надежда и устои. Тогава си казваш – да, всичко, което правя има смисъл.", "date": "2017.06.04", "title": " Мая Нешкова: Нещата са извън нас, любовта решава всичко"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d1%81-%d0%bf%d1%80%d0%b8%d0%b7-%d0%be%d1%80%d0%b5%d0%bb-%d0%bd%d0%b0-%d0%b4%d1%83%d0%bd%d0%b0%d0%b2%d0%b0/", "text": "Приз „Орел на Дунава“ получи председателят на парламентарната Комисия по култура и медии и народен представител от ПГ на ГЕРБ Вежди Рашидов. Златният орел, връчен му от кмета на Свищов Генчо Генчев, бе присъден за принос в популяризиране на българското културно-историческо наследство. Церемонията се състоя в римския легионен лагер Нове край Свищов, където се провежда тринадесетото издание на Античния фестивал „Орел на Дунава“. В над 30-годишния си професионален път скулпторът Вежди Рашидов има повече от 40 изложби у нас и в чужбина, мотивираха избора си организаторите. Изтъкнато обаче бе, че огромната заслуга на Рашидов към популяризирането на родната култура е дейността му като  министър. В неговия мандат български ценности бяха експонирани в най-големия световен музей – френския Лувър. Българската пластична култура беше видяна в Япония, беше център и на най-голямата изложба в музея „Пол Гети“ в Америка, а с операта си България също покори много страни. По време на церемонията носителят на орден „Стара планина“ Вежди Рашидов не скри вълнението си и заяви пред присъстващите, че е щастлив да получи златния орел на Свищов.„България е една особена страна, в нея има наслоени много култури. Ако Византия, в лицето на Гърция притежава съвършена култура, ако Рим притежава римската цивилизация в един много добър вид, то България е особената малка страна, която притежава всички тях – Рим, Византия, Тракия, дори образци на ислямска култура. Аз съм щастлив човек, че за тези два мандата като министър, държавата ми стана разпознаваема. Тя е талантлива, тя е гениална, но трябва да е и разпознаваема“, каза Вежди Рашидов. Ексминистърът на културата пожела на всички свои наследници да работят именно за това, българското културно-историческо наследство да е познато, а родните творци да имат самочувствие.Повече хора като Вежди Рашидов, които да правят името на България не само разпознаваемо, но и уважавано, пожелаха организаторите. „Щастлив съм да връча това отличие на човек, направил толкова много за нашата култура и идентичност“, заяви кметът Генчо Генчев, който изрази надежда, заедно със статуетката Вежди Рашидов да отнесе в сърцето си частица от Свищов и античния град Нове.", "date": "2017.06.04", "title": " Вежди Рашидов с приз „Орел на Дунава“ за популяризиране на културно-историческото ни наследство"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%82%d1%80%d0%b0%d0%b3%d0%b5%d0%b4%d0%b8%d1%8f%d1%82%d0%b0-%d0%b2-%d0%bb%d0%be%d0%bd%d0%b4%d0%be%d0%bd-%d0%b7%d0%b0-%d0%bf/", "text": "„Изказвам искрени съболезнования на близките на жертвите при терора в Лондон. Трагедията за пореден път показва, че нашият свят е заплашен. Заплашени са върховенство на закона, демокрацията и нашите ценности. Затова и днес ние трябва да сме едно, за защитим начина си на живот“. С тези думи лидерът на ВМРО и министър на отбраната на Република България Красимир Каракачанов изрази своята съпричастност към жертвите на поредния кървав атентат.Днес ние трябва да отбраняваме нашата свобода, нашите национални и християнски ценности с още по-мощни средства. Това значи повече контрол на границите, повече воля и решителност. Значи също и силен ангажимент на НАТО, както и силна, мотивирана към изпълнение на своя дълг българска полиция и служби за сигурност, както и  достойна и боеспособна българска армия, казва Каракачанов.Искам обаче и да подчертая отново, че всичко това доказва нуждата от по-ясна политика на ЕС по сигурността, допълни още той.Тези направления днес не противоречат: силен демократичен свят, силна Европа, силна България, в партньорство с всички наши приятели по света в борба с тероризма, посочва лидерът на ВМРО.Скърбим за жертвите и сме все по-уверени, че САЩ, Европа и цивилизованият свят трябва да са заедно срещу фанатизма и радикализма, заяви още Красимир Каракачанов. ", "date": "2017.06.04", "title": " Каракачанов: Трагедията в Лондон за пореден път показва, че нашият свят е заплашен"}
{"url": "https://trud.bg/16-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2%d0%b5%d0%bd-%d1%88%d0%be%d1%84%d0%b8%d1%80%d0%b0%d0%bb/", "text": "Микробус, превозващ 17 нелегални мигранти от Пакистан и Афганистан, се е ударил в дърво в района на 98-ия км на автомагистрала „Тракия“ в посока София малко след 4,20 часа в неделя сутринта, а в резултат на инцидента 9 души са загинали на място, а 8 са ранени, съобщи Мирослав Стоянов, говорител на Областна дирекция на МВР-Пазарджик.Микробусът е бил управляван от непълнолетен и неправоспособен 16-годишен шофьор от ромски произход от София, който бил без свидетелство за правоуправление на превозно средство, стар познайник е на полицията и е криминално проявен. Тийнейджърът водач също е загинал.На местопроизшествието няма никакъв спирачен път и затова разследващите предполагат, че 16-годишният шофьор, който има криминално досие за грабежи и кражби, извършени през януари 2017 г., най-вероятно е заспал. Работи се обаче и по втора версия, че инцидентът може да е съпричинен и от друго МПС, движещо се в посока СофияРаботата по изясняване на причините, довели до тежката катастрофа и самоличността на загиналите и ранени чужденци, продължава.Седем от осемте бежанци, които са оживели, са откарани с линейки в МБАЛ „Пазарджик“, а най-тежко пострадалият, който е с опасност за живота, е транспортиран в Клиниката за анестезиология и интензивно лечение (КАИЛ) на Университетска болница „Свети Георги“ в Пловдив за спешна операция. В буса са били само мъже без документи за самоличност, като разследващите не изключват техният брой да е бил по-голям от заварените на мястото на инцидента, допълниха от Областна дирекция на МВР-Пазарджик.На местопроизшествието веднага са изпратени екипи на полицията, Пожарната и Спешна медицинска помощ. Мястото на катастрофата дълго време бе  отцепено заради оглед от криминалисти на Областна дирекция на МВР-Пазарджик, а движението в този участък от АМ „Тракия“ се регулираше от патрули на „Магистрална полиция“. ", "date": "2017.06.04", "title": " 16-годишен криминално проявен е шофирал микробуса с мигранти на АМ „Тракия“, заспал е зад волана"}
{"url": "https://trud.bg/%d0%bd%d0%b0%d0%b4%d0%b5%d0%b6%d0%b4%d0%b0-%d0%b7%d0%b0-%d1%81%d0%bf%d0%be%d1%80%d1%82%d0%b0-%d0%b2-%d1%81%d0%b5%d0%b2%d0%b5%d1%80%d0%be%d0%b7%d0%b0%d0%bf%d0%b0%d0%b4%d0%bd%d0%b0-%d1%81%d0%be%d1%84/", "text": "Около 40 000 деца на възраст до 18 години живеят в северозападните квартали на София. Техните родители искат те да растат здрави и силни. Но в огромната жилищна и индустриална зона в районите “Надежда”, “Обеля”, “Връбница”, “Илинден” и “Средец” да се намери подходящо място за спортуване е като да се открие игла в купа със сено. Един стадион “Локомотив” и (почти) нищо друго…Доскоро хората заобикаляха отдалеч построения през 1985 г. бетонен гигант и тъмните дебри наоколо. Футболни мачове не се играеха. Трибуните оживяваха само в редките вечери на гастроли звезди от световната музика от калибъра на Джордж Майкъл, Кайли Миноуг, Ерос Рамацоти, Елтън Джон, “Депеш Мод” и “Айрън Мейдън”. В последните няколко години обаче пейзажът около стадиона рязко се промени. Нови игрища никнат на мястото на градската джунгла от саморасли храсти и дървета, в която бродеха бездомни кучета и се търкаляха спринцовки и бутилки. Терените и ремонтираните зали привличат все повече малки и големи столичани за спортна активност.В момента във всички спортни клубове на “Локомотив” тренират над 1500 деца. Броят им се е увеличил седемкратно, откакто начело на най-старото железничарско дружество в Европа бе избран Даме Стойков. Преди пет години многократният републикански шампион по джудо и самбо, медалист от световни и европейски първенства, успешен бизнесмен и заклет локомотивец (най-важното) се захвана да вкара в релси дерайлиралия “експрес”. Тогава се налагаха спешни и категорични действия, защото базата се рушеше, лицензът на стадиона бе отнет, а областната управа имаше предявени претенции за неправомерно отдаване на помещения под наем.Всички тези проблеми отдавна са решени. Забравени са, сякаш не ги е имало. Тези, които които ходят да спортуват там отскоро, дори не знаят, че в съблекалните липсваше студена вода заради неплатени сметки, течове и амортизирана водопроводна инсталация. Сега са изградени сауни и басейни с минерална вода за възстановяване. Изцяло ремонтирани са залите за баскетбол и волейбол, както и многофункционалната зала с места за 500 зрители, където редовно се организират различни състезания. Тя е едно от най-добре изолираните и топли помещения за тренировки и турнири през зимните месеци, затова неслучайно я избраха за център на бойните спортове.Разбира се, предстоят още много ремонти, за да добие овехтелият стадион напълно приличен външен вид. Днес изглежда по-лесно (а може би и по-евтино) да се построи нов, отколкото да се модернизира старият. Но инфраструктурата вече е значително подобрена и “Локомотив” се очертава като съвременен спортен център. В края на януари министър Красен Кралев откри нови три игрища за минифутбол с изкуствена настилка и осветление, финансирани с държавни средства. Те се появиха на мястото на опасния буренясал район точно до стадиона. В най-кратки срокове до тях ще започнат да функционират два тенис корта и игрище за волейбол със специално абсорбиращо покритие. Наблизо има външен басейн и площадка за плажен волейбол, както и затревен футболен терен със стандартни размери.Голямата радост на Даме Стойков като привърженик на централизираната подготовка е възстановяването на спортното училище на „Локомотив“ – 153-то СУ „Неофит Бозвели“ до стадиона, за което съдействаха Столична община и Министерството на образованието.Там подрастващите спортисти имат възможност пълноценно да тренират, да се учат, а също и да живеят в новопостроеното общежитие от фондация “Домус”. “Като създаваме добри условия привличаме децата към спорта ,ги насърчаваме да растат здрави далеч от вредното влияние на улицата, защото те са не само бъдещето на “Локомотив” и на цялата нация”, сигурен е шефът на клуба. Той е амбициран да докаже, че успехи могат да се постигат и с малък персонал, оперативна организация, прецизно разпределяне на наличните средства и грижа за спортистите. И че има надежда за спорта в “Надежда”.Успехи 175 медала и 11 отборни купи за една годинаИзминалата 2016 година бе най-успешната за “Локомотив” напоследък, тъй като спортистите от всички възрастови групи спечелиха общо 175 медала и 11 отборни купи от държавни първенства. Над всички изпъкнаха европейските шампионки по бокс Станимира Петрова и Деница Елисеева, която стана и трета в света. Към днешна дата в обединеното дружество “Локомотив” членуват 18 клуба. Най-новите “попълнения” в “железничарския” отбор след 2012 г. са клубовете по баскетбол, художествена гимнастика, хандбал, тенис на корт, лека атлетика, тенис на маса и футболния клуб, с който вече се поддържат отлични взаимоотношения.", "date": "2017.06.04", "title": " Надежда за спорта в северозападна София"}
{"url": "https://trud.bg/%d0%ba%d0%b0%d0%ba%d0%b2%d0%be-%d0%ba%d1%83%d0%bf%d1%83%d0%b2%d0%b0%d1%82-%d0%bf%d0%be%d0%bb%d0%b8%d1%86%d0%b0%d0%b8%d1%82%d0%b5-%d0%be%d1%82-%d0%ba%d0%bd%d0%b8%d0%b6%d0%b0%d1%80%d0%bd%d0%b8%d1%86/", "text": "Въпрос към момиченце: – Как се казваш? – Теодора… – А майка ти как ти вика? – Дрисла!Като се прибера вкъщи всичко е наопаки! Кучето ме целува, жената лае!Жена пита мъжа си: – Къде е книгата “Да доживеем до 100 години”? – Изхвърлих я, защото видях, че майка ти я чете.Майка и дъщеря гледат новото пищно кожено палто на закачалката у дома: – Колко ли се е мъчило някое бедно животно, за да имаш това палто – въздъхнала състрадателно дъщерята. – Не говори така за баща си! – скарала се майката.– Каква е дефиницията за адвокат? – Уста с животоподдържаща система.След катастрофа изписват излекуван пациент, но с гипсирана ръка. Той пита: – Докторе, ще мога ли да ям пържено и тлъсто? – Ще можеш, само ще пазиш ръката – отговаря докторът. – А ще мога ли да си пийвам ракийка? – Ще можеш, само ще пазиш ръката. – А, такова… докторе ще мога ли… така де… с жената? – Ще можеш! Казах ти, само ще пазиш ръката! – Айй, докторе, много ти благодаря, защото преди катастрофата не можех…Жените са като мобилни оператори! Или са заети, или са недостъпни, или нямат достатъчно пари в картата…– Ало, душко, имам проблем… тука ме спря катаджия. Май сгафих.. – Защо те спря? – Амии… минах на червено! – Дай да говоря с него. – Ало, колега… как Ви е фамилията… Петров, 3-то районно… ясно… слушай брат, напиши акт и й вземи книжката за шест месеца. Аз ще мина да почерпя… – Скъпа, говорих с човека, всичко е наред, ти само подпиши, където ти покаже…Седят евреин и американец във влак и американецът казва: – Нашето момче, като стане на 6 години, ще го пратим на училище. –  И какво от това? – пита евреинът. – Ами, като завърши … ще го пратим в колеж. – Е, и? – Ами, после ще отиде в университет и ще изкара едно или две висши образования. –  И какво от това? – попитал пак евреинът. – Ами… може да стане президент накрая. – Е, и? – Ти какво, Господ ли искаш да стане? – Че защо не. Едно момче от нашите преди време стана.Във военния щаб плаче млада жена с дете на ръце. Среща един войник и му казва: – Идете при майора. Кажете му, че има малка злополука от миналогодишните маневри…Към полунощ габровец се разхождал нервно пред един бар. Минал негов познат и го попитал: – Какво правиш тук? – Жена ми е вътре с някакъв обожател. – Е, що не влезеш да им видиш сметката? – Чакам оня тип да я плати.– Жено, какво ще направим , ако спечелим от тотото? – Ами, мъжо, делим парите и веднага се развеждам с теб. – Ами, ето ти два лева, имам тройка. И си събирай багажа!Една жена си била сама вкъщи, когато влязъл крадец. Тя започнала да вика: – Крадеееееец, крадееееец, крадееец, крадеец… ей, крадльо!Колега лежи пред кръчмата, мъртво пиян. До него захвърлена книга: “Теория на полето”. Минава друг. Гледа книгата. Гледа студента и възкликва: – Е, бива ли такова нещо: Момчето агроном, а се напило като физик!Пътен полицай спира автомобил за проверка. Полицаят: – Фамилия? Водачът: – Чия? Полицаят: – Име? Водачът: – Чие? Полицаят (замислено гледащ шофьорската книжка): – Чия… Чие… Китаец ли е, какво ли е…Мъж, изненадан от новия пиърсинг на съпругата си: – Лелеее, какво си я турила тая халка на пъпа, ма!? Замязала си на граната!Млада учителка се явява в час със силен махмурлук. Едва говорейки, пита учениците: – Деца, какъв урок имаме с вас? – Математика, госпожо! – Добре, тогава диктувам задача: “Две млади, интелигентни жени изпили по една бутилка водка. Пита се в задачата, за какъв хикс им е трябвало след това да пият и червено вино?”Коя е любимата поза на счетоводителките? – 82,80 лв. – Какво е това?! – 69 с ДДС.Двама полицаи се срещат в една книжарница. – А така значи, дошъл си за книги? – Не, бе – рекъл другият. Шефът каза, че съм много тъп и си купувам острилка!", "date": "2017.06.04", "title": " Какво купуват полицаите от книжарниците?"}
{"url": "https://trud.bg/%d0%b2%d1%8a%d0%bd%d1%88%d0%bd%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d0%be%d1%81/", "text": "Към 10.00 часа българско време няма данни за пострадали български граждани при инцидента в град Торино, Италия, при който през нощта на 3 срещу 4 юни 2017 г. бяха ранени около 1000 души на централния площад „Сан Карло“ след паника, настъпила вследствие на фалшива информация за експлозии. Това съобщиха от пресцентъра на Министерството на външните работи.Генералното консулство на Република България в Милано следи ситуацията и поддържа контакт с местните власти. Българските граждани могат да подадат сигнал за техни близки, които може да са били засегнати при инцидента, на дежурния телефон на Генералното консулство в Милано: 00393337826043.Петима от ранените, включително и дете, са в тежко състояние, предаде . Най-малко един човек е изнесен от мелето на носилка, докато пристигналите на място парамедици оказваха първа помощ на други пострадали с по-леки контузии и наранявания.Всеобщата паника на „Сан Карло“ настъпила, след като няколко човека независимо един от друг са потвърдили, че чуват силен звук, наподобяващ изстрел или експлозия, казва журналистът от  Брайън Хендри.„В този момент видях как хората от целия площад тръгнаха към екрана, за да се спасят. Някои от тях казваха, че са чули изстрел, а други – експлозия. Постоянното повтаряне на тези версии още повече засили паниката“, добавя американският журналист.При суматохата и последвалия натиск доста от тях са паднали на земята върху камъни, счупени или здрави бутилки или кенчета от бира или безалкохолни напитки, което е и причина за порезните рани и контузиите. ", "date": "2017.06.04", "title": " Няма данни за пострадали българи при снощната паника от фалшива тревога за атентат в Торино"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d0%b0-%d0%bd%d0%b0-%d0%bc%d0%b8%d0%ba%d1%80%d0%be%d0%b1%d1%83%d1%81%d0%b0/", "text": "Собственикът на жълтия микробус ковчег, в който след катастрофа в района на 98-и км на автомагистрала в неделя около 4.20 часа сутринта загинаха 10 души, е арестуван в София. Новината съобщиха главният секретар на МВР комисар Младен Маринов, окръжният прокурор на Пазарджик Васил Маринов и шефът на Областна дирекция на МВР-Пазарджик Йордан Рогачев.В момента разследващите уточняват как бусът е предоставен на непълнолетно 16-годишно лице без шофьорска книжка, което също е загинало в касапницата край село Мало Конаре, както и откъде и как нелегалните имигранти са преминали границата и коя точно е тя – с Турция или с Гърция.Очаква се пъзелът да се разплете и да има още задържани лица за нелегален трафик през територията на Република България. Загиналият водач не бил навършил 17 години, но живеел в квартал „Модерно предградие“ в столицата, а на адреса му също бил извършен обиск допълниха разследващите. По случая е образувано досъдебно производство за причиняване на смърт по непредпазливост.След разпит на седемте ранени бежанци, приети в МБАЛ „Пазарджик“, се е установило, че сред деветимата загинали азиатци, има и един сириец, а останалите са от Пакистан и Афганистан. От пазарджишката полиция и прокуратура съобщиха също, че само в събота са открити 13 бежанци, укрити в камион, влязъл от Гърция, а на границата с Турция е предотвратен трафик на още 24 нелегални имигранти.   ", "date": "2017.06.04", "title": " Арестуваха собственика на микробуса ковчег"}
{"url": "https://trud.bg/%d1%81%d0%b5%d0%b4%d0%b5%d0%bc-%d1%81%d1%82%d0%b0%d0%bd%d0%b0%d1%85%d0%b0-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87/", "text": "Броят на загиналите при терористичната атака в събота вечерта в Лондон е достигнал седем души, съобщи в неделя началникът на лондонската полиция, предава .„За съжаление сега беше потвърдено, че седем души са загинали“, отбеляза Кресида Дик пред репортери.Убити са и тримата нападатели.Комисар Крисида Дик, заяви в специален брифинг, че самоличността на нападателите няма да бъде разкривана за момента, за да се установи дали са действали сами и как.Тя добави, че в момента се обсъжда дали отново да се повиши нивото на заплаха в страната и да се изиска помощ от военните. Ако се прецени нуждата от подобен подход, той ще бъде направен.Бял ван връхлетя вчера вечерта с около 80 км/ч. в час група от двайсетина души на „Лондон бридж“. Малко по-късно нападателите нахлуват в заведения на пазара „Бъроу“ и успяват да намушкат с нож двама души.Ранените са над 40 души и са настанени в различни болници в британската столица. Някои от тях са в критично състояние. ", "date": "2017.06.04", "title": " Седем станаха жертвите на терористичната атака в Лондон"}
{"url": "https://trud.bg/%d1%81%d0%b0%d0%b1%d0%b8-%d1%81%d0%b2%d0%b5%d1%82%d0%b8%d0%bd%d0%b8-%d0%b1%d0%bb%d1%8f%d1%81%d0%ba%d0%b0%d1%82-%d0%b2-%d1%82%d1%8a%d1%80%d0%bd%d0%be%d0%b2%d0%be/", "text": "Сабите на националните ни герои можете да видите на уникална изложба в музей “Възраждане и Учредително събрание” във Велико Търново. В нея са подредени хладните оръжия на Васил Левски, Христо Ботев, Стефан Караджа, Хаджи Димитър, Георги Сава Раковски, Панайот Хитов, Филип Тотю, на Матей Светопреображенски и на много други родни революционери.Уникалната изложба се откри в събота и ще бъде отворена до 18 юли. “Такава изложба не е правена никога досега”, обясни директорът на Регионалния исторически музей във Велико Търново Иван Църов.В стъклените витрини са подредени 44 саби . Изложбата е посветена на 180 години от рождението на Васил Левски и на 150 г от битката на четата на Филип Тотю при павликенското село Върбовка.“С тази битка започва реализацията на стратегията на Раковски за освобождаването на България чрез четническо движение, т.е. със собствени сили. Най-старата сабя в експозицията е на търновеца Велчо Атанасов Джамджията. Оръжието е от 1835 г., когато той организира Велчовата завера. Бунтът не успява, защото е разкрит, а самият той е заловен и обесен.Иван Църов е категоричен, че най-интересната сабя е била притежание на Иван Кулин – войвода, действал в района на Северозападна България, където организирал няколко бунта, а после участвал и в освободителните борби на Сърбия. Неговата сабя е правена по поръчка – върху едната страна се чете надпис: “Българино, братко мой, ти от турчин ся не бой. Вземи сабя, върви на бой”. А на другата страна на острието има надпис ”Смърт или свобода” и изображение на лъв.Регионалният исторически музей във Велико Търново е извадил от оръжейния си фонд общо 28 саби. Сред тях са сабята и ножът на Филип Тотю.“За по-голямата част от сабите нямаме информация чии са били. Знаем, че някои от тях са от района на павликенското село Мусина. Изковани са за четата на Бачо Киро и поп Харитон. Ковани са тук, в нашия край, през вечерта преди битката. Груби са, несъвършени, грозни дори, но въпреки това четниците са се отбранявали с тях в продължение на 9 дни”, разказва Иван Църов.Директорът на музея допълва, че сред сабите има и трофейни оръжия с надписи на старотурски. Повечето оръжия са изработка на български майстори, но няколко са ковани извън страната. Такава например е сабята на Христо Ботев, която е предоставена от музея във Враца. Тя е румънски армейски образец. Хладното оръжие е изработено през 1861 г. и е с герба на румънски владетел.Сабите на Стефан Караджа и Хаджи Димитър са уникални, защото са револверни, което ще рече, че към дръжката на всяка от тях е прикрепен револвер. “Двете саби са с последователни фабрични номера – 345 е на Хаджи Димитър и 346 – на Стефан Караджа. Произведени са в Лиеж, Белгия. През 1983 г. в Института по криминология са обследвали тези две саби и на тази на Стефан Караджа са открити инициалите на войводата. Изследването е установило още, че фирмата, която продължава да си съществува и работи, пази оригиналната фактура, с която оръжейният търговец е купил сабите за двамата българи”, обясни Иван Църов.Сабята на Васил Левски е най-ценната и с най-висока застрахователна стойност. “Само като си представя, че това оръжие е държано от Апостола на свободата и настръхвам”, признава Иван Църов. Сабята идва от музея в Ловеч, откъдето са предоставили още щика и камата на Апостола.Интересна история има и сабята на Раковски, която е открита случайно в село Еникьой в края на XIX в. ”В селото са живели черкези преди Освобождението, които всяко лято са напускали родните си места за по два-три месеца. Къде са ходили, те си знаят, но са се връщали с плячка. На една от оградите е стояла забучена тази сабя и децата си играели с нея. Военно поделение минава през селото и вижда хлапетата да подмятат сабята. Прибират я, почистват я и откриват, че на нея пише: “Сава С. Раковски 1 май 1854 г.”, разказва шефът на музея в старата столица.Последният експонат , който постъпил в културната институция специално за изложбата е ятаганът на отец Матей Светопреображенски, известен и като Матей Миткалото. Предоставен е от семейство от Ново село, което е пряк наследник на рода на Миткалото. Фамилията е пазила много от вещите на прочутия българин, но с годините като ценна светиня е останал само ятаганът. Той присъства в изложбата, благодарение на съдействието на кмета на Ново село Христо Христов. Веднага след закриване на експозицията, ятаганът реликва ще бъде върнат на фамилията.Специално за изложбата е издаден луксозен каталог. Той е дело на издателство “Фабер” във Велико Търново, което е дарило плакатите, поканите, както и част от стойността на каталога.", "date": "2017.06.04", "title": " Саби светини бляскат в Търново"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d1%80%d0%b5%d1%84%d0%be%d1%80%d0%bc%d0%b8%d1%80%d0%b0%d0%bd%d0%b5-%d0%bd%d0%b0-%d0%b0%d0%bd/", "text": "Министър председателят на Великобритания Тереза Мей по време на официално обръщение по повод на терористичното нападение в Лондон заяви, че антитерористичното законодателство в страната трябва да се реформира и да се въведат по-строги наказания, предаде „Това е третата терористична атака във Великобритания за последните три месеца, след нападението в Уестминстър и в Манчестър“, заяви Тереза Мей. Тя посочи, че вижда нов стил на нападения: „Хората се копират помежду си“.„Нещата трябва да се променят по четири важни начина. На първо място нападателите са свързани помежду си от Ислямисткия екстремизъм. Това е идеология, която твърди, че нашите ценности са несъвместими с исляма. Победата над него е най-голямото предизвикателство на нашето време. Няма да се победи чрез поддържането на антитерористична операция, а чрез убеждаването на хората, че нашите ценности са по-добри“, заяви министър-председателят.„На второ място не трябва да даваме на терористите безопасно място. Именно такова предполага и интернет. На трето място трябва да се предприеме действие и у дома. Има твърде много толеранс към екстремизма в нашата страна, което ще изисква някои засрамващи и трудни разговори“, добави тя. „На четвърто място трябва да прегледаме нашата антитерористична стратегия. Законът за антитероризма трябва да се реформира и да има по-дълги присъди за някои провинения“, заключи Тереза Мей.", "date": "2017.06.04", "title": " Тереза Мей предложи реформиране на антитерористичното законодателство във Великобритания"}
{"url": "https://trud.bg/%d0%be%d0%b2%d0%b0%d0%bd%d0%b5%d1%81-%d0%bc%d0%b5%d0%bb%d0%b8%d0%ba-%d0%bf%d0%b0%d1%88%d0%b0%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%b0-%d1%82%d0%b0%d0%bd/", "text": "– Г-н Мелик-Пашаев, приключва срокът за записване за участниците във второто издание на Международния детски фестивал, който е част от балетната академия с майсторски класове Grand Dance Academy. Колко деца очаквате да дойдат тази година?– Вероятно над сто. Нашият фестивал се състои от майсторски класове, в които преподават педагози от академията към Болшой театър. Миналата година в първото издание се включиха около 80 млади танцьори. От тази година ще има и майсторски класове за преподаватели по балет.– От кои държави дойдоха участници?– От Япония, Южна Африка, Турция, Русия, Украйна, Гърция, България. Тази година очакваме и група от Китай, а също и участници и от Австралия, Абу Даби и Ливан. Обикновено един фестивал става разпознаваем на 5-ата година. Но ето че ние от втората жънем голям успех. Това лято към журито се присъедини една от най-големите звезди в балетния свят – Владимир Малахов, който също ще дава майсторски клас.– Как си обяснявате този бърз успех?– Нормално е, става въпрос за марката „Болшой“. Такива майсторски класове на Академията на Болшой театър се провеждат само в Москва, САЩ и в България.– Какво представляват майсторските класове?– Децата имат по три-четири балетни класа на ден, това значи че танцуват по 6 часа дневно. Самият фестивал е с конкурсна програма в три категории – класически балет, съвременен и характерни и народни танци.– Събитието се провежда в хотелски комплекс СОК Камчия. Там има ли условия за обучението на над сто деца?– О, да. Условията са отлични. Там непрекъснато се провеждат състезания по художестена гимнастика, карате, тайкуондо и т.н. Комплексът е оборудван за състезания в 45 вида спорт. Има три балетни зали, два киносалона. Откриването е на амфитеатъра, който поема 2300 души. М.г. открихме фестивала със спектакъл на Имперския балет, тази година ще е с представлението „Зорба гъркът“ на Софийската опера.– Какви деца могат да участват?– Единственото условие е да са от 8 до 18-годишни. Спечелилият Гран при получава покана за обучение или стаж в Московската държавна академия по хореография.– Тази година „Жокер медия“ има и друг голям успех – идването на балерина номер едно в света Светлана Захарова.– Нашата компания отдавна е в класическия сектор. Направили сме над 30 представления в България с участието на солисти от Болшой театър, Мариински. Канили сме много звезди от ранга на Нина Анинашвили. В този момент Светлана Захарова е издигната в култ като най-голямата звезда в света. Тя е балерина-еталон, има уникална техническа подготовка и перфектна балетна фигура. С мои познати в балетната сфера успяхме да привлечем и Захарова, и нейния партньор – солистът на Болшой театър Денис Родкин, който също е голяма звезда.Вижте, България е танцувална държава. Във всяко село има клуб по народни танци или школа по балет. На миналогодишния конкурс имаше много талантливи деца от София, Варна. С правилното обучение те също могат да станат такива звезди. Това е една от причините да организираме този фестивал, освен разбира се да популяризираме балетното изкуство.– Извинете, но ние също имаме Национално балетно училище. Смятате ли че то не дава добро образование?– Тук се преподава по руската методика. Не искам никого да критикувам, но да се поддържа такъв тип култура е нужен бюджет. Сега разбрах, че в Националното училище за танцово изкуство вече не изучават пиано, свили са и други часове, а това директно се отразява на цяло поколение балетисти.– Намирате ли, че по света все още има интерес към класическия балет?– Да, има търсене за чистата класика. Сега в Европа класическите постановки са толкова извратени. Във Франция гледах един вариант на „Спящата красавица“… Значи, това по принцип е приказка за деца. В спектакъла нямаше спяща красавица, а спящ красавец. Ще ме извините, че го казвам, но го насилиха петима души на сцената. Злата орисница беше зъл орисник – японец. Той също дойде и насили спящия красавец. И това го гледат деца!Подобно издевателство над класическия балет не е изолиран случай. Правят го много от съвременните постановчици, в това число и Бежар. Гледах „Лешникотрошачката“ му. Тих ужас! Появява се Дроселмайер – един японец с кимоно. След него на сцената идват две жени с бради – „Евровизия“ просто! Китайският танц: излиза един Мао дзе Дун с колело, кара го там. А пък в края на Руския танц размахват червено знаме.Сега в Париж ходих на балет в „Гранд опера“. Първата част беше хореография на Кънингам. Излизат едни в трика в телесен цвят – все едно са голи. Точно 48 минути правят безсъзнателни движения. Тичат нещо, радват се… Без музика! Само от време на време се чува някакво стържене и пищене. А балерините? Аз не мога да гледам такива балерини! Значи, те бяха с телосложение на културисти. Те ги събират от улицата – гимнастички, всякакви. А аз бях седнал на такова място, че няма излизане. Някои от зрителите го освиркваха, но други пляскат там, правят се, че им харесва.В антракта се измъкнахме, разгледахме сградата – хубава сграда. Видяхме статуята на първия композитор на балетна музика Жан-батист Люли. Той е писал музиката на Луи XIV и заедно са танцували. Знаете, че Краля Слънце е основател на класическия балет.– Откъде идват големите ви познания в областта на балета?– От една страна заради внучките ми, които учеха балет в частното руско балетно училище, от друга – аз се занимавам с музика. Имам музикално образование.– Но сте завършили физика и дори сте преподавали на студенти. Харесваше ли ви преподавателската работа?– Харесваше ми, определено. В един момент свърши Съветският съюз и за физиците вече нямаше работа. По същото това време продуцирах и групи като „Машина времени“.– Какви други културни събития да очакваме до края на годината?– През септември ще дойде уникален ансамбъл – Дагестанският Държавен академичен танцов ансамбъл „Лезгинка“. Те танцуваха на олимпиадите в Лондон и в Сочи. А Светлана Захарова догодина в края на април отново ще танцува у нас спектакъла си „Аморе“. Той се състои от три едноактни балета само със солисти от Болшой театър плюс един от създателите – хореографът на втората част Патрик де Бана, който е постановчик, но и танцьор. КОИ СА В ЖУРИТО?Ректорът на Московската държавна академия по хореография проф. Марина Леонова е председател на журито. Членове са основателят на Имперски руски балет Гедиминас Таранда, примабалерината на Болшой театър Елена Андриенко, художественият ръководител на Държавния Академичен театър за опера и балет и балета „А.Б.Соловьяненко“ в град Донецк Вадим Писарев. От тази година в комисията е и Владимир Малахов, директор на обединената трупа на Държавния балет на Берлин, в която се обединяват Берлинската Щаатсопер на Унтер ден Линден и Дойче Опера, определен от критиката за „танцьор на столетието“, художественият ръководител на Киевското държавно училище по хореография Нобухиро Терада, Сара-Нора Кръстева, директор на балета на Националната опера и примабалерината Маша Илиева.", "date": "2017.06.04", "title": " Ованес Мелик-Пашаев: Българите са танцувален народ\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%bd%d0%b5%d1%81%d1%82%d0%b8%d0%bd%d0%b0%d1%80%d1%81%d0%ba%d0%b8%d1%82%d0%b5-%d0%b8%d0%b3%d1%80%d0%b8-%d0%b2-%d0%b1/", "text": "Президентът Румен Радев присъства на традиционните нестинарски игри в странджанското село Българи. Държавният глава, придружаван от съпругата си Десислава Радева, пристигна в уникалния край в планината точно в 20. 30 часа. Половин час по- късно започнаха танците в огъня. Кметът на община Царево Георги Лапчев покани специалните си гости да разгледат църквата „Св. Св. Константин и Елена“.Първата дама коментира, че е останала впечатлена от многобройните гости, дошли да гледат нестинарите. Според местните, визитата на президента била по инициатива на Десислава Радева. Преди празника тя се обадила да разбере каква е програмата на уникалния обичай.В село Българи, което е люлката на нестинарството у нас, и тази година се събраха рекорден брой посетители.Спазването на обичая започна на 3 юни рано сутринта с камбанен звън и празнична литургия. Иконите на Св. Св. Константин и Елена бяха занесени с музика до „Аязмото“ за „Водосвет“, а нестинарският огън запален от ранния следобед. Тази година бе възстановена и традицията, на празника в селото да се проведат народни борби, съобщиха от кметството.Нестинарите бяха многобройни, не само местни, но и дошли от цялата страна. Всички те влязоха в жаравата и изпълниха ритуала под звуците на автентичната нестинарска мелодия.Кметът на Царево Георги Лапчев коментира пред Труд, че президентът за пръв път е видял ритуала в автентичния му вид. „Президентът се убеди, че нестинарството е един ритуал, който Странджа много ревностно пази и никога няма да допуснем той да бъде осквернен“, коментира Георги Лапчев, чиито корени са именно от Българи. „Нося здравия дух на пазителите на нестинарството“, добави градоначалникът.", "date": "2017.06.04", "title": " Президентът на нестинарските игри в Българи"}
{"url": "https://trud.bg/%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b8%d1%8f%d1%82-%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d0%b0%d1%80%d0%b8%d0%b0%d0%bd%d0%b0/", "text": "Благотворителният концерт с участието на световни поп звезди за събиране на средства за пострадалите при самоубийствения атентат на 22 май, ще се състои днес, както е планирано, предаде .Мерките за сигурност ще бъдат засилени след снощното терористично нападение в Лондон, съобщи полицията, цитирана от Ройтерс.В концерта ще участва американската изпълнителка Ариана Гранде, чието шоу стана мишена на атентата, отнел живота на 22 души и ранил 116. Сред другите изпълнители са „Колдплей“, Джъстин Бийбър, Майли Сайръс, Кейти Пери, Фарел Уилямс, „Тейк дат“, „Блек айд пийс“. Концертът ще се състои на стадиона за крикет „Емирейтс Олд Трафорд“.„Ще има допълнителни проверки и всички зрители ще бъдат претърсвани, включително чантите им“, каза говорител на полицията в Манчестър, който призова хората, ако е възможно, да не носят чанти.Средствата от грандиозното шоу ще бъдат предоставени на фонда „Обичаме Манчестър“ (We Love Manchester). ", "date": "2017.06.04", "title": " Благотворителният концерт на Ариана Гранде в Манчестър ще се състои"}
{"url": "https://trud.bg/%d0%bc%d0%be%d0%bd%d1%82%d0%b0%d0%bd%d0%b0-%d1%81%d0%b5-%d0%b2%d0%b5%d1%81%d0%b5%d0%bb%d0%b8-%d1%81-%d0%bc%d0%b8%d1%80%d0%be-%d0%bf%d0%be%d0%bb%d1%81%d0%ba%d0%b8-%d0%bf%d0%b5%d1%81%d0%bd%d0%b8-%d0%b8/", "text": "Концерт на Миро ще огласи Монтана за празника на града – Свети Дух, съобщиха от местната управа. На сцената в центъра на областния град заедно с обичания изпълнител ще се вихри и атрактивен балет. Миро ще изпълни за жителите и гостите на града край Огоста както свои популярни песни, така и нови парчета като хита „Гълъбо”.41-годишният певец,  композитор, текстописец и продуцент като солов изпълнител и с дует „Каризма” е завоювал много музикални награди в България и в чужбина. Той спечели и редица призове извън музикалната сцена – като личност и за влиянието си върху съвременната култура. Песента на Миро „Има смисъл” е поставена  за следващите 50 години във времева капсула под българския православен храм на Антарктида, напомниха от община Монтана.Празничната програма на Монтана обаче  ще започне още в 18.30 ч. в понеделник с програма на гостуващата полска група G-91. Младите изпълнители от побратимения на Монтана Бялогард в Полша ще изпълнят популярни полски песни, класически световни хитове и оригинални „шанти“, изпълнявани от моряците на големите ветроходни кораби. След шоуто на G- 91 сцената ще превземат фолклорните танцови състави и певческите формации от Монтана, а след тях  ще започне и концертът на Миро. Веднага след Миро пък ще гръмнат флигорните на прочутия  духов оркестър “Vivo Монтана” и на централния площад “Жеравица” по традиция ще се извият кръшни хора.", "date": "2017.06.04", "title": " Монтана се весели с Миро, полски песни и северозападни флигорни"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%be%d1%81%d1%8a%d0%b6%d0%b4%d0%b0%d0%bc%d0%b5-%d0%be%d1%81%d1%82%d1%80%d0%be-%d0%bf%d0%be/", "text": "Осъждаме остро поредното варварско нападение срещу мирни граждани. България стои редом с Великобритания в борбата с тероризма. Това написа президентът Румен Радев в профила си в социалната мрежа Туитър. ", "date": "2017.06.04", "title": " Президентът Радев: Осъждаме остро поредното варварско нападение срещу мирни граждани в Лондон"}
{"url": "https://trud.bg/%d1%81%d1%8a%d1%81%d0%b8%d0%bf%d0%b0%d1%85%d0%b0-%d0%bd%d0%b8%d0%b2%d0%b0-%d0%b2-%d0%b7%d0%bb%d0%b0%d1%82%d0%b8%d1%8f%d1%82%d0%b0-%d0%b6%d0%b0%d0%bd%d0%b4%d0%b0%d1%80%d0%bc%d0%b5%d1%80%d0%b8%d1%8f/", "text": "Неизвестни злосторници са  утъпкали нива със слънчоглед край монтанското село Септемврийци, щетите се уточняват, съобщиха от полицията. Апашите нахлули в масива от 20 дка и го съсипали в дните и нощите между 31 май и 3 юни. Сигналът за вандалската акция подал собственикът на парцела Е. Б./69 г./По случая е образувано досъдебно производство. Най-вероятно инцидентът е заради конфликти между земеделски производители, смятат криминалисти. В предишни лета разпри за ниви и реколта между местни фермери често завършваха с боеве и унищожаване на десетки декари със зърно. За да прекратят саморазправите, полицията и жандармерията преди години поеха охраната на нивите и успокоиха обстановката.В последните сезони земеделските битки в равнината Златия бяха прекратени. За да не се допусне ново разпалване на напрежение, жандармерията и това лято ще охранява посевите до жътва, заявиха от Областната дирекция на МВР.", "date": "2017.06.04", "title": " Съсипаха нива в Златията, жандармерия ще пази реколтата"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d0%ba-%d0%be%d1%82-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81%d0%bf%d0%b5%d1%87%d0%b5%d0%bb%d0%b8-%d0%bd%d0%b0%d0%b3%d1%80/", "text": "Художник от Югозападна България спечели награда на Съюза на българските художници на Националната изложба „Лудогорие 2017” в Разград. В нея участват общо 165 творби на 120 автори, които могат да бъдат видяни до месец октомври.Антон Гошев се представя с две свои картини – „Митологични пространства I” и „Митологични пространства II”, първата от които остава във фонда на Художествената галерия „Проф. Илия Петров”- Разград. Платната са базирани на българската митология и легенди. Препратката е към „Змейова сватба”. „На едната картина има мома, а на другата е змей, но те не са изобразени точно, има единствено символи, липсва правилна форма и очертания, затова интерпретацията на зрителите може да бъде напълно различна, всеки трябва да открие своето послание в тях”, разказа пред „Труд” художникът.Гошев определя картините си като лирични абстракции с фигуративни елементи. „Обичам единствено да насочвам зрителя, останалото оставям на неговото въображение. Свободата е водещото нещо в изкуството”, казва творецът.Цветовете в картините му са разнообразни – от много ярки до по-приглушени и пастелни. „Имал съм ярки, дори шарени картини, напоследък правя по-изчистени, в които цветът е сложен и богат на емоции”, споделя живописецът.Антон Гошев е роден през 1970 г. в Благоевград. Завършва висшето си образование в Югозападния университет „Неофит Рилски“, има специализация в Сите интернационал дез’ар – Париж. Има 16 самостоятелни изложби в страната и чужбина. Негови картини са притежание на частни колекции в САЩ, Македония, Франция, Полша, Хърватия, Италия, Кипър, Норвегия, България, Гърция, Унгария, Швейцария, както и на фондовете на градските галерии на Перник, Благоевград и СБХ – София.", "date": "2017.06.04", "title": " Художник от Благоевград спечели награда в Разград\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d0%b0%d0%bc%d1%81%d1%82%d0%b5%d1%80%d0%b4%d0%b0%d0%bc-%d0%bf%d0%b0%d0%b7%d0%b8-%d0%b5%d0%b7/", "text": "Да запазим българското, където и да се намираме по света. Инициатива, реализирана от много наши общности в чужбина, създаващи български училища, за да могат младите поколения, израснали не на родна земя, да учат правилен български език, история и култура.През 2013 година Елица Йорданова от град Русе основава сдружение „Българско образование и култура” в Амстердам, Холандия. Организацията има амбицията да бъде единственият социален, културен и образователен център, подпомагащ запазването и предаването на българската етнокултура и духовна идентичност сред имигрантите в провинция Северна Холандия. „Целта ни е да запазим непрекъснатата тънка нишка, която свързва децата ни с България, да пазим българщината, дори и на хиляди километри от Родината”, споделя нашата сънародничка.Неделното българско училище носи името „АБВ” и е инициатива на сдружението. Предлага обучение по български език и литература, история и география на България за деца от 1-ви до12-ти клас. Също така има и предучилищна група за деца от 4 до 6 години, както и редица извънкласни дейности, кръжоци и мероприятия за ученици от всякаква възраст, имащи за цел да запознаят децата с българските празници, обичаи и традиции.Към момента в училището има записани 101 деца на възраст от 4 до 18 години, които са разпределени в класове в зависимост от възрастта и нивото на владеене на български език. Обучението се води от квалифицирани преподаватели, а извънкласните дейности – от дългогодишни специалисти в областта на приложните изкуства, рисуване, музика, пеене и народни танци. Учебните програми са разработени в съответствие с изискванията на МОН за обучение на българи зад граница. Всички учебници и учебни помагала са на издателства одобрени от МОН, разказва Елица.Учебната година е от септември до юни, а това, че обучението е само в неделя, няма никакво значение, тъй като МОН задава определен вид хорариум, който трябва да бъде спазен т.е. децата трябва задължително да ги посещават, за да се приравнят на часовете на техните съученици в България.Интересуваме се дали получават помощи от българската държава. Сънародничката ни споделя, че има две програми, по които могат да се финансират съботно-неделните училища в чужбина – „Роден език и култура зад граница” е първата, по която започват през 2013 г. Втората е постановление 334 на МС, която е по-развита и напреднала програма, отпускаща малко повече средства.Получават средства за наема на сградата, която използват и сума за дете за цялата година от 150 евро (в тях влизат заплатата на учителите, закупуването на учебници и материали). Елица е благодарна за отделената сума, въпреки, че е крайно недостатъчна за стандарта в Холандия. „Започнахме с 4 стаи, а сега използваме три етажа от 4 стаи. През 2013 г. отворихме врати с 30 ученика, а сега имаме над 100 деца – в Амстердам и във филиала ни в Грьонинген. Предизвикателство е, че потребностите на училището нарастват, а сумата си остава същата.”В неделя използват наетата сграда като училище, а в събота действат и като културен център – от две години и половина организират концерти на български групи, театри, мюзикъли.Разбираме, че всички ученици получава удостоверение, след всеки завършен клас, което важи и в Българи, ако родителите решат да се завърнат и по този начин, децата могат да продължат образованието си. Елица живее в чужбина от 16 години. Споделя пред „Труд”, че се решава на тази стъпка заради икономически трудности, но и защото не вижда възможност за реализация без „връзки”, колкото и дипломи, умения и компетенции да имаш. „Не знам как е за другите, за мен беше голямо предизвикателство и много тежко решение да оставя зад гърба си всичко познато и любимо”. През 1987 година се мести да живее в град Правец и с разочарование разказва, че ситуацията за работа и перспективи за младите хора не се е променила и днес. Завършила е мениджмънт, икономика и право. Работи като социален работник. Омъжена с три деца. „Училището е моето четвърто дете”, казва българката.След раждането на дъщеричката й през 2012 година, идва и идеята за създаването на училище – „беше естествен резултат от трудностите и предизвикателствата, с които се сблъскваме ежедневно, в стремежа си да научим децата си да четат, да пишат и да говорят правилно български. Когато намерих сродна душа в лицето на моята колежка и приятелка Камелия Стефанова, вече бях сигурна, че това е правилния път.” Решени са децата им да получат освен холандско, така и българско образование.„Даваме си сметка, че цяло едно поколение българчета, живеещи тук имат нужда от място, където да могат да се докоснат до българското във всичките му форми.”„Доволна съм и съм благодарна, че ръководейки училището, имам възможност да се докосвам ежедневно до прекрасния детски свят на нашите ученици, че имам страхотен екип от професионалисти, но и хора със сърце на правилното място, за които учителството е призвание.”„В Холандия се реализирахме благодарение на собствения си труд, упоритост, постоянство и знания. Започнали сме от нулата, без познати, без средства, като нелегални емигранти. Трудно е, но е абсолютно възможно. И тогава човек добива самочувствие и вяра в себе си, които му помагат да върви напред. Мечтая си и в България да е така, всичко, което човек иска да постигне – да го постига благодарение на себе си”, завършва разказа си Елица.", "date": "2017.06.04", "title": " Българско училище  в Амстердам пази езика на Вазов"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%be%d0%b7%d0%b5%d0%bb%d0%b5%d0%bd%d1%8f%d0%b2%d0%b0%d1%82-%d0%bc%d0%b5%d0%b6%d0%b4%d1%83%d0%b1%d0%bb%d0%be%d0%ba%d0%be%d0%b2%d0%b8/", "text": "Граждани доброволци участваха в почистване и облагородяване на междублокови пространства в жк. „Света Троица“.Райграс, 400 цветя и 100 храста ще бъдат посадени в рамките на деня до кръстовището на улиците „Цар Симеон“ и „Димитър Петков“. Освен грижа за тревните площи, доброволците боядисват пейки, маси и детски площадки. Неделната инициатива е част от националната кампания „Когато станем 100 000 ще посадим гора“ () и е подкрепена от Столична община.Това е началото на серия от подобни събития за затревяване на т.нар. „кални точки“ и запуснати градинки из столицата.", "date": "2017.06.04", "title": " Доброволци озеленяват междублокови пространства в София"}
{"url": "https://trud.bg/%d0%bf%d1%8a%d1%80%d0%b2%d0%b8%d1%8f%d1%82-%d0%bf%d1%80%d0%b5%d1%81%d0%b5%d0%bd-%d1%81%d0%b0%d1%84%d1%80%d0%b8%d0%b4-%d0%b8%d0%b7%d0%bb%d0%b8%d0%b7%d0%b0-%d1%81%d0%be%d0%bb%d0%b5%d0%bd/", "text": "Дълго чаканият пресен черноморски сафрид се появи доста солен на голямата рибна борса във Варна. Цената му удари 12 лева за килограм, а преди три дни е бил 15 лева. По-скъпият улов дойде от Бургас и южното Черноморие, но поевтиня, след като рибари от Балчик и Каварна се зарадваха на първа слука от стотина килограма, коментираха търговците на борсата.100 грама пържен сафрид на Колхозния пазар държи цена от 2.50 лв., а порция от 400 г по крайбрежните заведения струва 15 лв. Цената на гръцкия сафрид от 6-7 лв. за килограм се срина на 3 лв. Килограм от пресния хищник –чернокопа струва 18-20 лв. Прясната кая се продава по 5 лв. за кило, а прясно филе от акула –по 12 лв. Продължава да е скъпа и току-що уловената черноморска хамсия –по 4.50 лв. за килограм, а цената на цацата „закова” на два лева. Пресният лихмус струва по 10 лева, пресни миди по 3.50 лв., а 100 гр скариди –по 1.20 лв.", "date": "2017.06.04", "title": " Първият пресен сафрид излиза солен\t\t\t"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bb%d0%b0-%d0%bd%d0%be%d0%b2%d0%b0/", "text": "За първи път снощи по време на нападението в Лондон полицията е използвала нова система за предупреждение на хората, пише британският в. .Механизмът е наречен „Бягай, скрий се и кажи!“.Предупреждението от полицията се оправя през социалните медии.Съгласно механизма в случай на атака като тази от снощи в Лондон, хората трябва да се опитат да избягат от зоната на заплаха, вместо да се предават на нападателите или да се опитват да водят преговорите с тях.Ако бягството е невъзможно, то хората трябва да се скрият, да изключат звука на телефоните си и да се барикадират, а после да подадат сигнал в полицията, за да кажат какво им се случва.Този механизъм бе разработен от звеното за борба с тероризма към британската полиция и бе представен миналия месец.Снощи след издаване на предупреждението обаче някои хора вместо да се подчинят на инструкциите, са се опитали да стигнат до мястото на атаката в опит да помогнат на жертвите или да се опитат да отблъснат нападателите с подръчни средства като чаши или столове, пише изданието. ", "date": "2017.06.04", "title": " Лондонската полиция използвала нова система за предупреждение при снощната атака\t\t\t"}
{"url": "https://trud.bg/%d1%81%d0%b0%d1%89-%d1%81%d0%b0-%d0%b8%d0%bd%d1%84%d0%be%d1%80%d0%bc%d0%b8%d1%80%d0%b0%d0%bb%d0%b8-%d1%82%d1%83%d1%80%d1%86%d0%b8%d1%8f-%d0%b7%d0%b0-%d0%bd%d0%b0%d1%87%d0%b0%d0%bb%d0%be%d1%82%d0%be/", "text": "Турският премиер Бинали Йълдъръм съобщи днес, че САЩ са информирали Турция за началото на операцията на освобождаване на сирийския град Ракка от терористичната групировка „Ислямска държава“, предаде .„През нощта на 2 срещу 3 юни започна планираната по-рано операция в Ракка. САЩ ни информираха преди началото й.Не е тайна, че ние не одобряваме избрания от САЩ метод за водене на тази операция, но те ни съобщиха, че това не е въпрос на избор, а необходимост и че след края на операцията няма да сътрудничат дълго с Партията на демократичния съюз (ПДС) и Силите за защита на народа (СЗН)“, каза Йълдъръм, цитиран от в. „Миллиет“.САЩ, по думите на премиера, са заявили, че това сътрудничество не е тактическа необходимост, и са уверили Турция, че оръжието, използвано при операцията, няма да премине в ръцете на терористични групировки, действащи в Турция.САЩ са гарантирали също, че ще следят зорко да не се появи опасност от нападения над турските сили за сигурност и турските граждани.Съединените щати заявиха във вторник, че са започнали да въоръжават сирийската кюрдска милиция, която се бори за отвоюването на сирийския град Ракка от „Ислямска държава“.Турция разглежда СЗН и тяхното политическо крило ПДС като клон на Кюрдската работническа партия (ПКК), призната за терористична организация от Анкара, ЕС и САЩ.", "date": "2017.06.04", "title": " САЩ са информирали Турция за началото на операция по освобождаване на сирийския град Ракка"}
{"url": "https://trud.bg/%d0%bc%d0%b8%d1%85%d0%b0%d0%b9%d0%bb%d0%be%d0%b2-%d1%81%d0%b5-%d0%bc%d0%be%d0%bb%d0%b5%d0%bb-%d0%bd%d0%b0-%d1%83%d0%b5%d1%84%d0%b0-%d0%b7%d0%b0-%d1%86%d1%81%d0%ba%d0%b0/", "text": "Президентът на Българския футболен съюз Борислав Михайлов заяви, че се молил на УЕФА, за да може ЦСКА да бъде допуснат до участие в Лига Европа. В крайна сметка европейската футболна централа не допусна „червените“ до турнирите, а от „Българска армия“ обжалват решението в Спортния арбитражен съд в Лозана.„Аз направих пътека до УЕФА, ако може да се направи някакъв компромис на това тригодишно правило – каза Михайлов в ефира на БиТиВи. – Централата правеше мониторинг на клуба през последната година. Когато футболният съюз е получил решението на УЕФА, тогава го е получило и ЦСКА. Всичко друго са инсинуации на хора, които просто не искат да спазват правилата и трябва да има някой друг виновен.“Шефовете на ЦСКА не вярват на думите на Михайлов и се обосноват с кореспонденцията между БФС и УЕФА по казуса, която обещават да коментират до седмица.", "date": "2017.06.04", "title": " Михайлов се молел на УЕФА за ЦСКА"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b2%d0%b8%d0%b4%d0%b5%d0%be%d0%b7%d0%b0%d0%bf%d0%b8%d1%81%d0%b0-%d0%be%d1%82-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80/", "text": "Българинът Радослав Петров, работещ като таксиметров шофьор, е станал свидетел на кървавата атака в Лондон снощи, съобщава Сънародникът ни е преминал малко след нападението по „Лондон Бридж“ и камерата на колата му е заснела кадри веднага след трагедията.От полицията в Лондон потвърдиха до този момент за 7 жертви и 48 ранени. Тримата терористи бяха обградени и застреляни от полицията. ", "date": "2017.06.04", "title": " Вижте видеозаписа от колата на български таксиметров шофьор веднага след атаката в Лондон"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d0%b0%d0%bd%d0%b3%d0%b0%d0%b6%d0%b8%d1%80%d0%b0%d0%bb-%d0%b4%d0%b0-%d0%bf%d0%be%d0%bc%d0%be%d0%b3%d0%bd%d0%b5-%d0%bd%d0%b0-%d0%bc%d0%b8%d0%bd/", "text": "По инициатива на депутата от ГЕРБ Живко Мартинов премиерът Бойко Борисов разговаря днес с председателя на стачния комитет на миньорите от манганова мина „Оброчище“, които от няколко дни протестират заради неспазване на колективния трудов договор от страна на концесионера, съобщиха от партията.Премиерът се ангажирал лично да бъде анализиран юридически концесионния договор от работна група на Министерството на енергетиката, а утре на място да пристигне представител на министерството, който да уточни ситуацията с протестиращите миньори.Те настояват за изпълнение на колективния трудов договор, който предвижда редовно изплащане на заплатите им, осигуряване на топла храна или на ваучери, осигуряване на работно облекло или, ако неизпълнението продължи, разваляне на концесионния договор.Народният представител Живко Мартинов е ангажирал и председателя на правната комисия в НС Данаил Кирилов за анализ на концесионния договор, както и министъра на енергетиката Теменужка Петкова, за да се помогне на миньорите. Междувременно стана ясно, че премиерът лично е сезирал главния прокурор Сотир Цацаров, който от своя страна е ангажирал окръжния прокурор на Добрич, както и икономическа полиция за рпазследване на случая.", "date": "2017.06.04", "title": " Борисов се ангажирал да помогне на миньорите от „Оброчище“"}
{"url": "https://trud.bg/%d0%b1%d0%b8%d0%b1%d0%bb%d0%b8%d0%be%d1%82%d0%b5%d0%ba%d0%b0-%d0%bd%d0%b0-2290-%d0%bc%d0%b5%d1%82%d1%80%d0%b0/", "text": "Любителите на четенето и планинските разходки вече могат да се изкачват с по-леки раници на Витоша. На пет от най-посещаваните местности в природния парк те ще открият подбрана колекция от над 400 заглавия научно-популярна литература и произведения на български автори. Инициативата “Библиотека в планината” на Природен парк “Витоша” и Столична библиотека стартира миналата година. На пет локации са монтирани малки къщички с книги, които са свободно достъпни за всички.През последните години в Столична библиотека регистрират засилен интерес към екологичната тематика – биоразнообразие, замърсяване на околната среда, природни катаклизми, екомобилност, екотуризъм. “Голямо любопитство към такива научнопопулярни теми проявяват младите хора. Оказа се, че част от нашите най-активни читатели са и планинари. Това ни мотивира да предложим на Природен парк “Витоша” споразумение за организиране на различни инициативи – планински четения, библиотеки в хижите и къщичките с книги”, разкри пред “Труд” Юлия Цинзова, директор на Столична библиотека.Така през 2016 г. се пoявяват първите мобилни къщички: на Дендрариума, при детския еко стационар “Бели брези”, при Момина скала, хижа “Алеко” и на най-високата точка в планината – Черни връх (2290 м). Идеята се радва на голям интерес. Туристите вземат книгите, четат и ги връщат. Онези, които искат да задържат някоя за по-дълго време, трябва да я занесат в Столична библиотека и ще получат безплатна читателска карта.Литературата не е строго тематична, преобладават издания на екологична тема, такива за гората и билките, но се предлагат и художествени произведения на съвременни български творци. Част от “планинските” книги са дарени от самите автори. Сред последните, които бяха качени на Витоша тази седмица, са стихосбирки на Валери Петров, на Георги Господинов и Радой Ралин. “По-голямата част от произведенията са кратки – стихове и разкази, които се четат бързо, тъй като и престоят в планината е по-кратък”, обясни Юлия Цинзова. Туристите също могат да оставят книги в мобилните къщички, като там ограничения в жанра и тематиката няма.До месец на Витоша ще се появят още две къщички – на Офелиите и Игликина поляна. От Столична библиотека с радост споделят, че недобросъвестни посегателства до сега не е имало. Туристите пазят книгите и ги връщат обратно.Самите декоративни къщички са дарени от известна българска мебелна компания. Всяка събира до 80 книги, или общо – 400. От август Столична библиотека ще поддържа и библиотеките в най-големите хижи на територията на природния парк. “Ще попълваме колекциите според интересите на техните посетители”, разкри Юлия Цинзова. Тенденция:Учениците четат повечеПрез последните 3-4 години в Столична библиотека отчитат устойчив и сериозен ръст в броя на издаваните читателски карти. В момента те са близо 43 500. През 2016 година от библиотеката са взети над 400 000 книги, а първите четири месеца на тази – почти 200 000. Само за ден на 1 юни, на четирите изнесени пункта на открито в столицата Столична библиотека е привлякла 701 нови читатели. “Най-радващ е засилващият се интерес сред учениците и студентите. Преди години имаше период на застой и дори намаляване, но тази негативна тенденция вече е преодоляна”, отчете директорът на Столична библиотека Юлия Цинзова. От културната институция обаче не стоят пасивни в очакване читателите сами да дойдат – организират се четения, различни литературни клубове, има дори политически клуб.Библиотеката се стреми да е в крак и с технологиите на съвремието. Електронният й каталог има 250 000 заглавия, който е генерирал над 360 000 посещения през миналата година. В него читателите могат да поръчват книги онлайн. Каталогът разполага и с мобилна версия, през която идват една трета от посещенията.Освен това, любителите на книгите имат достъп до голям обем дигитално съдържание, което включва десетки хиляди електронни книги. Много от изданията вътре са редки и архивни.", "date": "2017.06.04", "title": " Библиотека на 2290 метра\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%b1%d1%81%d0%bf-%d0%b8%d0%bc%d0%b0-%d0%bd%d0%be%d0%b2%d0%be-%d0%b8%d0%b7%d0%bf%d1%8a%d0%bb/", "text": "Общинският съвет на БСП във Велико Търново има ново Изпълнително бюро. Съставът му беше предложен от новия общински председател Стефан Стефанов и беше утвърден по време на заседание в края на седмицата.11 души попадат в новото ръководство на партията. Заместник-председател по партийната дейност ще бъде Стефан Антонов. За заместник председател по младежки дейности и масови мероприятия беше определен Красин Каракоцев. Доскорошният заместник-председател Валерия Дончева пък става секретар по политиките, касаещи развитието на кварталите във Велико Търново. Още един секретар ще има в новата структура. Постът ще бъде за историкът Михаил Стойчев, който поема политиките, касаещи развитието на населените места в община Велико Търново.Д-р Анета Маноилова поема политиката в сферата на здравеопазването, а проф. Венка Кутева ще отговаря за образованието. Доскорошният народен представител Мариана Бояджиева поема ресора за публичните политики, а новоизбраният областен председател Петко Тюфекчиев ще работи за взаимодействието с Община Велико Търново и Общинския съвет. Журналистът Михаил Михалев ще отговаря за политиките в сферата на културата, а младият докторант по политология Атанас Аджемов ще взаимодейства с неправителствените организации.", "date": "2017.06.04", "title": " Общинският съвет на БСП има ново Изпълнително бюро"}
{"url": "https://trud.bg/%d1%84%d0%b8%d0%b4%d0%b0%d0%bd%d0%ba%d0%b8%d1%82%d0%b5-%d0%b8-%d0%b6%d0%b0%d1%80%d0%b0%d0%b2%d0%b0-%d1%81%d1%8a%d1%85%d1%80%d0%b0%d0%bd%d1%8f%d0%b2%d0%b0%d1%82/", "text": "Две самодейни танцови формации – „Фиданките” и „Жарава”, ревниво пазят фолклорните традиции на Видин и видинския край, всеки по своему.„Жарава”, като ги представя в оспорвани надпревари, жъне успехи и призови места на фестивали. Последното им завоевание е най-голямото отличие „Grand Prix Златен Орфей”, златен медал и титлата „Абсолютен национален шампион по фолклор за 2017 г.” от VIII Български национален шампионат по фолклор „Евро фолк 2017”, който се проведе от 11 до 21 май във Велико Търново.В рамките на 10 дни мащабният фолклорен форум даде сцена за изява на повече от 200 групи с над 4000 участници от България, Индонезия, Украйна, Турция, Молдова, Беларус, Казахстан, Испания, Македония, Индия, Иран и Унгария. Фестивалът и съпътстващите събития бяха част от музикалните празници „Евро фолк”, които се провеждат под егидата на Европейската асоциация на фолклорните фестивали и с подкрепата на Община Велико Търново.Танцьорите на Фиданка Асенова, облечени в автентични 100-годишни носии, представиха Видинския регион с три автентични хора и две разработки. С тях спечелиха най-много от гласовете на журито. „Фиданките” показват традициите на хората от региона на Видин. Под ръководството на Диана Димитрова те участват в различни трансгранични проекти, които обхващат пограничните райони на България, Сърбия и Румъния. Казват, че фолклорът естествено обединява хората, като с лекота прескача границите и „преплува” Дунав и Тимок.Сега „Фиданките” трескаво подготвят 4-ото издание на своя собствен фестивал „Фолклорни дни с Фиданките” в края на юли. Той е заключителния етап на летния фестивал на община Видин „Дунавски вълни”. Вече е традиция „Фиданките” и техните гости – фолклорни състави от цяла България, Сърбия и Румъния, да закриват големия летен фестивал на кметството в крайдунавския град.Последната награда на младите пазителки на традициите е от тази пролет от конкурса „Хоро се вие, извива”. Тогава грабват наградата на журито. Държат на участията си във фестивали, организирани в малките населени места на Северозападна България. Там черпят новости за своя репертоар. Сега разучават хорото „Ситната”, запазено от хората на село Косово.Преди 7 години двете формации били едно цяло. Обособили се спонтанно на сцената на някогашния младежки дом, във вечери, когато прочутият професионален ансамбъл за народни песни и танци „Дунав” не репетира. Те са млади жени с разнообразни професии – счетоводителки, учителки, банкови служителки, адвокатки, които обичат българското хоро. Събира ги Фиданка Асенова, тя е човекът, който води хорото.За първи път ги обединява идеята да представят фолклорните традиции на Видин и видинския край в Копривщица през 2010 г. Момичетата трескаво разравят старите скринове, вадят от нафталина носии, ризи, везани върху коприна, кенар, сатенирана басма, тъкани сукмани на своите баби и прабаби.“Имам от прабабата на моята майка един сукман, който е по-скоро за музеен експонат – истински дебел шаяк на повече от 200 години”, с нескрита гордост разказва Диана, докато обяснява за богатството на материи, шевици и елементи при носиите запазени в селата на Видинско.", "date": "2017.06.04", "title": " „Фиданките“ и „Жарава“  съхраняват хората на видинския край\t\t\t"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b0-%d0%ba%d0%be%d0%bb%d0%b0-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%ba%d1%80%d0%b0%d0%b9-%d0%b4%d0%b5%d0%b2%d0%bd%d1%8f/", "text": "Лек автомобил „Хюндай” с четирима румънски граждани катастрофира на магистрала „Хемус”. Инцидентът е станал в събота  в района на град Девня по  посока Варна, съобщиха от полицията.Поради движение с несъобразена с мократа пътна настилка скорост, колата се е преобърнала край пътя. Най-тежко е пострадала водачката. 59-годишната жена е оперирана по спешност с контузия на корема, придружена с вътрешно кървене, контузия на белия дроб и фрактура на ребра. Настанена е за лечение във варненската болница  „Св. Анна”, с опасност за живота.Мъж и жена на възраст съответно 67 и 49 години са получили контузни наранявания и са освободени от болничното заведение. След преглед е установено, че 64-годишен мъж е с луксация на рамо.По случая има образувано досъдебно производство.", "date": "2017.06.04", "title": " Румънска кола се преобърна край Девня"}
{"url": "https://trud.bg/%d0%bf%d0%be%d0%b2%d0%b5%d1%87%d0%b5-%d0%be%d1%82-1500-%d1%87%d0%be%d0%b2%d0%b5%d0%ba%d0%b0-%d1%81%d0%b0-%d1%80%d0%b0%d0%bd%d0%b5%d0%bd%d0%b8%d1%82%d0%b5-%d1%81%d0%bb%d0%b5%d0%b4-%d0%b1%d0%bb%d1%8a/", "text": "1527 са ранените след блъсканицата снощи в Торино сред футболни привърженици, съобщи  .След сигнал за бомбена заплаха, паника е обзела хората, събрали се пред видеостена за финала от шампионската лига между „Ювентус“ и „Реал Мадрид. Тежко ранени са дете, жена и мъж.Хиляди привърженици на „Ювентус“ се бяха събрали на централния площад „Сан Карло“ в Торино пред видеостена. Около 22 часа местно време тези, които са в края на тълпата, чули тътен. Създала се паника и вълна от хора се понесла в посока към видеостената. По-късно ще стане ясно, че е паднала метална преграда към подземния паркинг и това е причина за тътена, който уплашил хората. Психозата за евентуална бомба е довела до реакцията на хората, смятат за момента властите. Прокуратурата започна разследване за създадена фалшива тревога.Много от присъстващите на площада не са и разбрали как е свършил финалът на Шампионската лига в Кардиф. Оттам веднага се завърна кметът на Торино", "date": "2017.06.04", "title": " Повече от 1500 човека са ранените след блъсканицата снощи в Торино"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd-%d1%82%d0%be%d0%bf%d0%b0%d0%bb%d0%be%d0%b2-%d0%b8%d0%b7%d0%b8%d0%b3%d1%80%d0%b0-37-%d0%bf%d0%b0%d1%80%d1%82%d0%b8%d0%b8-%d1%88%d0%b0%d1%85-%d0%b2-%d0%bc/", "text": "Световният шампион по шах Веселин Топалов игра едновременно 37 партии в централната градска градина в Монтана.Срещу него се изправиха от  шест до шестдестгодишни  шахматисти. Събитието бе организирано от Община Монтана и Фондация “Веселин Топалов” по повод празника на града – Свети Дух. Въпреки че сеансът бе обявен предварително за 20 дъски, партиите се увеличиха почти двойно заради големия интерес на  любители и състезатели  от цялата област.Играта продължи 2 часа и приключи с 35 победи за Топалов и две равенства.„Много се радвам, че успях да играя с Веселин Топалов, това е голям жест от негова страна към младите таланти и любителите на този велик спорт!”, сподели Волен Дюлгеров от плевенската математическа гимназия – шампион на страната до 18 години през тази година. За най-малките участници в изявата организаторите бяха осигурили и по парче торта.„За пръв път идвам в Монтана и виждам доста голяма, както културна, така и спортна дейност. Пожелавам Ви да се развивате все повече и повече. Мисля, че това няма да е последното ми идване тук”, заяви след сеансите Топалов.Кметът на Монтана Златко Живков връчи на гросмайстора почетна значка за големите му спортни успехи и приноса му за популяризирането на спорта сред децата и младежите. Гостуването на Веселин Топалов в Монтана е второто голямо събитие за шахмата в северозападния региона тази година. Първото бе домакинството на Монтана на финалния турнир за страната по шахмат мъже, припомни кметът Живков.", "date": "2017.06.04", "title": " Веселин Топалов изигра 37 партии шах в Монтана, взе 35 победи"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d0%bd%d0%be%d0%b2%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%ba%d1%80%d0%b0%d0%b9-%d1%85%d0%b0%d1%81%d0%ba%d0%be%d0%b2%d0%be/", "text": "Над 20 милиона лева е очакваната инвестиция за строителството на голяма болница в Минерални бани Това обяви кметът на Общината Мюмюн Искендер, съобщи .  Очакванията са мащабният проект да се реализира до няколко месеца. В болничното заведение ще се лекуват основно кардиологични заболявания, ще има други отделения.", "date": "2017.06.04", "title": " Строят нова болница край Хасково"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%82%d0%be%d0%b8-%d1%80%d0%b5%d0%b4%d0%be/", "text": "„Осъждаме остро поредното варварско нападение срещу мирни граждани. България стои редом с Великобритания в борбата с тероризма“, написа в Туитър президентът Румен Радев по случай снощния атентат в Лондон.", "date": "2017.06.04", "title": " Президентът Радев: България стои редом с Великобритания в борбата с тероризма"}
{"url": "https://trud.bg/%d0%b1%d0%b0%d1%82-%d0%b4%d0%b8%d0%bd%d0%ba%d0%be-%d0%b8-%d0%bf%d1%80%d0%b8%d1%8f%d1%82%d0%b5%d0%bb%d0%b8-%d1%82%d1%80%d0%b8%d1%83%d0%bc%d1%84%d0%b8%d1%80%d0%b0-%d0%b2%d1%8a%d0%b2/", "text": "Отборът на „Бат Динко и приятели“ (Варна) спечели четвъртия регионален полуфинал на Kamenitza Фен Купа 2017. Турнирът се проведе през уикенда на стадион „Локомотив“ във Варна, а участници в него бяха най-добрите 32 отбора от областите Варна, Шумен и Добрич. Победата осигурява място на шампионите в националните финали на турнира, които ще се проведат в Стара Загора в края на септември.Финалният мач изправи шампионите срещу тима на второ място „Лудата банда“ (Варна). Срещата протече много оспорвано и равностойно. И двата отбора бродираха на бързи обороти противниковата защита, но накрая атаките им се разбиваха като вълни в скали. Това отвори много работа на вратарите и им позволи да блеснат със светкавичните си рефлекси и безпогрешното си позициониране. Въпреки високата динамика, в мача падна само един гол. В средата на второто полувреме „приятелят на бат Динко“ Юлиян Николов успя да се измъкне от защитата на „Лудата банда“ и се разписа за крайното 1:0.Веднага след заключителния двубой всички отличили се отбори и футболисти бяха наградени на специална церемония. На трето място останаха момчетата от „Изида“ (Добрич). Четвърти в класирането се наредиха „Трите мечки“ от Шумен, които са дългогодишен титуляр в редиците на Фен Купа и два пъти са ставали национални шампиони на турнира през 2007 и 2010г. Станислав Иванов от „Респект“ (Варна) получи приз за „Най-добър вратар“. Острието на подгласниците „Лудата банда“ Антон Петков получи награда за „Най-атрактивен състезател“, а почетното отличие „Най-спортсменски отбор“ отиде при момчетата от „Лудогорец Доброплодно“.Партньорите на Фен Купа 2017 Joma, Telenor и Hyundai също раздадоха много награди на посетителите на терен. Златко Динков от фен клуба на „Трите мечки“ спечели от томбола оригинална фланелка Joma на националния отбор на България. Името на късметлията Мехмед Мехмед от Разград също беше изтеглено по време на томбола и това му донесе GPS Fitness гривна от Telenor. Hyundai зарадваха посетителите с най-новата активация на Фен Купа „джийтбол“. Победителите получиха оригинални фланелки на рали състезатели. Автомобилната компания даде шанс на гостите да се включат и в томбола за професионално обучение за рали пилот, което ще се проведе през есента.Следващата спирка от националното турне на Фен Купа 2017 е в София на 23, 24 и 25 юни. Там ще се проведе регионалният полуфинал за отборите от София-град и София-област.", "date": "2017.06.04", "title": " „Бат Динко и приятели“ триумфира във Варна"}
{"url": "https://trud.bg/%d1%83%d1%82%d0%b2%d1%8a%d1%80%d0%b6%d0%b4%d0%b0%d0%b2%d0%b0%d1%82-%d0%bf%d1%80%d0%b0%d0%b2%d0%b8%d0%bb%d0%bd%d0%b8%d0%ba%d0%b0-%d0%b7%d0%b0-%d0%bf%d1%80%d0%b8%d0%bb%d0%b0%d0%b3%d0%b0%d0%bd%d0%b5/", "text": "През новата седмица Министерският съвет ще утвърди Правилника за прилагане на Закона за  трудовата миграция и трудовата мобилност, който ще ускори издаването на визи до  седем дни от подаването на искане от работодателя, съобщава Петър Кънев, председател на Икономическата комисия в НС.  Ще отпадне изискването за  представяне на документи за правоспособност, квалификация и превод на диплома,  ще се изискват само паспорт и договор за  работа. Председателят на Икономическата комисия в парламента Петър Кънев пояснява, че  мерките са представени  пред Съвета за икономически растеж.Това беше първа работна среща на Съвета за икономически  растеж, една много стара структура, в която участват основните национално  представени работодателски организации и цялото Министерство на икономиката.  Наблюдаващ работата е вицепремиерът  Валери Симеонов, който докладва за постигнатото   по отношение  работните визи  в туризма,  и не само. Работодателите посрещнаха със сериозно задоволство неговата  информация. Постигнато е съгласие между  основните министерства и ведомства, които отговарят за ускоряване издаването на  визи, както и  че в рамките на около седмица  при много облекчен режим ще се издават  тримесечни визи.  До средата на юни  се очаква решение, съгласувано с ЕК за удължаване срока на работните визи от 3 на  5 месеца. Коментираха се и много други  въпроси, свързани с облекчаване работата на българския бизнес.Предстоят работни срещи с отделните министерства  и ведомства по теми свързани с  регулациите  и освобождаването на малкия  бизнес и микробизнеса от тежести. Особено малките фирми  са обрасли с едни безумни регулации, които ще се опитаме в движение да премахнем, но все пак парламентът сега започва  работа. Едва миналата седмица проведохме първото заседание на Комисията по  икономическа политика и туризъм. В сряда предстои изслушване на Министерството  на икономиката. Министър Караниколов ще представи  целия си екип, ще говорим точно по проблемите  на регулацията и средата за бизнес, добави Кънев.", "date": "2017.06.04", "title": " Утвърждават  правилника за прилагане на Закона за  трудовата миграция и трудовата мобилност"}
{"url": "https://trud.bg/%d0%b1%d1%84%d1%81-%d0%bf%d1%80%d0%b8%d0%b7%d0%bd%d0%b0-%d0%b7%d0%b0-%d1%87%d0%b5%d1%80%d0%bd%d0%be-%d1%82%d0%be%d1%82%d0%be/", "text": "БФС призна за „черно тото“ в българския футбол. Родната централа спря правата на реферите Симеон Великов, Костадин Тановчев и Евгени Маринков. Тримата ръководиха мач на „Герена“ между юношите на „Левски“ и „Берое“, спечелен от „сините“ с 3:0.„За незадоволително представяне и допуснати фрапантни важни грешки, повлияли на крайния резултат на срещата, изважда от ранглистата на съдиите Симеон Великов и Евгени Маринков – съобщиха от БФС. – Спират се и правата на целия съдийски екип, включително и на третия рефер Константин Тановчев до изясняване на случая съгласно Правилника на футболното съдийство в България. Сезират се компетентните органи на БФС за предприемане на последващи действия.“Ръководилият срещата от Елитната юношеска група до 19 години Симеон Великов даде три съмнителни дузпи, като последната от тях беше в 96-ата минута. Тогава играч на „Берое“ изчисти топката с глава, а съдията, незнайно как и защо, посочи бялата точка. Това решение накара лично треньорът на „сините“ Йордан Петков да нареди на своя играч да не отбележи гол, а да стреля встрани от вратата. Точно наставникът на „Левски“ и колегата му от „Берое“ Иван Гаджев първи алармираха за нередностите, като изразиха съмнения, че съдийската бригада е манипулирала крайния изход от мача.", "date": "2017.06.04", "title": " БФС призна за „черно тото“"}
{"url": "https://trud.bg/%d0%bf%d0%be%d0%bb-%d1%88%d1%80%d0%b5%d0%b9%d0%b4%d1%8a%d1%80-%d1%80%d0%b5%d0%b6%d0%b8%d1%81%d0%b8%d1%80%d0%b0-%d0%bf%d1%80%d0%b5%d0%ba%d1%80%d0%b0%d1%81%d0%bd%d0%be%d1%82%d0%be-%d0%b7%d0%b0%d0%b9/", "text": "Последният филм на ветерана Пол Шрейдър се наричаше “Вълчи нрав” и бе жестоко разочарование. Но Шрейдър си остава масивна филмова фигура и новият му проект привлича вниманието.Това е криминалният трилър First Reformed, който “от самото начало има едно голямо предимство, поставящо го пред предишните три филма на Шрейдър – в него не участват нито Никълъс Кейдж, нито Линдзи Лохан”, пише operationkino.net.Тук в главните роли са Итън Хоук и Аманда Сейфрид.First Reformed следва бивш военен и настоящ свещеник (Хоук), който докато страда от смъртта на сина си, започва да разкрива нелицеприятните тайни и неетичните връзки на неговата църква със сенчести компании. Сейфрид е в ролята на наскоро овдовяла жена, която се сприятелява с героя на Хоук.", "date": "2017.06.04", "title": " Пол Шрейдър режисира прекрасното зайче Аманда Сейфрид\t\t\t"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%b4%d0%b0%d0%b4%d0%b5-5-%d0%b3%d0%b5%d0%b9%d0%bc%d0%b0-%d0%bd%d0%b0-%d0%b8%d1%81%d0%bf%d0%b0%d0%bd%d0%b5%d1%86/", "text": "Рафаел Надал (Испания) затвърди добрата си форма с нова разгромна победа на „Ролан Гарос“. Матадора прегази с 6:1, 6:2, 6:2 сънародника си Роберто Баутиста Агут и за 11-и пореден път се класира сред първите 8 в Париж, с което изравни рекорда на Роджър Федерер (Швейцария). Не толкова лек беше пътят към същата фаза за Кей Нишикори. Японецът спечели първите 2 сета срещу Чун Хиеон (Корея), но след това закъса. При 3:0 за съперника обаче в четвъртия сет той получи помощ от небето – над корта заваля и мачът остана за другия ден. И вчера със свежи сили Нишикори изкова победата – 7:5, 6:4, 6:7 (4), 0:6, 6:4. „Дъждът наистина ме спаси, тъй като бях останал без физическа и психическа енергия“, призна джентълменски Кей.", "date": "2017.06.04", "title": " Надал даде 5 гейма на испанец"}
{"url": "https://trud.bg/%d0%b1%d0%bb%d0%b8%d0%b7%d0%be-1400-%d1%80%d0%b0%d0%bd%d0%b5%d0%bd%d0%b8-%d0%b2-%d1%82%d0%be%d1%80%d0%b8%d0%bd%d0%be/", "text": "Близо 1400 души са ранени на площад Сан Карло в Торино десет минути преди края на финала Ювентус – Реал (1:4). Възпламени се голям предмет, който експлодира, и вече разочарованите тифози помислиха, че стават жертва на атентат. Стотици започнаха да крещят и да бягат панически. Хората падаха един върху друг. Седем души са в критично състояние. Стотици са загубили обувките и раниците си в масовата паника. В този момент в Торино още не знаеха, че предстоят атентати в Лондон.На терена „Ювентус” се превърна от „Старата госпожа” в „Госпожата на печалния образ”. Седем пъти вече торинският тим губи финал в турнира. А в момента е в серия от 5 поредни поражения в ерата на Шампионската лига. Там „Юве” има едва два успеха, с което е далеч назад не само от „Реал”. Преди 2 години италианците паднаха с 1:3 от „Барселона” и твърдяха, че са си научили урока. „Реал” обаче се оказа още по-безмилостен.„Догодина ще се върнем още по-силни – отсее треньорът Масимилиано Алегри. – Не съм съгласен, че „Юве” е извървял своя цикъл с този отбор. Ветерани като Джиджи Буфон и Андреа Бардзали имат сили за още един голям сезон. Нека да мине ваканцията и се захващаме за работа.”Мнозина определяха „Ювентус” дори като фаворит срещу „Реал”. Но всъщност по пътя до финала „Старата госпожа” имаше само един много сериозен съперник – „Барселона” на 1/4-финалите. В елиминациите бяха победени още „Порто” и „Монако”, а групата бе доста лека предвид „Севиля”, „Лион” и „Динамо” (Загреб).", "date": "2017.06.04", "title": " Близо 1400 ранени в Торино"}
{"url": "https://trud.bg/%d0%b4%d0%b2%d0%b0%d0%bd%d0%b0%d0%b4%d0%b5%d1%81%d0%b5%d1%82-%d0%b4%d1%83%d1%88%d0%b8-%d1%81%d0%b0-%d0%b1%d0%b8%d0%bb%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b2-%d0%bb%d0%be/", "text": "Дванадесет души са били задържани в Източен Лондон днес след терористичния акт в британската столица снощи, предадоха световните агенции, като се позоваха на местната полиция. Тя съобщи в изявление, че всички арести са били извършени в Баркинг. Обиските продължават на няколко адреса в този район на британската столица.Фотограф на Ройтерс е видял да извеждат четири жени с покрити глави от сграда в Източен Лондон.Малко по-рано британската телевизия Скай нюз съобщи, че полицията е обискирала апартамент, използван от един от тримата нападатели, убили снощи седем души, преди да бъдат ликвидирани. Чути били няколко експлозии, които били контролирани.Съсед определи въпросния участник в терористичната атака като приветлив човек с малки деца, който живеел в квартала от три години. Мъжът работел в обществения транспорт на Лондон и помагал на общинските власти за решаване на проблема с бездомниците, съобщи телевизия Скай нюз.Дванадесет души са били задържани в Източен Лондон днес след терористичния акт в британската столица снощи, предадоха световните агенции, като се позоваха на местната полиция. Тя съобщи в изявление, че всички арести са били извършени в Баркинг. Обиските продължават на няколко адреса в този район на британската столица.", "date": "2017.06.04", "title": " 12 задържани в Източен Лондон за снощния атентат"}
{"url": "https://trud.bg/%d0%b1%d1%80%d0%b8%d0%b3%d0%b0%d0%b4%d0%b5%d0%bd-%d0%b3%d0%b5%d0%bd%d0%b5%d1%80%d0%b0%d0%bb-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2/", "text": " Другата основна цел е, научавайки историята на великите българи и народни будители, градили през вековете българщината и българския дух, учениците да се изпълнят с патриотизъм и национална гордост, че и ние сме дали нещо на света. Затова участниците в проекта приемат предизвикателството да извършат издирвателска и събирателска дейност за факти от живота и делото на поне един велик българин и народен будител. Инициативата се провежда за седма година в Пловдив под патронажа на областния управител Здравко Димитров.", "date": "2017.06.04", "title": " Бригаден генерал участва в награждаването на призьорите в проекта „Народните будители и Аз“"}
{"url": "https://trud.bg/25-%d0%be%d0%bf%d0%b8%d1%82%d0%b0-%d0%b7%d0%b0-%d1%81%d0%b0%d0%bc%d0%be%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b2-%d0%bf%d0%b0%d0%b7%d0%b0%d1%80%d0%b4%d0%b6%d0%b8%d1%88%d0%ba%d0%be-%d0%b7/", "text": "25 опита за самоубийство са регистрирани през първото тримесечие на 2017 г. на територията на Пазарджишка област, като почти половината от тях – 12, са завършили със смърт. Това показват данните на Регионалната здравна инспекция (РЗИ), откъдето уточняват, че 60% от опитите за самоубийство са извършени от мъже, а 40% – от жени. Психично разстройство е най-често срещаната причина за вземане на подобно фатално решение и касае 24% от случаите. По 8% до посягане на собствения живот са стигнали хора след раздяла с любим човек, с тежко соматично заболяване или по „комбинирани причини“, по 4% – заради конфликт със съпруг/а, децата или роднини, по финансови проблеми или несподелена любов. При 12% няма изявен мотив, при 36% – причината е „нещо друго“. 92% от опитите за самоубийство са извършени вкъщи, а едва 8% – „навън, на открито“. При 64% от регистрираните това е първи опит, 12% имат вече по един опит; 8% са с 2 предишни опита, а 16% са с повече от 2 опита. Отравяне с лекарства, обесване и самоотравяне с химични вещества са най-често използваните способи за слагане на край на живота, като техният брой в градовете е п о-голям от този в селата в региона – 64% срещу 36%.Най-често опити за самоубийство са извършили представители на възрастовата група над 70 години – 28%, а 16% са от възрастовата група от 5 до 17 години, в която за радост нито един от случаите не е завършил със смърт.Официална статистика на опитите за самоубийство в Пазарджишка област се води от 2004 година насам, като през миналата, 2016 г. бе поставен абсолютен рекорд на случаи с фатален край. Тогава 40 от общо 83 опита завършиха със смърт и бе подобрен „абсолютния рекорд“ от 2004 г. от 38 случая с фатален край от общо 154 опита.", "date": "2017.06.04", "title": " 25 опита за самоубийство в Пазарджишко за 3 месеца, 12 завършили със смърт"}
{"url": "https://trud.bg/%d1%81%d0%b5%d0%bb%d0%b5%d0%ba%d1%86%d0%b8%d0%be%d0%bd%d0%b5%d1%80%d1%8a%d1%82-%d0%bd%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d0%bf%d0%bb%d0%b0-2/", "text": "С психологически проблеми в тима обясни селекционерът на волейболистите Пламен Константинов двете загуби в Световната лига. В група „С1“ в Казан българите отстъпиха на Франция и Аржентина, а късно снощи завърши последният им мач с домакина Русия. „Мисля, че моят отбор има психологически проблеми – заяви Константинов. – Някои от новите играчи са неуверени. Не е лесно да се справим с това. Трябва да покажем повече характер.“ Либерото Теодор Салпаров добави, че българите не са играли като отбор и играчите трябва да се съберат, за да обсъдят слабостите. Франция си осигури първото място в групата с победа с 3:1 над Русия в късния мач в събота. Така мачът с България се превърна в ключов за Сборная. „Задачата за всеки един играч е да формира психика на победител като се бори за победа във всеки мач, във всеки гейм – заяви Шляпников. – Това не се отменя за мача с България.“ Женският национален отбор пък пропусна възможността да спечели директна квота за световното в Япония догодина. Момичетата на Иван Сеферинов загубиха драматично с 2:3 (23, -23, -23, 13, -13) от Турция в столичната зала „Христо Ботев“ и ще трябва да минат през допълнителна квалификация през август. „Шансовете ни са доста сериозни, така че продължаваме – заяви треньорът. – Радвам, че сме горе-долу на прав път и за в бъдеще нещата ще бъдат по-добри и по-добри.“", "date": "2017.06.04", "title": " Селекционерът на волейболистите Пламен Константинов: В отбора има психологически проблеми"}
{"url": "https://trud.bg/%d1%89%d0%b5-%d1%81%d1%82%d0%b0%d0%bd%d0%b5-%d0%bb%d0%b8-%d0%b6%d0%b5%d0%bd%d0%b0%d1%82%d0%b0-%d1%87%d1%83%d0%b4%d0%be-%d1%84%d0%b5%d0%bc%d0%b8%d0%bd%d0%b8%d1%81%d1%82%d0%ba%d0%b8/", "text": "С този филм изгрява звездата на Гал ГадотКомиксовата екранизация “Жената чудо” нахлува в кината в страната и по света с амбицията да стане голям феминистки хит. В САЩ дори организираха прожекции на филма само за жени, а активисти се разгневиха когато един мъж посмя да си купи билет за специалниите феминистки прожекции. Скоро ще стане ясно доколко ще бъде успешна мисията да се наложи образа на тази супергероиня в съвременния блокбастър пейзаж.А как се стигна до филма? След финансовия успех, но творчески провал на “Батман срещу Супермен” очите на индустрията са вперени в бъдещите проекти на DC Comics като един от най-любопитните е именно този самостоятелен филм за Жената чудо, която беше представена с няколко сцени в “Батман срещу Супермен”.Автономният комиксов екшън е бъде режисиран от Пати Дженинкс, която е отговорна за тежката биографична драма “Чудовище”. Голяма атракция, разбира се, е актрисата, която облича секси костюма на иконичната комиксова амазонка. Това е разкошната Гал Гадот – бивш топ модел, Мис Израел и елитен войни от спецчастите на единствената демокрация в Близкия изток.Филмът на Дженкинс е сниман на различни места по света – от Южен Китай до бреговете на Италия. Продуцентът Чарлс Роувен разяснява: описва сюжета така: “Град Темискира е вдъхновен от гръцката митология, но е и много повече. Това е място, което не сте посещавали досега и което няма да ви се иска да напуснете.”", "date": "2017.06.04", "title": " Ще стане ли „Жената чудо“ феминистки хит?\t\t\t"}
{"url": "https://trud.bg/%d1%81%d0%be%d0%b7%d0%be%d0%bf%d0%be%d0%bb-%d0%be%d1%82%d0%ba%d1%80%d0%b8-%d1%81%d0%b5%d0%b7%d0%be%d0%bd%d0%b0/", "text": "Със старта на международния франкофонския фестивал „Солей“ община Созопол откри официално новия туристически сезон. Това стана на тържествена церемония в амфитеатър „Аполония“ в града.Гости на събитието бяха министърът на културата Боил Банов, областният управител на Бургас Вълчо Чолаков, посланичката на Ливан у нас Сузан Музи.По време на тържеството бе награден и собственика на замъка край Равадиново- Георги Тумпалов. Замъкът ще стане център за привличане на китайски туристи и инвеститори. През септември т.г. тук ще бъде открит офис на китайски институт по туризъм, чийто директор връчи наградата.", "date": "2017.06.04", "title": " Созопол откри сезона"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d1%8a%d1%81%d0%ba%d0%b0%d0%bd%d0%b5%d1%82%d0%be-%d1%81%d1%80%d0%b5%d1%89%d1%83-%d0%ba%d0%be%d0%bc%d0%b0%d1%80%d0%b8-%d0%b2-%d1%81%d1%82%d0%b0/", "text": "Битката с комари стартира в Община Стамболийски, където изтребването им стартира от града, а след това ще продължи и на територията на четирите села – Йоаким Груево, Куртово Конаре, Ново село и Триводици. Пръскането се извършва на три етапа вечер между 20 часа и полунощ, а от страна на местната власт работата се ръководи от секретаря на общината д-р инж. Даниела Кръстева.Всички улици, паркове и градини в Стамболийски бяха обработени с кола с пушка, а специалистите уточниха, че използваните препарати не са опасни и токсични за хората и живот ните. Облакът е опасен единствено за пчелите и затова пръскането срещу комари е късно вечер, когато те вече са се прибрали в кошерите, съобщиха от Община Стамболийски.", "date": "2017.06.04", "title": " Започна пръскането срещу комари в Стамболийски и четирите села от общината"}
{"url": "https://trud.bg/%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bd%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d0%ba%d0%b0%d1%80%d0%bb%d0%be%d0%b2%d0%be-%d0%b4%d0%b0%d0%b4%d0%b5-%d0%ba%d1%83%d1%80/", "text": "Съпругата на кмета на Карлово д-р Емил Кабаиванов – Станимира Кабаиванова, даде тази неделя курбан за здраве и благоденствие на жителите на общината в храма „Свети Николай“ в родния град на Васил Левски по случай църковния празник Свети Дух.Свети Дух е част от Светата Троица и според християнската вяра той дава живот и освещава човешките души и тела. 5 юни е и празник на Светата църква.", "date": "2017.06.04", "title": " Съпругата на кмета на Карлово даде курбан навръх църковния празник Свети дух"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d1%81%d1%8a%d1%80-%d0%b0%d0%bb%d0%b5%d0%ba%d1%81-%d0%bc%d0%b5-%d0%bf%d0%bb%d0%b5%d1%81%d0%bd%d0%b0-%d0%bb%d0%b5%d0%ba%d0%be-%d0%b7%d0%b0%d0%b4-%d0%b2/", "text": " – Предлагам да започнем интервюто различно – с въпрос не за теб, а за една личност, която сега е на гребена на вълната – Кристиано Роналдо. Играхте заедно в „Манчестър Юнайтед“. Какви са впечатленията ти от планетата QR7?– Навсякъде и всички ме питат за него. Един го имитира, друг се опитва. Няма лошо. Този човек идваше първи на тренировка и работеше като животно. Факт! Арогантността му е заслужена. Той вярва в качествата си и ги подкрепя с голове, купи и прочие. Всеки ден плуваше, фитнес, коремни преси… Оставаше и след тренировка да работи здраво. Виждаше се как амбицията му беше толкова голяма, че в крайна сметка му помогна да успее.– На 14 юни в София предстои мачът на годината у нас – на твоята фондация и тази на славния Луиш Фиго. Срещата е благотворителна и за каузата „сбъдване на мечти“ за дарованията, за които се грижите. А кога Димитър Бербатов сбъдна своята голяма мечта? Може би когато стана играч на „Манчестър Юнайтед“?– Да, всичко тогава ми се случи като по филмите. Не го очаквах точно както се разви. От „Юнайтед“ ни бяха пратили самолет за мен и моя мениджър Емил Данчев. Той е знаел какво се случва и кой ще ни чака, но не ми каза. Слизам развълнуван, не знам къде се намирам. Започвам да си представям как нося фланелката на този велик отбор, играя и вкарвам голове. В същия момент чувам: „Хай, Берба!“ И кого да видя? Сър Алекс Фергюсън. Изпаднах сякаш в шок. За момент загубих ума и дума. Един от най-известните по света идва да ни посреща! Мисля си – той си е с неговата кола, а ние с друга. Нова изненада – той ни кани в автомобила си, всички заедно. А аз… продължавам да съм в шок. Пътуваме Съра, аз, Данчев и още някой имаше, но не мога да се сетя кой. Караме и мълчим. Аз не мога да кажа нищо.– Доколкото те познавам от всички в колата тази ситуация най-малко теб е притеснила?– Естествено! На мен мълчанието не ми пречи – седя си и си мисля разни работи. По едно време се започна разговор, колкото да разчупи леда. Тогава още имах трудности да разбирам Съра, не бях свикнал с акцента. Пътуването беше неудобно, но пък забавно.– Предполагам сега може да разкриеш нещо от драмата – десет минути преди края на трансферния прозорец – факсът от „Тотнъм“ за сделката го няма…– Имаше такъв напрегнат момент. Сега си мисля, че тези неща продължават да се случват в Англия, защото там много обичат драматизма. Всичко трябва да се случва в последния момент. И с цел да не се изпусне нещо по-добро на пазара, въпреки че нервите на футболистите и мениджърите се опъват до крайност. Но конкретно в моя случай имаше факс, но всичко вървеше адски мудно и аз бях пред инфаркт, Емо също. А Съра и спортния директор Дейвид Гил изобщо не даваха вид да са притеснени от нещо. Казват: „Спокойно, всичко ще бъде наред!“ Викам си: „Как спокойно? Няма нищо още парафирано, ще си изпусна шанса!“– Но за щастие не го изпусна. Как точно завърши всичко?– Накрая след като подписах безброй документи Съра ме попита: „С кой номер на фланелката искаш да играеш?“. А аз, вече спокоен отговарям със самочувствие: „Как с кой? Не е ли ясно?Естествено с номер девет!“. Последва нещо изненадващо. Съра леко ме плесна зад врата и каза с усмивка: „Имаш го!“.– Изживя четири сезона в „Манчестър Юнайтед“ с много триумфи и малко разочарование. Какво все пак се е запечатало най-силно в съзнанието ти?– Като цяло почти всичко. Бях на най-високото стъпало. Поради упоритостта си, труда си и всички трудности, през които минах, това беше моята награда в кариерата. Всеки път на тренировка или мач, в трудните моменти, когато съм бил тъжен по други причини, винаги съм оценявал факта, че съм в „Манчестър Юнайтед“. Тренирам при най-добрия треньор, с най-добрите футболисти и играех срещу едни от най-добрите. Всичко това е свързано с възходи и падения, добри резултати, загуби, купи. Бях като в рая.– Ти казваш: „Защо да гоня безнадеждна топка, вместо да съм свеж за тази, която мога да отиграя“. Не ти ли пречеше тази твоя философия в Англия.– И други играчи правят абсолютно същото. Веднага давам пример със Златан Ибрахимович. Рядко го виждам да гони излишни топки. Пази си силите за точния момент и за правилното място. Малко хора разсъждават така. В един отбор не може да има само такива като мен, защото ще сме последни в класирането. Трябва да има такива, които ръмжат, гонят топката… Аз не мога без тях, но и обратното. Хората искат да гледат красива игра, а не само джасане. Всичко е микс от отборни качества. Затова тимът е най-важен.– Нека се върнем в днешно време. Как се роди идеята благотворителният мач да се организира съвместно с фондацията на Луиш Фиго?– В офиса на фондацията ни постоянно обсъждахме да се случи нещо подобно. Решихме, че трябва да изберем подходящия момент и да сме подготвени за нещо такова като организация и покана на футболисти. С директорката Диди Ходжева си говорехме един ден. Тя спомена, че Луиш Фиго организира подобни мачове. Решихме тя да се свърже с неговата директорка, а аз да говоря лично с него и да видим какво ще каже. Звъннах му и Луиш беше много позитивен. Каза, че ще го обсъдят с неговия екип. След две-три дни ни дадоха отговора си – правим го!– Ясно ли е отсега още за какво ще отидат събраните средства от шоуто?– Отиват за децата от нашата фондация, която подкрепя талантливите деца на България в различните сфери на живота – наука, изкуства и спорт. Децата, които са успели през годината, кандидатстват със своите успехи. Дали детето само ще се номинира или ще го направи родител, приятел, баба, дядо… няма значение. Трябва само да се изпратят успехите. Радвам се, че в писмата и в имейлите се вижда, че децата, които кандидатстват са с повече първи и втори места и тук-там с трети. И когато едно такова дете прати покана и посочи международно състезание по цигулка, пиано, плуване, карате, джудо, математика… Каквото и да е, и каже, че семейството му няма възможност да закупи билета и да плати хотела, трябва някой да му помогне. Това дете ще е на моето място някой ден. Тук се появяваме ние и с това се занимаваме. Тези деца, след като донесат наградите, техните семейства, както и те самите, се чувстват щастливи, а и ги бутаме в правилната посока. Хората, които ще дойдат на стадиона, ще видят децата, за които говоря. Ще ги наградим пред пълния стадион, за да се чувстват специални, защото те са такива.– Преди година, на 20 май, преживя емоционално мача на Христо Стоичков, беше и в ролята на оператор. Какво си хареса от този двубой?– Всичко беше много готино. Позволих си да снимам, защото това е момент, който за мен беше специален. За Стоичков е бил много по-специален, но за мен да бъда поканен там с такива футболисти – да чуеш някои истории, да се „отъркаш“ в тях, беше много готин момент за мен. Когато Ицо ме покани беше супер! Сега го поканих аз и неговото присъствие ще е бонус за всички нас, които му се възхищаваме. И това няма да е моят мач или мачът на Фиго, а нашият мач – за децата в нашата родина.– Казваш, че краят на твоята кариера е „отворен“ още. Как гледаш на дестинации като САЩ, Китай или арабския свят?– Трудно е, когато вече имаш семейство и деца да решиш подобен въпрос за кариерата си. Това вече усложнява малко живота на спортиста. Когато детето ти ходи на училище, става още по-трудно. Ако решиш да отидеш в по-далечна страна, трябва да си съответно далеч и от семейството. А това не е приятно нито за жената, нито за децата. Ако дойде такава оферта, ще обмисля и най-вече водещото е дали наистина имам нужда от нея. Дали ще ми донесе позитиви или негативи. Ако позитивите са повече – окей. Ако негативите са повече – няма смисъл от тази история.– Честно – играе ли ти се още?– Не виждам как ще спре да ми се играе. Не съм първа младост, но на 36 години все още се старая да играя футбол и се усещам добре. Да, най-вероятно съвсем на най-високото ниво ще ми е малко трудно и може би не мога да играя всеки мач, което е съвсем нормално. Но разбира се, че ми се играе още.– Преди петнайсет години в интервю за „Труд“ си говорехме с теб колко тежък е бил преходът, когато си дошъл в София като юноша и в ЦСКА си бил самотен…– Да, но това е част от растежа, от възмъжаването. Но аз нямам проблем да бъда сам – да си обядвам или вечерям, например. В дадени моменти, когато имам нужда да съм на спокойствие. И търся компания на хора, когато просто трябва да съм там поради други фактори. Самодостатъчен съм си. И това ми е помогнало много в кариерата. Човек може да успее сам някъде на чуждо място. Ако не се пречупи от тази самота, която на моменти може да те докара до там да правиш глупости, което пък ще доведе до лоши решения и в последствие вместо да вървиш напред, ще трябва да тръгнеш назад. Но при мен не се получи така. Или не съм го осъзнавал, или не ми е пречело да съм си сам.– Според мен такъв е характерът ти.– Приемам го, да. Поради въпросния мой характер нямам проблем със самотата. А може би самотата ми е формирала характерът и ме е направила да съм такъв. Нека и малко философски да погледнем на нещата.– Помниш ли апартамента в Леверкузен – показа, че там има пет-шест неща. Три сребърни медала, един лаптоп, един телевизор, празен хладилник и една пушка в ъгъла за всеки случай.– Аз продължавам да си имам пушка. Поради други причини си я пазя – заради децата, някой ако дойде…А тогава нямаше толкова разсейване. Тренировка, вкъщи, мач, тренировка, вкъщи, мач…Какво му трябва на човек?– На 19 години премина в „Байер“ (Леверкузен). В подходящия момент ли дойде за теб?– Да, в абсолютно точния момент. Въпреки, че честно казано, не знаех кои са „Байер“ (Леверкузен). Бяха се случили разни неща в ЦСКА и съдбата сякаш ми показваше, че може би не ми е мястото тук и трябва да отида извън България. А не ми се ходеше много-много. На 18-19 години искаш други неща – да си седиш в България. Но идва един момент – дали съдба, правилният съвет или по случайност, случва се някакво събитие, което като го хванеш, ти определя пътя занапред. Така се случи.– В Германия бързо ти оправиха мисленото?– Като за начало им давах отпор като постоянно псувах и мрънках. Наум! Как ще играя във втория отбор? Та аз идвах от ЦСКА, бях голмайстор, не знам какво…А те ще ме пращат във втория отбор! Мрънках си сам на себе си и същевременно се амбицирам да им покажа, че не е правилно. Надъхвам си се по собствен начин. Обаче минах по този път и тежката ситуация не можа да ме пречупи. Можех лесно да кажа, че искам да се върна или да отида някъде под наем, но стоях там и в крайна сметка се получиха нещата. Преборих се.– Талантите от Фондация „Димитър Бербатов“ ще стигат може би по-лесно до мечтите си?– Това е моята лична кауза и на хората от моя екип. За това работим и това ни вълнува. Талантливите деца на България трябва да бъдат подкрепени от всички нас. Затова е и мачът на 14 юни. Очакваме големи имена, за голямо шоу и голяма обща кауза.", "date": "2017.06.04", "title": " Бербатов: Сър Алекс ме плесна леко зад врата и ми каза: „Имаш номер 9“!"}
{"url": "https://trud.bg/%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%b1%d0%b5%d0%b7-%d1%82%d1%80%d0%b5%d0%bd%d1%8c%d0%be%d1%80-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d1%82%d0%b2-%d0%ba%d0%be/", "text": "След 19 години чакане столичният „Септември“ се завърна в елита на България. Отборът победи „Монтана“ с 2:1 в среща бараж, но след нея стана ясно, че старши треньорът ще бъде сменен. На досегашният наставник Христо Арангелов обаче е предложено да остане в щаба за новия сезон.Решението е на собственика на клуба Румен Чандъров, вероятно защото Арангелов няма Про-лиценз, а само УЕФА-А. И това му позволява да бъде наставник във втора дивизия и само помощник в елита.Арангелов е в клуба от самото създаване на школата ДИТ, която в последствие се сля със „Септември“, а Чандъров е инвестирал много в бившия защитник.Първото сигурно ново попълнение на столичани за новия сезон е ветеранът от „Локо“ (София) Даниел Пеев, който се изявяваше с успех и като тв коментатор на мачовете в Първа лига.", "date": "2017.06.04", "title": " „Септември“ без треньор, привлече тв коментатор"}
{"url": "https://trud.bg/%d0%bb%d1%8a%d1%87%d0%b5%d0%bb%d0%b5%d1%87%d0%b5%d0%bd%d0%b8%d0%b5%d1%82%d0%be-%d1%81-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%b8%d1%8f-%d1%83-%d0%bd%d0%b0%d1%81-%d0%ba%d0%b8%d0%b1/", "text": "До края на 2017 г. ще стартира лечение с кибернож и на пациенти с формации на подвижни органи след поставяне на фидюшъли – импланти в и/или около тумор на меките тъкани, за да бъдат ориентация по време на облъчването, които се поставят обикновено под компютъртомографски контрол от хирургичните клиники. Става дума за първични и вторични злокачествени новообразувания на черния дроб и интрахепаталните пътища, белия дроб, простатата, надбъбречната жлеза, както и на доброкачествени новообразувания на черния дроб. С въвеждането в експлоатация на киберножа изчезва нуждата родни пациенти да се препращат в различни онкоцентрове в Европа, което забавя и многократно оскъпява лечениетои им, допълват от УМБАЛ „Свети Георги“.", "date": "2017.06.04", "title": " Лъчелечението с единствения у нас кибернож стартира в УМБАЛ „Свети Георги“"}
{"url": "https://trud.bg/%d1%80%d1%83%d1%81%d0%ba%d0%b8-%d1%80%d0%b0%d0%b7%d1%83%d0%b7%d0%bd%d0%b0%d0%b2%d0%b0%d1%82%d0%b5%d0%bb%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d0%b7%d0%b0%d1%81%d0%bd%d0%b5%d0%bc/", "text": "Руската федерация ще проведе наблюдателна мисия над територията на България от утре, 5 юни, до 9 юни 2017 г., в изпълнение на Договора за установяване на режима „Открито небе“, съобщиха от Министерството на отбраната.Групата за наблюдение от Русия ще бъде съпроводена от експерти по контрола на въоръженията от дирекция „Стратегическо планиране“ и специалисти по прилагане на договора „Открито небе“ от Командването на Военновъздушните сили.Дейността ще включва полет с руски самолет за наблюдение Ан – 30 Б по предварително съгласуван маршрут със заснемане от въздуха на определени участъци от територията на страната. По време на полета действията на руския екипаж ще бъдат контролирани от български експерти на борда на самолета, уточняват от МО.Ангажиментите, поети от Република България по Договора „Открито небе“ допринасят за прилагане на мерките за укрепване на доверието и сигурността в европейски и световен мащаб, подчертават от министерството. ", "date": "2017.06.04", "title": " Руски разузнавателен самолет заснема България следващата седмица"}
{"url": "https://trud.bg/%d0%bd%d0%b0%d0%b4-500-%d0%bf%d0%be%d0%b4%d0%b0%d0%b4%d0%b5%d0%bd%d0%b8-%d0%bc%d0%be%d0%bb%d0%b1%d0%b8-%d0%b7%d0%b0-%d0%bf%d0%bb%d0%b0%d1%82%d0%b5%d0%bd%d0%be-%d0%bf%d0%b0%d1%80%d0%ba%d0%b8%d1%80/", "text": "Районните кметове уточниха, че където паркоместата са по-малко от броя на желаещите за тях, ще се проведат търгове с наддаване, което ще започне от 20 лв. Това е всъщност сумата, която пловдивчани ще плащат като месечен наем за паркомясто на открито. Първоначално от градската управа обявиха 15 лв., но месечната такса бе вдигната тихомълком на общинска сесия покрай Великден и почти никой в Пловдив не разбра за увеличението с 5 лв. Въпреки това мераклиите за гарантирано място пред блока са повече от местата на обществените паркинги, които шестте районни кметства ще изградят до края на 2018 г. Дотогава от лицето на бъдещата Европейска столица на културата трябва да бъдат премахнати всички стари метални гаражни клетки, отдавани сега от общината срещу 29 лв. месечен наем. Въпреки че имат свободата да избират колко от паркоместата да отдадат срещу заплащане, районните кметове са единодушни, че броят им няма да надхвърлят 50%, а останалите ще са безплатни.„Освен това срещу заплащане ще отдаваме само нови или облагородени паркинги, а не стари“, твърдят в един глас кметовете на „Северен“ Ральо Ралев и на „Западен“ Димитър Колев.", "date": "2017.06.04", "title": " Над 500 подадени молби за платено паркиране пред домовете в Пловдив\t\t\t"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d1%88%d0%b0%d1%80%d0%b5%d0%bd%d0%b0%d1%82%d0%b0-%d1%81%d0%be%d0%bb-%d1%81%d1%82%d1%8f%d0%b3%d0%b0%d1%82-%d0%b2-%d0%bf%d0%b0%d0%bd%d0%b0%d0%b3/", "text": "„Шарената сол е сред визитките на България по целия свят, където я разнасят нашенци, живеещи далеч от Родината. Затова заслужава да има свой празник“, твърди кметът на Бъта Георги Александров. Той ще е в журито, което ще определи победителите в категориите „най-вкусна и красиво поднесена шарена сол“, „най-вкусно и добре аранжирано традиционно ястие“ и „най-красиво подредена маса с приготвени ястия“. Заявки за участие в тях се приемат до 20 юли.", "date": "2017.06.04", "title": " Празник на шарената сол стягат в панагюрско село Фестът събира производители и ценители от цяла България"}
{"url": "https://trud.bg/%d0%b0%d1%81%d0%b5%d0%bd%d0%be%d0%b2-%d0%b1%d0%b8%d0%b5-%d0%b2-%d0%b3%d0%be%d1%80%d0%bd%d0%b0-%d0%ba%d0%b0%d1%82%d0%b5%d0%b3%d0%be%d1%80%d0%b8%d1%8f/", "text": "Европейският шампион в категория до 52 кг Даниел Асенов победи национала от “по-горния клас“ – Стефан Иванов (56 кг), за да донесе победа с 4:3 на отбора си „Багатури“ над „Лъвовете“ в първия кръг от Националната боксова лига в Пазарджик. Дебютът на отборното състезание предизвика огромен интерес и зала „Васил Левски“ бе изпълнена до краен предел. В другия сблъсък „Хановете“ победиха „Вълците“ с 5:2, а в един от ключовите боеве Арман Хакобян спечели с 2:1 съдийски гласа срещу съперника си за титулярно място в националния отбор в кат. до 81 кг Благой Найденов. Вторият кръг от лигата е през септември.", "date": "2017.06.04", "title": " Асенов бие в горна категория"}
{"url": "https://trud.bg/%d0%bc%d0%bb%d0%b5%d1%87%d0%bd%d0%b8%d1%82%d0%b5-%d0%bf%d1%80%d0%be%d0%b4%d1%83%d0%ba%d1%82%d0%b8-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0/", "text": "Млечните продукти поскъпнаха с до 3% за седмица, показват данните на Държавната комисия за стокови борси и тържища за последната седмица.Кофичка киселото мляко достигна 0,75 лв. на едро, което е с 2,7% по-скъпо. Ръст в цените има при кашкавал „Витоша“, като килограм на едро се търгуваше по 10,09 лв. Повишение на стойността при кравето сирене има с малко над 1% до 5,72 лв., а килограм млечен продукт с растителни добавки струваше 2,37 лв. (+2,2%) на едро през миналата седмица.Повишение в цените има и при маслото и маргарина, съответно с 1,4% до 1,50 лв. и 2,7% до 2,31 лв. на едро. Бутилка прясно мляко се търгуваше по 1,60 лв. на едро през миналата седмица, като в цената нямаше изменение.Плодовете и зеленчуците продължават да поевтиняват на борсите и тържищата на едро. Черешите се търгуваха по 2,94 лв./кг., което е понижение от 5,2%, а ягодите струваха 2,80 лв./кг., по-евтино с 3,8%. Ръст има при цената на лимоните с 6% до 2,65 лв./кг на едро, а килограм банани на борсите на едро се търгуваше по 2,37 лв. (+3%).Най-голямо е понижението при оранжерийните краставици с 9,9% до 1,63 лв./кг на едро. Зелената салата струваше 0,39 лв. за брой на тържищата на едро (-2,5%), докато доматите се търгуваха по 1,88 лв./ кг на едро, което е повишение с 1,6%.", "date": "2017.06.04", "title": " Млечните продукти поскъпнаха\t\t\t"}
{"url": "https://trud.bg/%d1%80%d0%be%d0%bc-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d1%83%d0%b1%d0%b8-9-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8/", "text": "Осем чужденци са в болницаЦиганин на 16 години и без книжка уби 9 нелегални мигранти при катастрофа на магистрала „Тракия“. Самият шофьор също е загинал при удара в дърво. Тежкият автосблъсък станал към 4,20 ч на 98-ия километър от магистралата в посока към София. Осем от мигрантите са ранени. Седем от тях са откарани в МБАЛ „Пазарджик“, а най-тежко пострадалият, който е с опасност за живота, е в Университетска болница „Свети Георги“ в Пловдив за спешна операция. След разпит на ранените станало ясно, че един от загиналите е сириец, а останалите са от Пакистан и Афганистан.По първоначална информация в товарния бус „Мерцедес Спринтер“ пътували 17 мъже без документи за самоличност. Разследващите не изключват техният брой да е бил по-голям от заварените на мястото на инцидента. На местопроизшествието няма никакъв спирачен път и затова основната версия е, че 16-годишният шофьор Трайчо е заспал зад волана. Проверяват се и хипотезите, че в катастрофата може да е замесен и друг автомобил или за техническа неизправност на буса. Шофьорът е от софийския кв. „Модерно предградие“ и има криминално досие за грабежи и кражби, извършени през януари 2017 г. Изяснено е, че той е тръгнал от София в събота вечерта, взел е мигрантите в района на Капитан Андреево и се връщал обратно към София.Собственикът на жълтия микробус ковчег пък е арестуван в софийския кв. „Бусманци“. Новината съобщиха главният секретар на МВР комисар Младен Маринов, окръжният прокурор на Пазарджик Васил Маринов и шефът на Областна дирекция на МВР-Пазарджик Йордан Рогачев. По време на разпити собствеикът на буса отричал да е замесен в трафик на хора.В момента разследващите изясняват откъде и как нелегалните мигранти са преминали границата и коя точно е тя – с Турция или с Гърция. Очаква се пъзелът да се разплете и да има още задържани лица за трафик през България.Само през нощта на събота срещу неделя били предотвратени два опита за незаконно преминаване на 24 мигранти на границата ни с Турция. В събота пък бил засечен ТИР, в който били скрити 13 чужденци, които преминали границата с Гърция. Нов канал за трафик на преселнициКатастрофата на „Тракия“ разкрил неизвестен до момента на службите канал за прекарване на нелегални мигранти. Каналджиите поемали преселниците от границата с Турция или Гърция. После ги настанявали временно в изоставени постройки в столичния кв. „Модерно предградие“, докато дойде време да ги изведат през българо-сръбската граница към Западна Европа.  Бусът ковчег даван под наемМикробусът, в който загинаха нелегалните мигранти, бил даван под наем. Това разкрили криминалисти. Първоначално собственикът му го обявил за продан. Купувач обаче не се намерил и той започнал да го дава под наем. В момента се изяснява кой е последният човек, който е наел возилото. Вчера полицаи извършваха обиски в дома на загиналия шофьор кв. „Модерно предградие“.", "date": "2017.06.04", "title": " Ром без книжка уби 9 нелегални мигранти\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b8-%d1%86%d0%b0%d1%80%d1%8f%d1%82-%d1%81%d0%b5-%d1%81%d1%80%d0%b5%d1%89%d0%b0%d1%82-%d1%83%d1%82%d1%80/", "text": "Дебатът е по инициатива на лидера на ПЕСБойко Борисов, Сергей Станишев и Симеон Сакскобргготски ще седнат заедно утре на кръгла маса, на която ще се дискутира темата „Европа отново на път“. Както „Труд“ съобщи, дебатът ще се проведе в София ивент център от 10:00 ч. Инициативата за събирането на настоящия премиер и двамата му предшественици е на Станишев, който в момента е евродепутат и президент на Партията на европейските социалисти. Тримата трябва да произнесат речи относно сценариите за развитието на ЕС, които са описани в Бялата книга на председателя на ЕК Жан Клод Юнкер. В нея има пет варианта – първият е за запазване на единството, който би донесъл частичен напредък на общността, защото страните-членки ще запазят статуквото, договаряйки се само за общи политики. Вторият път е общ пазар, но без общо икономическо управление. Третото е „коалиция на желаещите“ страни да се интегрира в сфери като отбраната, вътрешната сигурност, данъчната политика. Познат е още като „Европа на много скорости“. Той е подкрепян от Германия, но отхвърлян от Вишеградската четворка заради опасността от замразяване на евросубсидиите за източните членки. Четвъртият вариант предвижда концентриране върху по-малко общи политики с цел по-голяма ефективност. А петият – пълна федерализация във всички сфери.", "date": "2017.06.04", "title": " Борисов, Станишев и царят се срещат утре"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81-%d0%b5%d0%b4%d0%bd%d0%be-%d0%bc%d1%8f%d1%81%d1%82%d0%be-%d0%bd%d0%b0%d0%bf%d1%80%d0%b5%d0%b4-%d0%b2-%d1%80%d0%b0%d0%bd%d0%b3%d0%bb%d0%b8%d1%81%d1%82%d0%b0/", "text": "Григор Димитров ще се изкачи с едно място напред в ранглистата на АТП. Класацията ще бъде обновена едва следващия понеделник, тъй като в момента тече вторият турнир от Големия шлем „Ролан Гарос“. Развитието от първата седмица на турнира обаче оформи местата в подножието на първата десетка. Въпреки, че отпадна още в третия кръг, първата ракета на България увеличи актива си с 80 точки, тъй като подобри представянето си от миналата година, когато си тръгна още след първия мач. Григор измества от 12-ото място контузилия се тежко белгиец Давид Гофен и вече е само на 90 точки зад №10 –  Александър Зверев (Германия).", "date": "2017.06.04", "title": " Григор с едно място напред в ранглистата"}
{"url": "https://trud.bg/%d0%be%d0%b7%d0%b5%d0%bb%d0%b5%d0%bd%d1%8f%d0%b2%d0%b0%d1%82-100-%d0%b4%d0%ba%d0%b0-%d0%ba%d0%b0%d0%bb%d0%bd%d0%b8-%d0%bf%d0%b0%d1%80%d0%ba%d0%b8%d0%bd%d0%b3%d0%b8-%d0%b2-%d1%81%d0%be%d1%84%d0%b8/", "text": "Започна затревяването на над 100 дка “кални точки” в София, съобщиха от Столична община. “Озеленяването на тези пространства, които експертите определиха като точки, които са източници на запрашаване в града, е една от мерките в програмата на София за подобряване на качеството на въздуха”, съобщи столичният кмет Йорданка Фандъкова на страницата си във фейсбук.Кампанията стартира в неделя в кв. “Света Троица”, на ъгъла на ул. “Цар Симеон” и ул. “Димитър Петков”. Събитието е първото от серията инициативи, в които предстои по график в рамките на месец юни да се засади зеленина върху безстопанствени площи на територията на Столична община. “Кампанията ще обхване по график всички райони, чийто кметове са заявили площи при предварителното проучване и “картиране” на терените”, обяви Йорданка Фандъкова. За озеленяването на по-големите участъци общината ще се обърне за съдействие и към доброволци, а за по-малките ще се погрижат екипи на районните кметове, със съдействието на Столичния инспекторат.“С тази кампания планираме до края на юни да затревим над 100 дка площи, повечето от които в момента са нерегламентирани паркинги”, съобщи заместник-кмета на София по екология Йоана Христова. Терените ще бъдат прекопани, ще се посадят треви и храсти и ще се добави компост от площадката “Хан Богров”. Освен това, ще бъде осигурена и водоноска, с която да се поливат посевите, уточни Христова. По думите й, ангажимент на районните кметове ще е тези площи да бъдат оградени, така че да се предотврати превръщането им отново в паркинги. Това може да стане с помощта на колчета, или с кашпи за поставяне на саксии.", "date": "2017.06.04", "title": " Озеленяват 100 дка кални паркинги в София\t\t\t"}
{"url": "https://trud.bg/%d0%b2-%d0%bc%d0%b2%d1%80-%d0%bf%d0%b0%d0%ba-%d0%b8%d0%b7%d0%bd%d0%b5%d0%bd%d0%b0%d0%b4%d0%b0%d0%bd%d0%b8/", "text": "В МВР са „приятно“ изненадани. Направо са сюрпризирани. Разкриха, че имало. Нали уж всичко беше под контрол. Трябваше да стане катастрофа с 9 загинали, за да разберем, че каналджийството си цъфти и развива напук на бодряшките рапорти и хвалбите по телевизора. И на милионите за ограда по границата, щом си минават направо по магистралата. Без значение дали са в микробус или в тир, трафикът си върви.Знае ли въобще някой у нас що е това мигрантски поток и кой го направлява и организира? Не, не знае! А как тогава да се бори с него, да го контролира отвътре? Никак! Защо ли пък смятаме, че последната случка е изненада?", "date": "2017.06.04", "title": " В МВР пак изненадани"}
{"url": "https://trud.bg/%d0%ba%d0%b0%d0%bc%d0%b8%d0%bb%d0%b8-%d0%bd%d0%b0-%d0%bf%d0%b0%d1%88%d0%b0-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2%d0%b0%d1%80%d1%82%d0%b0%d0%bb-%d0%bb%d0%b5%d0%b2/", "text": "Камили, пуснати на паша, засне фоторепортер на „Труд“ в столичния кватрал „Левски-Г“.Минувачи си правиха селфита с животните.", "date": "2017.06.04", "title": " Камили на паша в столичния квартал „Левски-Г“ (СНИМКИ)"}
{"url": "https://trud.bg/500-%d0%ba%d0%b0%d1%87%d0%b2%d0%b0%d1%85%d0%b0-1300-%d1%81%d1%82%d1%8a%d0%bf%d0%b0%d0%bb%d0%b0-%d0%bd%d0%b0%d0%b4-%d1%88%d1%83%d0%bc%d0%b5%d0%bd/", "text": "500 ентусиасти се регистрираха и изкачваха 1300 стъпала до Паметник „Създатели на българската държава“ над Шумен в неделя. Бебе на 48 дни с лична регистрация беше най-малкият участник и достигна до мемориала заедно с татко си Александър Караджов. 83-годишният Стефан Георгиев, който тренира айкидо пък, беше доайен сред внушителното шествие. Всеки получи грамота, а най-добрите медали.Проявата се организира за втора поредна година от велоклуб „Илчов баир“, община Шумен и предприятието по туризъм и сега събра три пъти повече запалени по катеренето.", "date": "2017.06.04", "title": " 500 качваха 1300 стъпала над Шумен"}
{"url": "https://trud.bg/%d0%b8%d0%b7%d0%bc%d0%b8%d1%81%d0%bb%d0%b8%d1%86%d0%b8-%d0%b7%d0%b0-%d1%83%d1%80%d0%b0%d0%bd-%d0%b2%d0%be%d0%b4%d1%8f%d1%82-%d1%82%d1%80%d1%8a%d0%bd-%d0%ba%d1%8a%d0%bc-%d1%81%d0%be%d1%86%d0%b8%d0%b0/", "text": "Платени агитатори обикалят домовете и ни карат да гласуваме против златодобива, заявиха пред „Труд“ местни хораЧаст от местните са наплашени в навечерието на референдумаПриказките за уран тук, в Трънско, са измислици – с тези думи посреща екипа на „Труд” в центъра на град Трън Евтим Кръстев. Възрастният мъж е пенсионер отдавна, но е работил в мина “Злата” 10 години като подземен шлосер.Той и неговите съграждани отново коментират оживено темата за рудника, за който дружеството “Евромакс сървисиз” представи инвестиционно намерение за 100 милиона лева. Идеята на фирмата е да възроди златодобива в мината – дейност, заради която Трън и околните села са процъфтявали от началото на миналия век до спирането на “Злата” през 1974 г. Ако инвестицията бъде одобрена, ще осигури близо 400 работни места в самата мина.Затова тази неделя, 11 юни, тръначни ще отговарят на местен референдум на въпроса – “Против ли сте община Трън, чрез общинския съвет да одобрява устройствени планове, определящи територии за добив и преработка на метални полезни изкопаеми”.Много от живеещите още в града и околните села са наследници на миньори, а по-възрастните са работили в “Злата”. Те недоумяват как само преди година Общинският съвет е бил твърдо “за” възраждането на рудника, а днес се е стигнало до референдум със “завъртян” въпрос, на който отговорът с “да” всъщност означава против.Разказват, че през 2016 г. по къщите им започнали да обикалят емисари, които агитират против инвестицията. Основният им аргумент е, че покрай златото ще се вадят огромни количества уран и това ще “убие” Трънско. Повечето, помнещи мината, приемат това с насмешка, но по-младите вече са наплашени. Евтим Кръстев е от тези, които помнят.“Много се злоупотребява с тези измислици. Идва преди няколко дни у нас едно момче-агитатор. Казва, че е от село в района. Аз там имам роднини и ходя често. Изобщо не го познавам. Тези хора лъжат, че са загрижени за населението и според мен са платени”, обяснява Кръстев пред екипа ни.Боян Дойчев е на същото мнение. Работил е в “Злата” от април 1964 г. до 12 септември 1974, когато рудникът е затворен. След това, когато “Злата” е отворена от 1989 до 1991, за да се търси злато, отново е миньор там.“Уран никога, не е имало. Лично аз отчитах добива на полезните изкопаеми. Уран нямаше и няма”, категоричен е Дойчев. Той и Кръстев си спомнят много добре и причината за спирането на работата на “Злата” – на социалистическата власт є се сторило нерентабилно от тон руда да се добиват 1.21 грама злато. Тогава и цената на благородния метал паднала доста и още залежи не били търсени. “През 64 г. се вадеха 3.74 гр. от тон руда. Залежи има още много”, казва Кръстев. Техният по-млад колега Георги Ралоев от село Ломница стои отстрани и се смее всеки път, като чуе “уран”. Той също е работил в мината. “Обиколете околните села. Всички са по над 90 години. Това дълголетие сигурно е заради урана (смее се). Относно тези агитатори срещу мината – никого не познавам, а уж са местни. Платени са – сто на сто”, заключава Ралоев. „Да, България“ и Зелените оглавяват саботажаХора на Зелените и „Да, България”, които на парламентарния вот бяха в коалиция, масово са записани за участници в изборния процес на референдума на 11 юни.Това показва решение на Общинската избирателна комисия, което „Труд” видя, относно разглеждане на списък на упълномощени представители на Инициативен комитет “България за Трънско”.В документа, публикуван на интернет страницата на ОИК-Трън, веднага се вижда името на Петко Ковачев, свързан със Зелените. Освен него са записани Десислава Хурмузова от Националната контролна комисия на “Да, България”. Наред с нея са и Емил и Александър – синове на Емил Хурмузов, член на Националния съвет на “Да, България”. Красимира Величкова, участвала в други избори като наблюдател от името на Института за развитие на публичната среда, оглавяван от Антоанета Цонева, която също е в Националния съвет на “Да, България”.В Трън си спомнят, че преди около година се появил Асен Велев, който през 2015-а бе кандидат за общински съветник от Зелените в Радомир. Именно той бе сред инициаторите на референдума срещу златодобив в Радомирско преди 3 г.След намесата на Велев Общинският съвет в Трън започва да разколебава позицията си относно подновяването на работата на мина “Злата”.Местните са категорични, че агитаторите не искат да чуят експертите и само повтарят “Уран”. “Труд” се свърза с ръководителя на групата, проучвала за уран преди 20 години – инж. Стефан Лазаров, който разказа фактите. (виж интервюто – б.а.). Златото ще се извлича с флотацияЩе се копае само в няколко малки участъка, където и преди е имало добив (виж картата– б.а.) и то не веднага – нашето инвестиционно намерение ще се реализира след години, заяви пред “Труд” представителят на фирмата “Евромакс сървисиз” ЕООД Елица Георгиева. Тя заведе екипа ни на територията на мина “Злата” и показа на място плановете на дружеството.“В средата на миналия век “Злата” е функционирала по възможно най-ужасяващият начин от екологична гледна точка. Тя е работела по цианиден метод (вкарвали са се химикали, за да се добие златото – б.а.). Дори в един момент не е имало хвостохранилище, а всичко се е хвърляло в реката”, обясни Георгиева. Тя разказа, че инвеститорът ще работи по метода флотация.“Използват се реагенти в изключително ниска концентрация – на 1 тон скална маса се добавят по-малко от 600 грама. Те улесняват разтрошаването на скалата и след това помагат за отделянето на златото. За да се извлече то от рудата, която ще вземаме от тук, скалата се смила до пудра. Тогава се добавят вода и реагенти – последните представляват пенообразувател. Върху мехурчетата от пяната полепва ценният компонент. След това пяната се обира, защото в нея е останало златото, среброто. Концентратът няма да се обработва тук, а други предприятия”, каза Георгиева. Най-близо до концесиятаВиолета и Ивайло Димитрови посрещат екипа ни в къщата си в село Милкьовци – дворът е до самата концесионна зона. Виолета е внучка на Коста Гюров, работил в “Злата” още в началото на 20 в., когато мината е управлявана от английска фирма.“Всички села и Трън са се издържали от рудника”, казва Димитрова и отпива от чаша с вода, преди малко извадена от кладенеца. “Идваха вкъщи миналата седмица. Казаха, че ще ни отровят с уран и ни дадоха агитационни материали”, казва Виолета и мъжът є потвърждава. “Ако имаше уран, щеше да се разбере отдавна”, казва Ивайло.  Инж. Стефан Лазаров, ръководител на групата, проучвала за уран през 80-те години:8 години търсихме. Нищо не открихме – Г-н Лазаров, какво помните от работата Ви в Трънско?– Като тогавашен служител на “Редки метали” ръководех групата, която беше специализирана да проучва за уран и други радиоактивни елементи. През 1985-86 г. ни прехвърлиха в Трънско краище. Бяхме голяма група от геолози, геофизици, сондажници. Локарлизирахме се в Брезник и започнахме да проучваме района на Трънско краище и така до 1992 г. – малко повече от 7 г. Бяхме строго спезиализирани и инструктирани да намерим уран. Първо започнахме търсенето в седиментните скали. Освен нас имаше и прогнозна група – тя маркираше площите, които трябваше да се проучат по критерии и признаци. Именно заради прогнозата, че има уран, ни пратиха в Трънско. В същото време “Редки метали” закъсваше за този метал и спешно трябваха нови находища. Предварително се знаеше, че регионът е проучван през 50-те години и резултатите са отрицателни. Въпреки всичко ни оборудваха с последните модели апаратура – канадски, съветски уреди – страхотна техника. На място ни се показваше моментално какъв радиоактивен елемент има – уран, радии и т. н. Иначе трябваше да се ходи до лабораторията, след 2 месеца чак излизаше резултатът.– Намерихте ли уран?– Много исках да го намерим, но за 8 години нищо не открихме. Аномалии има, индикации има, критерии има, признаци има, урана го няма. Тогава той беше стратегическа суровина и “Редки метали” бе под контрола на специалисти от СССР. Започнахме да търсим. Предполагаше се че водата го е преотложила в пукнатини и разломи. Но нищо. Има природни натрупвания с повишена гама активност. Те не са опасни – местните хора цял живот и преди проучването ни, и след това, си пасяха говедата, реката минава оттам. Народът пиеше водата, поливаше си градините и никой не се опасяваше за здравето си.– Но вие тогава сте твърдели, че има много уран?– Като ръководител на групата, твърдях най-много, че уран в района на мина “Злата” има и не само в нея, а в целия Трънски регион. И че само трябва да го намерим. Но осем години упорит труд – не само мой, а на всички мои колеги и руските специалисти, които идваха тук и без техен подпис нищо не ставаше. Е, няма уран. С най-голямо нежелание и неохота трябва да го кажа – няма. Положили сме всякакви усилия да го открием, тогавашните най-модерни методи се ползват и сега и се представят за съвременни. След като видях как сегасе пише, че ще се вади уран от “Злата” и всякакви глупости, ме хвана яд. Писах становища и започнаха да ме питат “Да не са те купили”. Е, не са. Няма уран – искахме да има, прогнозирахме, че има, но няма. За 8 години през района минаха поне 100 специалисти да търсят с нас и нищо.", "date": "2017.06.04", "title": " Измислици за уран водят Трън към социална катастрофа"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8-%d0%bd%d0%b0-%d0%bf%d0%bb%d0%b0%d0%b6%d0%b0-%d0%be%d1%82%d0%ba%d1%80%d0%b8%d0%b2%d0%b0-%d0%b3%d0%be%d1%80%d0%b5%d1%89%d0%b8/", "text": "Въпреки многото отрицателни ревюта от критици и незадоволителния финансов старт в американския бокс-офис, игралната версия на легендарния сериало от 90-те години на миналия век “Спасители на плажа” все още има шансове да се превърне в международен летен хит. Филмът дава старт на горещия сезон и в българските кина.Още от рекламната кампания беше ясно, че филмът няма да се взема насериозно и ще бъде наситен със самоирония и автохумор. Другият огромен плюс е наличието на пълен отбор горещи мадами, които наистина мразят да носят дрехи. Тяхното присъствие донякъде оправдава отсъствието на дребни детайли като качествен диалог, солидна драматургия, зряла режисура и пълнокръвни персонажи.Звездата на проекта е Дуейн “Скалата” Джонсън, който се радва на внимание и около изявлението си преди дни, че обмисля да се кандидатира за президент някога в бъдещето, а защо не и още след 4 години.Режисьор е Сет Гордън (Horrible Bosses), а в останалите роли са Александра Дадарио, Зак Ефрон, Джон Бас, Кели Рорбах, Илфенеш Хадера, Дейвид Хаселхоф, Памела Андерсън, Ханибал Бърес, Прианка Чопра и други.Сюжетът се фокусира върху Мич Бюкенън (Скалата), който “получава” арогантно и самонадеяно младо попълнение в екипа си – Мат Броуди (Ефрoн). Заедно те разкриват група престъпници, чиито машинации заплашват бъдещето на залива.", "date": "2017.06.04", "title": " „Спасители на плажа“ открива горещия филмов сезон\t\t\t"}
{"url": "https://trud.bg/%d0%b7%d0%b8%d0%b4%d0%b0%d0%bd-%d0%b4%d0%be%d0%b6%d0%b8%d0%b2%d0%be%d1%82-%d0%b2-%d1%80%d0%b5%d0%b0%d0%bb/", "text": "Зинедин Зидан може да остане до края на живота си на работа в „Реал”, гарантира клубният президент Флорентино Перес. Французинът е първият треньор, спечелил два пъти поред турнира в ерата на Шампионската лига.„Всеки фен на „Реал” е изключително благодарен на Зизу! – възкликна Перес. – Той вдигна нивото ни, когато дойде през 2001 година като футболист. Тогава беше най-добрият в света. Сега е най-добрият треньор. Зидан води „Реал” от 17 месеца и спечели всичко.”Зидан донесе първата Шампионска лига на „Реал” в новия век с фамозен гол от воле срещу „Байер” (Леверкузен) през 2002 г. в Глазгоу. И до днес това попадение се определя като най-красивото в турнира.„Не знам дали ще остана завинаги в „Реал”, но вечно ще бъда благодарен на клуба, който ми даде всичко – коментира Зидан. – Дълго време играх тук, сега работя като треньор. Имам фантастични футболисти. Да вкараш четири гола на „Ювентус” не е… лесна работа.”„Възрастта е само един номер, чувствам се като младеж – каза Роналдо, другият герой на „Реал”. – Изиграхме фантастичен сезон, в който спечелихме дубъл. Второто полувреме е най-силно от цялата ни година.”", "date": "2017.06.04", "title": " Зидан доживот в „Реал”"}
{"url": "https://trud.bg/%d0%bd%d0%b5%d0%b4%d0%be%d1%81%d0%b5%d0%b3%d0%b0%d0%b5%d0%bc%d0%b8%d1%82%d0%b5/", "text": "Историята помни много империи. Всяка от тях е изгрявала, за да залезе во веки. Така е създаден светът, ще кажат историците. Нищо на този свят не е вечно.Нищо ли? Вечен е „Реал” (Мадрид). Недосегаем от своя собствен Олимп. Вечен ще бъде и Кристиано Роналдо. Време е от НАСА съвсем сериозно да го помолят любезно за обстойно изследване. Защото това е НEчовек.Футболист на поколенията, отбор на поколенията. Кратко и ясно описание на 12-ата титла на европейските шампиони за „Реал”. Няма да е честно, ако още тук не назовем и архитекта Зинедин Зидан. Дошъл като временен вариант, за да довърши един наглед провален сезон преди 15 месеца, гениалният футболист Зизу вече е и гениален треньор с 2 титли в Шампионската лига. Зидан вече е по-успешен наставник от всеки в „Реал” след 1958-а. Дотогава Луис Карниля и Хосе Вилалонга бяха спечелили по 2 пъти КЕШ един след друг. Цели 27 години футболът чакаше това постижение да бъде повторено, след като Фабио Капело успя с „Милан”. Направи го Зидан в една много по-изтощителна схема на Шампионската лига, до чийто финал пътят е меко казано трънлив.Какво значи тук някакъв Буфон? Легендарният вратар на „Юве” пусна само 3 гола до мача за титлата. За да получи 4 накуп от Роналдо (2), Каземиро и Марко Асенсио. Когато „Реал” игра на финал за този трофей всичко изглежда толкова лесно. До 1998-а враговете на „Балета” се подиграваха, че нямало цветни кадри с трофея на КЕШ. Оттогава „Реал” спечели 5 пъти Шампионската лига. И може да се похвали: „Имаме я и на 3D!” Нито веднъж „Реал” не падна в големия мач, явно защото е недосегаем.Роналдо превърна Шампионската лига в свой личен турнир, в който да натрие носа на Лео Меси. Поредният рекорд на Кристиано е, че стана първият футболист с голове в 3 различни финала. Първо вкара за „Манчестър Юнайтед” срещу „Челси” през 2008-а. После за „Реал” срещу „Атлетико” през 2014-а. И сега срещу „Юве” в Кардиф. В статистиката не се брои, но във втория мадридски дуел през 2016-а на Роналдо изпълни успешно последната и решителна дузпа. Само през този сезон той има 10 попадения в елиминациите.Португалецът е за пети път поред голмайстор №1 на Шампионската лига. И сякаш искаше и сега да покаже на Меси, че ще му диша пръхта – 12:11 при головете. Освен попаденията СR7 има и 6 асистенции срещу 3 на аржентинеца. Във вечната класация Кристиано води със 105:94 на Лео. Второто му попадение бе под №600 в цялата кариера. А „Реал” пък стана първият тим с 500 попадения в турнира на шампионите. Най-често „кралете” са вкарвали срещу „Байерн” – 30 пъти, следват „Аякс” и „Галатасарай” – по 20.Анализаторите сравняват Роналдо с Меси. Но явно трябва да се потърси още по-дълбока прилика – с легендите на „Реал” Алфредо ди Стефано и Ференц Пушкаш. А колкото велик бе Зинедин Зидан като футболист, още по-велик може да стане като треньор.На „Сантяго Бернабеу” всичко е възможно. Там са недосегаемите. Империята, която не залязва.", "date": "2017.06.04", "title": " Недосегаемите"}
{"url": "https://trud.bg/%d1%80%d0%b0%d0%b4%d0%b8%d0%ba%d0%b0%d0%bb%d0%b8%d0%b7%d0%b0%d1%86%d0%b8%d1%8f%d1%82%d0%b0-%d0%b5-%d0%b1%d1%8f%d0%b3%d1%81%d1%82%d0%b2%d0%be-%d0%be%d1%82-%d0%b4%d1%83%d1%88%d0%b5%d0%b2%d0%bd%d0%be/", "text": "Наслада от смъртта или защо някои млади мюсюлмани са готови да убиват хора и да жертват собствения си животНа базата на клиничния опит психоанализата може да стигне до изводи за радикализацията на младежи, които са готови да убиват себе си и други хора в така наречения „джихад”. Потенциалните джихадисти произлизат от най-различни социални прослойки, изповядват различни варианти на исляма и имат различни биографии. Най-плашещ обаче е фактът, че това са много млади хора – над две трети от радикализираните са на възраст между 15 и 25 години. Тоест, това са хора, които изживяват типичните вътрешни конфликти на подрастващия. Около 40% имат психически отклонения. (…)Тези младежи се радикализират, за да се отърват от душевното страдание и да облекчат симптомите му. Други хора пият алкохол или взимат наркотици, за да се справят със страданието си. Ислямизмът изпълнява сходна функция: неговите идеали помагат на тези хора да преодолеят усещането за собствената си нищожност: събрани заедно, те формират нещо като общо тяло, вътре в което индивидуалното им страдание се разсейва и изчезва. Ислямизмът играе ролята на анти-политическа утопия, в която отделният индивид може да бъде много силен, когато се идентифицира с целта на идеалната религиозна общност, която пък е антитеза на съвременната светска държава, където живеят тези младежи.Търсят нова идентичностВсеки младеж, независимо от коя култура произхожда, в един момент загърбва идеалите на своето детство и започва да търси нови идеали за живота си като възрастен. С тяхна помощ той се опитва да си сглоби нова идентичност. В много мюсюлмански семейства, които не са пуснали почти никакви социални и културни корени в западните държави, това е мъчителен процес. Връзките с традициите на исляма са прекъснати, а перспектива за бъдещето не се вижда. Наследствените идеали са крехки, изпразнени от съдържание и недостижими.Тук става дума не само за личния проблем на отделни субекти, но и за обективната истина за целия мюсюлмански свят, която е свързана с три исторически събития. С разпадането на Османската империя през 1924 година ислямът изгуби политическото могъщество, което притежаваше в международния хор на държавите. Малко преди това, през 1923 година, египетската феминистка и дъщеря на известен политик – Худа Шаарави – захвърли фереджето, а това беше акт на освобождаване, който се запечата дълбоко в колективната памет не само на жените. Не случайно няколко години по-късно, през 1928 година, беше основана и първата ислямистка организация – „Мюсюлманското братство”. След тези три цезури целият ислямски свят всекидневно се пита какво означава това да си мюсюлманин, да си мъж или жена. Тези въпроси наистина все още са исторически отворени.Дали на фона на тази несигурност тъкмо ислямизмът не предлага на младежите ясна идентификация? Да, те могат чрез насилие да спасят не само своята идеална общност, но дори целия свят! Ислямизмът дори им предлага една извънредна наслада: да изпитват огромно превъзходство, съзнавайки че могат произволно да избиват други хора. Само неколцина извършители са в състояние да държат цели държави и техните граждани в състояние на прекъснат страх и тревога: ето, това се нарича истинско могъщество, след всички тези горчиви поражения!Така се освобождават от винатаНасладата от това да унищожиш човешки живот чрез насилие е нещо различно от сладострастието. Сладострастието ни освобождава от напрежения. А насладата от жестокостта и причинената болка е ексцес, който възниква от усещането, че истинският живот е възможен само в смъртта, като чиста наслада.Греховното тяло – този дефектен хуманен продукт – изчезва, а заедно с него изчезва и вината. Насладата от това да убиваш в името на религията означава и едновременно освобождаване от вина. В радикалния религиозен дискурс вината и жертвата са неотделими една от друга. Но нека не забравяме, че този път избират само нищожен брой млади хора. Почти всички други живеят и търпят вътрешните си напрежения. В политическия контекст сексуалността също играе важна роля, за която рядко става дума. В традиционния, 90% селски свят на мюсюлманите, който съществуваше допреди около 30 години, сексуалният живот беше ясно нормиран и уреден. Момичетата се омъжваха на около 15-годишна възраст, момчетата – на 18. В рамките само на едно поколение всичко това се промени радикално.Нормалният сексуален живот е миражДнешните мюсюлмански младежи вече не могат да водят онзи сексуален живот, който са водили бащите и дядовците им. Западната модерност удължи годините на подрастване чрез училището и професионалното образование. За много младежи това обаче означава и дълго чакане. Чудно ли е тогава, че сред мюсюлманите порнографията се радва на такъв голям интерес?Разбуленото, социално видимото женско тяло е въплъщение на модерността. За ислямистите тази женственост е истински ужас, защото за тях жената е мислима единствено като десексуализирана майка. В една от книгите си разказах за фатвата, произнесена през 2007 година от двама имами: за да се премахне всякаква сексуалност в общуването по месторабота, те предлагат жените по пет пъти на ден да кърмят колегите си мъже…Точно тази фатва показва, че това мислене е в задънена улица. Сравнението ми може да е неподходящо, но когато изстискаш пастата за зъби от тубата, вече няма как да я върнеш обратно. По същия начин съществуват и необратими социални факти – сред тях е свободата на жената да разполага със собственото си тяло и собствената си сексуалност.Така си набавят идентичностВ разговорите с младежите, които посещават моя кабинет, ми направи впечатление, че те особено страдат от едно: че не са достатъчно добри мюсюлмани. Болката от това, че ислямът вече не разполага с могъщи империи, се трансформира в някаква свръх идентификация с отслабената религия. Поривът е да възникне някаква нова, ултра религиозна сила, която ще възроди някогашното могъщество, но изисква срещу това страстна саможертва. И само чрез нея можеш да се освободиш от вината, че не си достатъчно добър мюсюлманин. Идеалът на свръх мюсюлманина влиза в опасна реакция с крехкото самочувствие на подрастващия: превръщайки се в джихадисти, младежите чрез убиване си набавят ясна идентичност. (…) Младите жени, които се включват в джихада, също искат да се самопожертват, но по друг начин: те желаят да раждат деца за джихада и за утопията на една бъдеща, идеална общност. Поради това искат да си намерят мъж, готов за героична смърт. Рицар. Тази нагласа е омесена с различни романтични подправки като копнеж, любов и смърт.", "date": "2017.06.04", "title": " Радикализацията е бягство от душевното страдание"}
{"url": "https://trud.bg/%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d1%82%d0%b5-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b5%d0%bc%d0%b8%d1%80%d1%81%d1%82%d0%b2%d0%b0-%d0%bd%d0%b0/", "text": "Пътуването на президента Тръмп в Европа беше наистина историческо.Той остави най-важните ни съюзници там в такава несигурност за тяхната защита от Русия и към общите ценности в областта на търговията и климатичните промени, че германската лидерка Ангела Меркел беше принудена да каже на сънародниците си, че дните, когато Европа е разчитала на Америка, са „до известна степен отминали“ и затова Германия и нейните съюзници „наистина трябва да вземат съдбата си в свои ръце“.Нито един президент на САЩ досега не е нанасял такъв удар и пропуквал атлантическия съюз. Това е историческо. Меркел е просто първият голям лидер, който изрече на глас това, което всеки американец сега осъзнава: Америка е под ново ръководство.„Коя е Америка днес?“ – това е първият въпрос, който ми задават при всяко мое пътуване. Отговорът ми е: Ние вече не сме САЩ. Вече сме новите ОАЕ – Обединените американски емирства.Имаме си емир. Казва се Доналд. Имаме си престолонаследник. Казва се Джаред. Имаме си престолонаследничка. Казва се Иванка. Имаме си консултативен съвет (Конгрес), който подпечатва всичко, което емирът поиска. А като всяка добра монархия нашето управляващо семейство не вижда конфликт на интереси между личния си бизнес и държавните дела. Затова, обяснявам аз, забравете всякакви представи за нас в духа на Кенеди.", "date": "2017.06.04", "title": " Обединените американски емирства на Тръмп\t\t\t"}
