{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2/", "text": "Президентът Радев е призван да бъде обединител на нацията, а се държи като позиционен лидер. Това каза премиерът Бойко Борисов пред Дарик. Според премиера думата на 2019 година е работа и отговорност. „Те са преплетени. Това е единственото важно нещо. Това, което човек направи можеш да го покажеш и аз винаги съм се ръководил от тази максима. Да оставям след себе си неща, които след това някои много десетилетия да се ползват“, обясни той. На въпрос какво е оставил след 2019 година, премиерът заяви, че метрото в София се строи, лостовете на „Хемус“ са финансирани и се сторят. „Там, където нямаше проекти се проектират от инженери. „Струма“ се строи на пълна скорост – тунели, аркади. Ще стигнем до Кресна в следващата година. Връзката със Сърбия на места се асфалтира. Има една тежка точка, защото там горски склон да минем през него, но огромната част се строи“, подчерта още Борисов. „Тези проекти завършени дадоха възможност държавата за първи път трите години подред да имаме повече износ за Германия, Франция, за ЕС, за развитите пазари. Така че не случайно всички кредитни агенции, всички наблюдатели, всички статисти категорично показват ръста, финансовата и икономическата стабилност и не случайно сме си поставили за следващата година и по-сериозни цели“, допълни още той. Относно президентът Румен Радев Борисов допълни, че не иска да говори за човек, който е призван да бъде обединител на нацията, а се държи като позиционен лидер, а всъщност е първият човек в държавата с най-голямата заплата, с най-големите привилегии. „В същото време говори за собствената си държава като президент на чужда държава, която има враждебно отношение към България. Той като излезе в чужбина там говори само добре, за да това е факт и външните наблюдатели го знаят. А като дойде тук освен критика към правителството друго няма. Но той не е казал една дума срещу БСП, срещу ДПС, не е казал една дума срещу управлението на неговата партия, която го направи президент“, допълни още Борисов. „ЕК излезе и само преди месец и нещо мониторинговия механизъм падна, така както бяхме обещали в мандата на тази комисия. На всички нива са казали България е изпълнила совите критерии. Нещо повече преди няколко дни излезе статистиката на ЕК за цяла година в България са влезли под 200 емигранти. А през шенгенска Гърция 67 хиляди. А представете си България да има 67 хиляди мигранти“, обясни още премиерът. Борисов подчерта, че само за това, което са направили всички трябва да кажат браво на правителството, на граничарите, на всички останали български войни, които са защитили суверенитета, защитили са си границите. Според Борисов думата на 2020 г. е само работа. „Моята работа е работа. На другите им е празни приказки. Да приказват и критикуват. Моята баба беше селска жена, но казваше, намери си работа кусур да намираш“, каза Борисов. По думите му досега никой не е казал какво е направил през това време, а какъв кусур да намери на направеното от правителството. Едно некадърно управление доведе до кризата с водата в Перник. Управлението на ВиК дружеството в града и това са хора, които вземат заплати. Това им е работата да следят цялата верига от язовира до чешмата, коментира министър-председателят. „Тук два дни се занимавам с това, заедно с министъра на икономиката, изпратили сме и техника. Искам да уверя хората от Боснек, че в момента машините, което правят е сондажи, сондираме да видим какви са надолу залежите и годна ли е питейната вода за пиене. Говори се, че индустрията получава вода, да тя получава, защото 5-6 000 души от Перник работят в тези заводи и те дават БВП, дават пари за пенсии. Има неща, които когато не се свършат на ниските нива се качват нагоре и хората страдат“, каза Борисов. „От днес и няма да има празници ще се работи. Казал съм на хората, че на тези светли празници ще работят и ще получат допълнителни възнаграждения, защото ние трябва да делим питейната от промишлената вода и по най-бързият начин да осигурим на гражданите вода. Аз всеки ден се чувам с кмета, защото това е проблем на всеки един гражданин. Не само в България се случва, навсякъде се е случвало. В държавата има десетки ВиК и това им е единствената работа водоснабдяване и канализация. Затова се направиха толкова много проекти за пречиствателни станции, за канализационни системи. В София на 70% бяха на септични ями, тук всичко беше на без канализация, само преди 10 г. Тогава в София нямаше вода и канализация“, обясни още премиерът. Борисов коментира и изказването на лидерът на БСП Корнелия Нинова за внасянето на отпадъците в България. „Това, което знам 97% от циментовите заводи харчат такива горива. Има европейски директиви, които уреждат тези въпроси, ние много внимателно ги спазваме. Ако някой някъде си позволи да направи различно от разрешеното в закона, той трябва да влезе в затвора и да получи своето наказание. И Радев и Нинова се държат като прясно родени бебета. Сякаш са се родили вчера и техните партии не са управлявали 20 г. след демокрацията. Аз като станах кмет боклукът на София се хвърляше от дерето в Суходол, а другата част се балираше и складираше. Това беше решението на управляващите преди да се появи ГЕРБ. В момента се строят сепариращи инсталации. В София е най-модерният в Европа завод за битови отпадъци“, добави още Бойко Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tПремиерът Борисов: Президентът Радев е призван да бъде обединител на нацията, а се държи като позиционен лидер\t\t\t"}
{"url": "https://trud.bg/%d0%b3%d0%b0%d0%b7%d0%bf%d1%80%d0%be%d0%bc-%d1%89%d0%b5-%d0%bf%d0%bb%d0%b0%d1%82%d0%b8-%d0%bd%d0%b0-%d1%83%d0%ba%d1%80%d0%b0%d0%b9%d0%bd%d0%b0-3-%d0%bc%d0%b8%d0%bb%d0%b8%d0%b0%d1%80%d0%b4%d0%b0/", "text": "Руският газов монополист „Газпром“ ще изплати на Украйна близо 3 милиарда долара след окончателно решени съдебни спорове с „Нафтогаз“, предаде „Ройтерс“. „Газпром“ и партньорите му от Украйна подготвят във Виена текста на споразумение, с което Москва ще резервира мощности от системата за пренос на газ през Украйна. Шефът на „Газпром“ Алексей Милер заяви, че „Нафтогаз“ ще действа като агент на „Газпром“ и ще поеме рисковете на преходния период. Компанията агент ще запази за 5 години напред транспортни мощности в размер на 225 милиарда кубични метра. По-рано Русия и Украйна се споразумяха за удължаване на договора за транзит на руски газ към Европа в замяна на отказ от взаимни финансови и други претенции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\t„Газпром“ ще плати на Украйна 3 милиарда долара\t\t\t"}
{"url": "https://trud.bg/%d0%b1%d0%b0%d1%89%d0%b0-%d0%b8-%d0%b4%d1%8a%d1%89%d0%b5%d1%80%d1%8f-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0/", "text": "Мъж и дете са пострадали при катастрофа на пътя Пловдив-Карлово. В 10.00 часа е постъпил сигнал за пътно произшествие на пътя Пловдив-Карлово, след разклона за с. Царимир в посока Пловдив. Мъж /на 45г./, пътувал със 7-годишната си дъщеря, е заспал зад волана, в следствие на което колата минала в насрещното платно и блъснала в дърво. Двамата са транспортирани в болница, без опасност за живота, съобщиха от пресцентъра на ОД на МВР в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tБаща и дъщеря пострадаха в катастрофа на пътя Пловдив-Карлово\t\t\t"}
{"url": "https://trud.bg/%d0%b7%d0%bc%d0%b5%d0%b9%d0%be%d0%b2%d1%81%d0%ba%d0%b8%d1%8f%d1%82-%d0%bf%d0%b5%d0%bb%d0%b8%d0%bd-%d1%81%d1%8a%d0%b1%d1%80%d0%b0-%d1%81%d1%82%d0%be%d1%82%d0%b8%d1%86%d0%b8-%d0%bd%d0%b0-%d0%bf%d1%80/", "text": "Стотици се събраха в старозагорското село Змейово, за да станат част от Празника на пелина. Гостите бяха посрещнати с хляб и сол и с чаша от ароматното горчиво-сладко питие. Преди официалното откриване на празника се изви кръшно хоро, което придаде допълнително настроение. Отец Петър отслужи водосвет за здраве и освети пелина. Кметът на селото Стоян Трифонов поздрави присъстващите с добре дошли и им пожела животът да им е сладък и да им горчи само когато пият пелин. „Змейовският пелин е познат не само у нас, а и в чужбина. Надявам се да се насладите на еликсирната напитка, но не прекалявайте. Пийте, пейте, танцувайте и се забавлявайте“ – пожела и Красимира Чахова, зам.-кмет на община Стара Загора. Общо 22 са пробите от бял и червен пелин, които трябва да оцени компетентно жури. В празничната програма се включиха фолклорни певчески и танцови състави от Стара Загора, Раднево, Гълъбово, както и от старозагорското село Загоре и симеоноградското Калугерово. Проехтяха и изстрели от старинни оръжия, както и от черешово топче, произвеждани от представители на клубовете за любителите на старинни оръжия „Поп Минчо Кънчев“ и НД „Традиция“. Празникът на пелина се организира от Община Стара Загора, местното кметство и Народно читалище „Пробуда 1928“. Тази година се навършват 100 години от първото производство на пелин в селото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tЗмейовският пелин събра стотици на празник\t\t\t"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b0-%d0%bf%d1%80%d0%b8%d0%ba%d0%b0%d0%b7%d0%ba%d0%b0-%d0%be%d1%82-%d0%bd%d1%8e-%d0%b9%d0%be%d1%80%d0%ba/", "text": "Apple и Google са сред най-големите спомоществователи  Много им допада, че всичко се вижда – откъде идват и къде отиват парите Те са млади, енергични, амбициозни и успели. И макар да живеят в Ню Йорк, работят безвъзмездно, за да върнат на родината това, което са получили. Неправителствената организация Children of Bulgaria за 6 години съществуване е събрала над 130 хиляди долара дарения за деца в неравностойно положение в България и тяхната Коледна приказка продължава. През 2013 г. Полина Геронтиева, Полина Йорданова и съпругът є Орлин Йорданов събират българи от Ню Йорк на коктейлно парти с идеята да набавят средства за детската клиника на „Пирогов”. Необходими са им инструменти за лапароскопска (минимално инвазивна) хирургия за бебета и малки деца. Само за 2 седмици с помощта на българската общност в Ню Йорк събират почти 10 хиляди долара. Освен инструментите, успяват да купят допълнително и три системи за измерване на налягането в белите дробове на новородени и малки деца, а бързият успех ги вдъхновява да продължат. Регистрират се като НПО, а големият интерес сред българите в Ню Йорк още по-силно ги мотивира. „Ние сме част от Клуба на младите професионалисти в Ню Йорк и сме си говорили много отдавна, че искаме нещо да направим, но просто нямахме платформата – казва Поли Геронтиева. – Очаквахме да съберем не повече от 2-3 хиляди долара. Появиха се страшно много хора, изпратиха ни средства не само от Ню Йорк, но и от целите Съединени щати, и от други страни като Австралия.” Те решават лично да купуват нещата и да ги изпращат за България. И тъй като в екипа има всякакви специалисти на високи позиции, намират най-изгодните оферти на най-ниските цени. Често компаниите, като разбират за какво работят, им дават голяма отстъпка или изцяло се отказват от печалбата си. В Щатите на дарителите се приспада от данъците сумата, която са дарили. Някои големи компании удвояват всяка сума, която техни служители са дарили. Едни от най-големите дарители на организацията са Apple и Google. С изключение на първия им проект за „Пирогов”, където намират най-ниски цени на инструментите чак в Германия, за другите проекти работят предимно с български фирми. За благотворителните партита също си имат постоянни спонсори, които им осигуряват кетъринга и залата. Така, освен 2% за поддръжка на уеб платформата и маркетингови материали, нито цент повече от парите, събрани за децата на България, не се харчи за разточителни благотворителни вечери. А финансовият директор Павел Пиперков следи стриктно как се изразходват средствата и публикува финансовите доклади на уеб страницата им. „Тази прозрачност, плюс целевото спонсориране създава доверие у хората и те с готовност развързват кесиите си – коментира Павел. – Много им допада, че всичко се вижда – откъде идват и къде отиват парите.” Една кампания на Children of Bulgaria продължава около година. Обявяват я в сайта, във фейсбук страницата и на техния инстаграм профил. Пращат имейли на всички свои приятели, имат и списък на дарители. Някои разглеждат новия им проект, а други направо даряват средства, защото вече им имат доверие. Един път в годината, обикновено през май организират благотворително парти. Събирали са се на различни места – в консулството в Ню Йорк, в клубове, а тази година са били в посолството ни във Вашингтон, където местни българи са им помогнали с организацията. Никой от екипа не получава нито цент за работата си. До момента са пристигали дарения от българи и чужденци от 5 континента: от САЩ, Германия, Франция, България, Малта, Чехия, Швеция, Белгия, Австрия, Австралия, Обединени Арабски Емирства, Китай, Хонг Конг, Великобритaния, Япония и Южна Африка. След бързия успех с „Пирогов” екипът решава да помогне на училището за деца с нарушено зрение „Иван Шишманов” във Варна. Събират 26 хиляди долара. Осигуряват окабеляване за интернет и уай-фай за цялото училище и за спалните помещения, а също и компютри. Интернет доставчикът Lan Ultra се отказва изцяло от печалбата си и инсталира уай-фай безплатно, а Vali Computers им правят голямо намаление за компютрите. Построяват изцяло детска площадка, специализирана за деца с нарушено зрение. „Беше много трудно да изградим цялото съоръжение от дистанция, но нашият вицепрезидент Камен Стойков ръководеше нещата от тук, а родителите му бяха нашите хора във Варна”, казва Поли Йорданова. Цяла година продължава осигуряването на документацията под ръководството на Камен от Ню Йорк. После той ръководи строителството от Щатите, а родителите му са денонощно на площадката във Варна, докато не я завършват. В Пловдив помагат на Центъра за деца със специални нужди „Стефан Караджа”. Събират 43 хиляди долара. Тъй като едната сграда на центъра е изгоряла, държавата я възстановява, но остава празна. Нужни са специализирани кабинети и педагозите молят екипа да оборудва поне една стая. Те обаче успяват да оборудват 5 – за арт терапия, музика, Монтесори терапия, кинезитерапия и логопедичен кабинет. Осигуряват мебели, учебни помагала, материали. Купуват и специализиран софтуер и компютри, помагащи за децата с нарушено зрение, като ги стимулират да комуникират чрез невербални методи. „Качихме едно клипче с дете, което не чува и не говори, а „слуша” музика чрез ритмични движения на екрана. Видеото докосва всеки, който го гледа”, споделя Поли Йорданова. \n\t\t \t В село Русаля, близо до Велико Търново, двама български художници и артисти създават училище за изкуства и занаяти за социално слаби деца „Димитър Екимов”. Обучават и възпитават деца, чиито родители не могат да се грижат за тях. Идеята е да ги извадят от токсичната среда. Вземат ги от улицата, където няма какво друго да правят, освен да просят или да крадат. Обучават ги на най-различни занаяти и им дават професия. Всяка година за учителите е борба за оцеляване, защото държавата им отпуска много малка част от необходимите средства за издръжка на дома. Останалата част се поема от дарители, съпричастни на тяхната кауза. В началото екипът на Children of Bulgaria обявява сумата от 25 хиляди долара, но приходите буквално я удвояват. Със събраните 50 хиляди долара осигуряват храна и отопление за училището за 2 години и половина. Купуват на децата и чаршафи, одеяла, пижами, учебни материали. Тогава младите професионалисти решават да подкрепят болница в най-бедния район на ЕС – Северозапада. За Окръжна болница – Враца в момента събират средства за детско и родилно отделение, за осигуряването на 2 ехографа, родилно легло и гинекологичен стол за прегледи. И отново се целят нависоко – 50 хиляди долара. „На сайта на организацията www.childrenofbulgaria.org може да ни пишат както нуждаещи се от помощ, така и хора, които желаят да помогнат”, казва Поли Йорданова. Президентът на Children of Bulgaria Полина Йорданова завършва бакалавър по финанси в Slippery Rock University в Пенсилвания и след това получава титлата Chartered Finansial Analyst (CFA, „дипломиран финансов анализатор”). Престижната титла се получава, след като 3 години трябва да се явява на изпити. Била е анализатор в Чикаго на компании, които се търгуват на борсата в САЩ. Участвала е като анализатор по телевизиите CNN, CNBC. След това се премества в Ню Йорк и 10 години е директор продажби на финансови база данни за опции. След над 20 години в сферата на финансите сега се е отдала на организацията и на отглеждането на двете си деца. Директорът маркетинг и връзки с обществеността Полина Геронтиева е в САЩ от 2005 г. Завършва щатския University of Virginia с финанси и международни отношения. Веднага си намира работа в Ню Йорк, във финансовата сфера. Работилa e в дружество за частни капиталови инвестиции, a в момента е вицепрезидент в Citibank и се занимава с управление на ликвидния риск, работейки предимно с Федералната банка. Директорът финанси Павел Пиперков е в САЩ от 2006 г. Учил е в Queens College, City University of New York с бакалавър и магистратура по счетоводство и икономика. Заемал е различни позиции в отдела за вътрешен одит на една от най-големите диверсифицирани компании в САЩ. Прави IT и финансови одити, занимава се с анализ на данни и консултантски услуги. Освен тях, държат да споменат и другите съмишленици от основния екип, с които са едно голямо семейство: Орлин Йорданов, съосновател, изпълнителен вицепрезидент и директор на операциите, Камен Стойков, вицепрезидент и директор по развитието, Асен Харизанов, техният юридически консултант, Иглика Матеева – Дринчева, която се грижи за уеб страницата от Германия и Мая Стефанова – пиар координатор. България е в сърцето и на тримата. Казват, че макар да са обиколили много страни, друго е усещането, когато се приберат. А Children of Bulgaria е другата тяхна връзка с родината. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tКоледна приказка от Ню Йорк\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f/", "text": "Катастрофа е станала на кръстовището на булевардите „Тодор Александров“ и „Димитър Петков“, съобщи Канал 3. Заради ПТП-то има доста сериозно задръстване. Екип на „Пътна полиция“ е на мястото, изясняват се причините за инцидента. Катастрофата стана причина за поредната дискусия в интернет за стотиците бързащи и отнемащи предимство водачи по софийските улици.  Предполага се, че единият от шофьорите е отнел предимството и така се е стигнало до инцидента. На място е пристигнала полиция, а пострадалите са откарани в болница. Няма информация за жертви.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tКатастрофа блокира центъра на София\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-18-%d0%b4%d1%83%d1%88%d0%b8-%d1%81%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%b7/", "text": "Най-малко 18 затворници са били убити, а 16 – ранени при стрелба в затвор в Хондурас, съобщи администрацията на центровете за изтърпяване на наказания, цитирана от Франс прес. Все още не са известни причините за стрелбата в затвора в пристанищния град Тела, в северозападната част на Хондурас, на 200 км от столицата Тегусигалпа. Хондураският президент Хуан Орландо Ернандес разпореди във вторник на полицията и армията да поемат контрола върху общо 27-те затвора в страната, в които има над 21 000 затворници. Държавният глава на латиноамериканската страна отбеляза необходимостта да бъде спряна вълната от убийства в затворите. Военните все още не са били поели контрола върху този затвор в петък, уточни говорителката на администрацията на центровете за изтърпяване на наказания Дигна Агилар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tНай-малко 18 души са убити при стрелба в затвор в Хондурас\t\t\t"}
{"url": "https://trud.bg/%d1%82%d0%b0%d0%b9%d0%bd%d0%b0%d1%82%d0%b0-%d0%bd%d0%b0-%d0%b5%d0%bb%d0%b5%d0%b3%d0%b0%d0%bd%d1%82%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%b5%d0%bc%d0%b0%d0%bd%d1%8e%d0%b5%d0%bb-%d0%bc/", "text": "За стила на президента отговаря неговата съпруга Бриджит Макрон Французите трябва да взимат пример от президента Еманюел Макрон: водещият експерт по мъжката мода Марк Боже похвали стила на френския президент, когато защити мъжкия костюм, към който напоследък все повече хора се отнасят пренебрежително в интервю за La Liberation. Експертът ежедневно, анализира външния вид на мъжете в програмата Quotidien, и заяви, че те не бива да купуват костюми на стойност 7000 евро. “Костюмите на Макрон, направени от Jonas струват 380 евро и те изпълняват своята функция. Придават му уверен вид, но не го принуждават да изглежда като човек, който се опитва да се открои. Това е умно”. Френските медии редовно обсъждат стила на Еманюел Макрон и цялата страна знае, че той купува своите костюми в магазина на Jonas & Cie и ги шие при един и същ шивач Лоран Тубуле. През март, тази година той разказа пред Le Monde за тайните на безупречния външен вид на френския президент, който не изглежда измачкан дори след трансатлантически полети. От 2015 година Еманюел Макрон купува своите костюми от магазина Jonas & Cie, разположен в парижкия квартал Sentier. През 2017 г. френският таблоид, позовавайки се на свои източници, съобщи, че избраният президент мисли да промени този свой навик и да започне да се облича в Smuggler, която е единствената марка за сака, панталони и ризи, изцяло произведени във Франция. Това намерение предизвика вълна от възмущение сред французите, които вече започнаха да наричат Макрон “президент на богатите” заради това, че патриотичните костюми на Smuggler биха стрували Макрон два пъти повече от аналогичните, купени в Jonas & Cie. \n\t\t \t “Към нас се обърнаха от администрацията на Бриджит Макрон” – обясни пред Closer източник от Smuggler – “По-късно се обадиха и от кабинета на самия президент”. Преговорите изглежда попаднаха в задънена улица, но много скоро след това самата Бриджит Макрон се обади на Jonas & Cie и ги увери, че президентът остава лоялен към тях, съобщава Paris Match. За стила на френския президент отговаря именно неговата съпруга и всъщност благодарение на нея той се смята за един от най-елегантните държавни глави в света: Бриджит Макрон според Le Monde лично пише sms на шивача Лоран Тубуле, който облича Макрон. “Именно тя пазарува тук, избира костюми и се обажда на своя съпруг, когато се колебае в своя избор между два костюма”. В ателието Jonas & Cie, което продава костюми, чиято цена не изглежда шокираща за французите и изглежда сравнително достъпна. Макрон започна да се облича с тях през 2015-а, а това е годината, в която пое поста министър на икономиката на Франция. Младият министър беше принуден да изостави по-скъпите костюми, които носеше, когато беше инвестиционен банкер в Rothschild & Cie Banque: ако финансистът във Франция може да излиза с дрехи на стойност 1200 евро, то политикът трябва да бъде по-скромен, за да не предизвика гнева на хората. За опитите на Макрон да флиртува с левите свидетелстват водолазните жилетки, които понякога облича под саката вместо ризите. Съвсем наскоро, на 10 декември, той се появи в костюм и с черна водолазка на среща с белгийския премиер Шарл Мишел. Тогава журналистите се чудеха какво иска да покаже Макрон по този начин, асоциирайки го със Стив Джобс или злодея от филмите за Джеймс Бонд. Едно от предположенията, които сътрудничката на Ню Йоркър New Yorker – Лоран Колинс, публикува в своя Twitter, бе: \nАз: Защо Макрон е облечен като костенурка? \nФранцузин: Защото това е пресконференция за изменението на климата. \nАз: ?? \nФранцузин: Значи е облечен като левичар. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tТайната на елегантността на Еманюел Макрон – костюм за $380\t\t\t"}
{"url": "https://trud.bg/%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b5-%d1%81%d0%bf%d1%80%d1%8f%d0%bd-%d1%81%d1%82%d1%80%d0%be%d0%b5%d0%b6%d1%8a%d1%82-%d0%bd%d0%b0-%d0%b3%d0%b0%d0%b7%d0%be%d0%bf%d1%80%d0%be%d0%b2/", "text": "Швейцарската фирма „Олсийз“, подизпълнител на проекта „Северен поток – 2“, временно е спряла работа по газопровода, докато не получи разяснения във връзка със санкциите, наложени от САЩ, предаде ТАСС. Санкциите срещу „Северен поток-2“ и „Турски поток“, предвидени във военния бюджет за 2020 г., подписан от президента Доналд Тръмп, влязоха в сила. Това се посочва в съобщение, публикувано от Министерството на финансите на САЩ, съобщи Би Би Си. България строи нова тръба на своя територия от турската до сръбската граница като част от „Турски поток“. Наскоро Владимир Путин критикува страната ни, че бавила строителството и че можело Русия да намери алтернативен маршрут към Сърбия. „Олсийз“ преустанови прокарването на „Северен поток – 2″ до получаване на разяснения от юридическо, техническо и екологическо естество“, се казва в съобщение на компанията оператор по проекта. „Приключването на проекта е важно за сигурността на доставките на горива в Европа. Ние ще работим съвместно с компаниите, участващи в проекта, върху приключването му в най-кратък срок“, уверява фирмата. Законът за санкции срещу проектите за газопроводи „Северен поток – 2“ и „Турски поток“ дава на президента на САЩ Доналд Тръмп 60 дни, за да наложи санкции на корабите, които полагат тръбите, и на чуждестранните лица, които ги подпомагат, отбелязва ДПА. Говорител на ЕК разкритикува днес американските санкции срещу компаниите, участващи в изграждането на „Северен поток-2“, пише „Франс прес“. Той заяви, че ЕС по принцип е против налагането на санкции на европейски предприятия, извършващи законна дейност. Газопроводът по дъното на Балтийско море струва 11 млрд. долара. А стойността на газопровода с наше участие – „Турски поток“ – е 1,1 млрд. евро, като срокът за реализация е 615 календарни дни. Работата по газопровода с България и Сърбия трябва да приключи до края на 2020 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tВременно е спрян строежът на газопровода „Северен поток – 2“\t\t\t"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b4%d1%83%d0%bc%d0%b0%d1%82%d0%b0-%d0%bd%d0%b0-2019-%d0%b3-%d0%b7%d0%b0-%d1%81%d0%be%d1%84/", "text": "Думата на 2019 г. за София безспорно е метрото, което променя много квартали и града. Това каза кметът на Столична община Йорданка Фандъкова пред Дарик радио. Според Фандъкова думата на 2019 г. за София това безспорно е метрото. „Много усилия бяха положени, строителните дейности са завършени и безспорно метрото променя много квартали и променя града“, каза Фандъкова. „Изборите бяха едно сериозно състезание за всички и това смятам, че е добре. Благодаря на всички хора, които оцениха постигнатото. Най-вече съм щастлива от това, че беше потвърдена посоката на развитие на града. В цялата кампания никой не предложи друга посока, други приоритети. Разбира се, коментираха се нещата в детайли. Софиянци показаха, че оценяват направеното, но и желаят промяна в начина. Тази промяна предложих, познавам добре проблемите на града, предложих решения и смятам, че това беше оценено от хората. За мен това е огромна отговорност и мотивация за промяна, която започна вече в начина на работа на Столична община и екипа“, каза още Фандъкова. Кметът на столицата обяви, че има ясна посока и мотивация. „Надявам се да работим здраво, за да продължи с новите предизвикателства и с новите приоритети: работа в кварталите, всички усилия за подобряване качеството на атмосферния въздух и модернизация и с реформа в администрацията с електронни услуги, с повече удобство за хората и гражданите, с повече прозрачност и публичност“, допълни още кметът. Тя посочи, че си дава ясна сметка за пропуските и грешките, които се правят в работата. „Когато се работи много, в големи мащаби, разбира се, че се допускат и грешки. Особено по отношение на строителството и контрола върху качеството, това е много важна наша задача“, допълни още Фандъкова. „Гордея се с всичко, което е направено. Градът в последните 10 години се промени чувствително. Ние забравихме големите кризи, които имахме само преди няколко години и това е нормално. Нормално е да се стремим към по-добра среда, към по-добро качество на живот. Смятам, че усилията ни в това отношение се виждат. Модернизацията на градския транспорт е нещо, с което се гордея. Само за няколко години, по-малко от 5 успяхме да подменим 90 % от автобусите и тролейбусите. И да започнем по-чувствителната модернизация на трамвайния транспорт. Вече дойдоха първите два от новите 13 трамвая. Очакваме в следващите месеци да дойдат и следващите още 11 трамвая. В същото време очакваме и нови 15 електрически автобуси, започнахме процедурите, вървят процедурите по още 82 електрически автобуса, 30 нови тролейбуса. На практика с осигурените средства и с приключване на процедурата, ще имаме възможност да сме подменим 100 % от тролейбусния транспорт“, допълни още Фандъкова. Според нея важна задача остава довеждащия транспорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tЙорданка Фандъкова: Думата на 2019 г. за София безспорно е метрото, което променя много квартали и града\t\t\t"}
{"url": "https://trud.bg/%d0%b1%d0%bb%d0%be%d0%ba%d0%b0%d0%b4%d0%b0-%d0%b8-%d1%81%d0%b1%d0%bb%d1%8a%d1%81%d1%8a%d1%86%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b0-%d0%b7%d0%b0-%d0%b2%d0%be%d0%b4%d0%b0/", "text": "Протестиращи блокираха кръговото движение на пернишкия квартал „Изток“. Това е главният път, който води към АМ „Струма“. По този начин полицаите предотвратиха затварянето на самата магистрала. За кратко протестиращите влязоха във физически сблъсъци със силите на реда. Целият квартал „Изток“ е блокиран от жандармерия. Основните искания на гражданите са за оставка на министъра на регионалното развитие Петя Аврамова. Те също настояват предишният директор на ВиК дружеството в града да бъде разследван за злоупотреби, които са довели до източването на язовир „Студена“. Към протестиращите прииждат все повече и повече полицейски коли, а движението от квартал „Изток“ по посока София остава блокирано. Кметът на Перник Станислав Владимиров обяви по-рано днес бедствено положение заради кризата с водата. Решението за въвеждане на извънредната мярка бе взето след заседание към Кризисния щаб на общината. На него присъства и министърът на икономиката Емил Караниколов. Още днес започват действия по осигуряване на алтернативни източници на вода за града, допълни кметът на Перник. Днес е втори ден на протести срещу режима на водата в Перник. Липсата на вода превърне живота на перничани в ад. На 20 декември, петък, в града стартира нов воден режим – в някои квартали ще има вода през деня, а в други през вечерта. В централната градска част, кварталите „Изток“, „Мошино“ и „Тева“, както и в по-малките населени места, черпещи вода от язовир „Студена“, чешмите ще текат от 14 до 22 часа. Преди това жителите на общината имаха достъп до течаща вода по 10 часа на ден, но той ще бъде ограничен. Новият режим е несправедлив, категорични са перничани и по тази причина излязоха на протест. Водният режим в Перник е от три седмици. Въпреки липсата на вода в града и прилежащите му села, в КЕВР бе обсъдена и по-висока с 3% цена на водата в Перник от следващата година. Окончателно решение ще се вземе от регулатора на закрито заседание в последните дни на 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tБлокада и сблъсъци на протеста за вода в Перник\t\t\t"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bf%d1%80%d0%b8%d0%b7%d0%b5%d0%bc%d0%b5%d0%bd-%d0%b0%d0%b2%d0%b0%d1%80%d0%b8%d0%b9/", "text": "Самолет на „България Ер“ е приземен извънредно в Рим, заради лошо здравословно състояние на една от пътничките. Полетът е бил от София до Малага, Испания. За инцидента съобщава зрител на  , който ни изпрати и снимки от летището в Рим. Директорът на авиокомпанията Янко Георгиев заяви за БНТ, че е стандартна процедура полетът да се отклони до най-близкото летище при такава ситуация. При кацането в Рим веднага е пристигнала линейка и лекарски екип, който да помогне на жената. За сега няма официална информация за състоянието на жената. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tСамолет от България е приземен аварийно в Рим заради състоянието на пасажер\t\t\t"}
{"url": "https://trud.bg/%d0%b4%d0%b8%d0%b0%d0%bd%d0%b0-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%be%d0%b2%d0%b0-%d0%be%d1%82-%d1%80%d1%83%d0%b4%d0%b0%d1%80%d1%86%d0%b8-%d0%b4%d0%be%d0%ba%d1%82%d0%be%d1%80-%d0%b5/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. В медицинския център на д-р Емилова идваме като във второ наше семейство, споделя Диана. От години тя е последовател на лекарката и изпълнява нейната програма, адаптирайки я към своя ритъм на служебни и семейни ангажименти. Професията й на зъботехник е натоварена и свързана с обездвижване, затова е щастлива, че е открила плодолечението и чудодейните му ефекти и така е дала здравословен ритъм на живота си. Постиженията на Диана се споделят и от съпруга й, който също посещава центъра редовно. За първи път дошъл като придружител на жена си, но още на третия ден бил спечелен от плодолечението. Приобщена е и дъщеря им Ана, която през 2018 г. направила първата си програма заради установено преддиабетно състояние – със значително увеличени над нормалните нива инсулин стойности. Стреснати от диагнозата, родителите били решени на всичко, за да избегнат кошмарната болест. Момичето започнало да пълнее и се чувствало отпаднало. Съветите на официалната медицина били да се предприеме диета с повече месо и месни продукти, но от лекциите на д-р Емилова Диана знаела, че този път няма да ги извади от хватката на диабета. Момичето останало 12 дни на плодове и чай (според броя на своите години) под стриктното наблюдение на лекарката. За сметка на свалените килограми започнало да трупа увереност, че ще се справи с болестта, а родителите с радост виждали подобрението на Ана. В медицинския център консултантът Веселин Станков подготвил за нея индивидуална схема на хранене за всеки ден след захранването. Започнала да си носи в училище плодове, зеленчуци и приготвена у дома постна храна. Ефектът изпълнил с радост цялото семейство, когато след няколко месеца изследванията на Ана в медицинския център показали нормални нива на инсулин и заедно с екипа викали ура. Като разказва родителските перипетии, Диана се пали в желанието колкото се може повече майки, бащи, баби и дядовци да научат за постигнатото от д-р Емилова в лечението и профилактиката на диабета. Резултатите не бива да се зачеркват с лека ръка, казва жената. Убедена е, че много семейства имат подобен проблем и когато в тинейджърска възраст наследниците им започнат да напълняват или да имат различни оплаквания, свързани със симптомите на диабета, могат да открият спасение в плодолечението и здравословното хранене. През годините Диана е променила постепенно семейното меню. По-рано на трапезата имали сирене и кашкавал почти към всяко хранене, месо, сладкиши. Жената натрупала десетина килограма след раждане, била засегната от често срещани при съвременния натоварен човек болести – повишено кръвно налягане, главоболие, безсъние, хроничен синузит и др. Страдала от упорита алергия с обриви по цялото тяло и болки. Приемала различни медикаменти, но с увеличаване на броя им вместо оплакванията на Диана да отзвучават, те се увеличавали и кръгът добивал фатални очертания. Промяната започнала още с първото 22-дневно гладуване на жената преди 14 години. То преминало много леко и ефектите от плодолечението се усетили веднага. Не съм била гладна нито за миг, докато правя програмата през годините, споделя Диана. През няколко часа се приемат плодове или чай с мед, а организираните в медицинския център двигателни активности и други занимания са толкова богати и според всяко предпочитание, че не оставят и минута за скука. Всяка година жената прави дълго гладуване, често посещава медицинския център, където понякога провежда захранването. Всеки понеделник за нея е ден на разтоварване- на плодове и чай или вода. Семейството спазва препоръките на д-р Емилова за здравословно хранене. Консумират много плодове, зеленчуци, бобови храни, ядки. Отглеждат домати и други култури в градината си. Сред любимите ястия са пиперки, пълнени със зеленчуци и булгур, хумус и др. Месо слагат на трапезата по празничен повод и заради гости. Съпругът на Диана има фирма за производство на месни продукти и деликатеси от доста години. Но бизнесът съвсем не е пречка да бъде убеден последовател на д-р Емилова. Диана разказва, че от известно време мъжът й създал вегетарианска линия стоки, която се радва на увеличаващ се интерес. Убедена е, че добрата храна ще бъде все по-интересна за всички, приели грижата за здравето на близките хора като израз на всеотдайна любов. Често споделя с приятели как д-р Емилова е променила живота на семейството и е помогнала той да се изпълни с повече радост и енергия. За лекарката преди години са научили от приятелски семейства и на свой ред също разказват за програмата на близки хора. В медицинския център откриваш не само здраве, но и добра енергия, която остро липсва във всекидневието, казва Диана. Мястото е изключително и с възможността да направиш за себе си най-добрата профилактика и да се предпазиш от сериозни болести.   Хумус (1 порция) Продукти: 80 г нахут, 2 суп. лъжици сусамов тахан, по 1 щипка морска или хималайска сол, сладък червен пипер и кимион, сокът от 1/2 лимон, няколко стръкчета магданоз, 50 мл студена вода. \nПриготовление: Нахутът се сварява добре и се прецежда. Към него се прибавят таханът, лимоновият сок, подправките и водата. Пасира се до гладка смес и се сервира, поръсен с червен пипер и наситнения магданоз.   Шейк с ананас 300 мл соево мляко, 100 г ананас, 1 бр. обелено киви и 1 фурма с отстранена костилка се блендират до гладка смес. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tДиана Костадинова от Рударци: Доктор Емилова спаси дъщеря ни от хватката на диабета\t\t\t"}
{"url": "https://trud.bg/%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%be%d1%82-216-%d0%b3%d0%be%d0%b4%d0%b8%d0%bd%d0%b8-%d0%b2-%d0%bd%d0%be%d1%82%d1%80-%d0%b4%d0%b0%d0%bc-%d0%bd%d1%8f%d0%bc%d0%b0-%d0%b4/", "text": "За пръв път от 1803 г. в парижката катедрала „Нотр дам“ няма да бъде отслужена рождествена литургия. Осем месеца след пожара от 15 април огромен строителен кран, надвесен над храма, изчаква момента да махне скелето, което застрашава конструкцията, предаде БТА. Кранът ще извърши най-деликатната операция от всички, целящи да гарантират сигурността на обекта – истинска херкулесова задача. Акцията се очаква да започне в началото на февруари. Предстои да бъдат демонтирани една по една 10 000 тръби – общо 250 тона метал, споени и заварени от априлския пожар. Работа за месеци, изискваща предварителна подготовка, тъй като е твърде сложна. Деформираното и вече крехко скеле – гигантска паяжина в небето, застрашава свода и равновесието на катедралата. „Нотр дам“ – бижу на готическото изкуство, е в състояние на „абсолютна спешност“, изискващо незабавна помощ. За да се изпълни пожеланието на президента Еманюел Макрон храмът да бъде възстановен за пет години, строителите няма да имат новогодишна ваканция. Редица дейности текат и в момента, при все че други са прекъснати, съобщи специалният представител на президента Макрон за реконструкцията генерал Жан-Луи Жоржлен. \nПариж отровен от пожара в „Нотр Дам” Пожарът в „Нотр дам“ предизвика мощна вълна от съпричастие във Франция и по целия свят – досега са потвърдени дарения и обещания за дарения в размер на 922 милиона евро, добавя АФП.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tЗа първи път от 216 години в Нотр Дам няма да има рождествена литургия\t\t\t"}
{"url": "https://trud.bg/%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b1%d0%b0%d0%bb%d0%b0%d0%bd-%d0%bf%d0%b8%d1%88%d0%b5-%d0%bf%d0%b8%d1%81%d0%bc%d0%be/", "text": "„Все още съм душесвеж, сърцемлад и в прекрасно якотелесие”, мотивира се академикът Това писмо мнозина приписват на известния ни езиковед академик Александър Теодоров Балан – уж го е написал до министъра на просветата по повод уволнението си като ректор на Софийския университет – едва 57-годишен. Тази година се навършиха 160 г. от рождението на учения, прочут най-вече като ковач на нови думи в българския език и яростен борец срещу чуждиците в него. По времето, когато уж е датирано писмото – от 1913 до 1918 г. – министър на народното просвещение е Петър Пешев, български политик, юрист и публицист, един от водачите на Радославистката партия. Изследователи предполагат, че писмото, както и много думи приписвани на Балан (драсни-пални клечица, писможалба, душесмут) всъщност са с автор поетът Кирил Христов. В спомените си той иронизира и пародира Балан и го нарича „Чистача” заради пуристките му уклони. В мемоарите си Христов не казва ни една добра дума за колегите си, към които, както се знае, той бил твърде ревнив. Факт е, че Балан е бил горд и достоен човек и когато завистливи колеги го принуждават да напусне висшето училище, а на съпругата му – французойката Жюли Гресо, отнемат учителското място, той не търси помощ от никого. Благодарение на Балан в българския език навлизат и до ден-днешен се използват думи като влак, вместо френската трен, дейност, творба, усет, украса, възглед, заплаха, излет, поява, летовище, общувам, становище, предимство и много други. Драматичен е личният му живот – със съпругата си имат седем деца, четири от които умират. Самата тя си отива от този свят през 1923 г. от туберкулоза. Балан я лекува с оскъдната си заплата, изплаща към банките заемите за малкия си дом на днешната улица „Христо Георгиев” 4 в София. „Всички наричахме професора „дядо Балан” заради благостта, с която ни посрещаше, заради вниманието, с което ни изслушваше, заради подкрепата, която охотно ни оказваше. В своя дом той ни приемаше не като студенти, а като приятели и ние с радост разглеждахме научните и литературни новости, натрупани върху специалната подвижна полица край креслото му”, отбелязва друг голям български езиковед – Петър Динеков. Александър Балан издъхва на 12 февруари 1959 г., малко преди да навърши сто години.   „Господин Министре, С душесмут окосъзрях вестилище във вестникопродавниците всекидневни, че е сторена изпъдица на самоличността ми от Вашето светилище народно, поради негодие старешко. Това вля злинегорчило в душепокоя ми и ме подтикна към матерни устопсувни и мръснословия. Защото ако ме съзрете, ще заключите, че съм душесвеж, сърцемлад и в прекрасно якотелесие. Никакви коленослабие и кръстенемощие не са ме споходили! Храноглътните ми желания си като у новобрачни. Гълталището ми, коремието ми и продължаващите го телесни добавки са в изправност. Сърцетупът ми е нормален, кървотласъкът е естествен, а любощенските ми подсети – непрестанни. При това младосърдие и якотелесие, бива ли да ме подхвърляте на изпъдица? С настоящето си буквописно изложение Ви моля да не ме пращате в пенсионно пустовремие, а и в бъднодневие да ме оставите на трудотворна занимавка! Последна доплънка: Виж, ако става реч за професор Влахов, той, макар и да е в ергенски самолипс, изпадна в кръстонемощие и комай в пълен угас на любощенски подсети – доказано от студентките. Неговата изпъдица е по-належаща! Подпис: \n10.03.1916 г. \nАлександър Т. Балан” \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tАкадемик Александър Балан пише писмо до Министъра на просвещението Петър Пешев: Не ме пращайте в пенсионно пустовремие!\t\t\t"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-160-000-%d1%88%d0%be%d0%ba%d0%be%d0%bb%d0%b0%d0%b4%d0%be%d0%b2%d0%b8-%d0%bb%d0%b0%d0%ba%d0%be%d0%bc%d1%81/", "text": "Австрийска компания за сладки изделия съобщи, че крадци са откраднали камион, натоварен с 160 000 шоколадови лакомства, предаде „Асошиейтед прес“. Камионът е откраднат през нощта в сряда срещу четвъртък. Той е бил натоварен със сладкишите, известни в Австрия като шведенбомбен. Те са много популярни и представляват съчетание от хрупкави вафли, ефирен пълнеж и шоколадова обвивка. По форма са заоблени. Компанията производител заяви, че камионът е бил локализиран чрез проследяване посредством джи пи ес системата и е бил открит близо до Матерсбург, южно от Виена и до границата с Унгария. Но „сладката стока“ в него била изчезнала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.21", "title": "\n\t\t\tКрадци задигнаха 160 000 шоколадови лакомства в Австрия\t\t\t"}
