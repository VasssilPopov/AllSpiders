{"url": "https://trud.bg/%d1%83%d0%bb%d1%82%d1%80%d0%b0%d1%81%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b5%d0%bd-%d1%82%d1%83%d1%80-%d0%b2-%d1%81%d0%be%d1%84%d0%b8%d1%8f/", "text": "Ултрасите на „Левски“ тръгват на протестен тур из улиците на София. Причината – нареденият от БФС бараж с „Верея“ тази неделя. На „Герена“ продължават да се гневят на решението да играят допълнителен мач за турнирите, а заелият място зад тях в таблицата „Дунав“ да се класира директно за надпреварата. Това вбеси и феновете на клуба, които се събират за поход в столицата.„Всички заедно, обединени в каузата на най-големия български отбор, за да покажем, че така повече не може! – пишат феновете от Националния клуб на привържениците в специално създадено събитие в една от социалните мрежи. – На стадиона няма да се влиза, а вместо това ще се разходим из улиците на нашия град, за да покажем, че вече няма да търпим гаврата със закони, правила и морал!“.Само за вчера следобед над 500 души потвърдиха, че ще се включат в протестния тур. А футболен клуб „Левски“ също зове за промяна на решението на родната централа.„Нарушават се нашите права, но и тези на „Дунав“ – пишат от „Герена“ в декларация. – Погазват се законите на УЕФА, а по този начин се нанасят и значителни финансови вреди на клуба, както и нарушаване на спортно-техническия процес на отбора.“От „Левски“ дадоха време на БФС да коригира първоначално взетото решение и насрочването на бараж между „сините“ и „Верея“ до края на работния ден вчера. Отговор от централата не последва и от „Герена“ отсякоха: „Ще играем бараж, защото не се страхуваме! Носим името на Левски, ние сме отборът, който играе по правилата, дори когато другите ги нарушават.“Снимка: Sportal.bg", "date": "2017.06.03", "title": " Ултраси на протестен тур в София"}
{"url": "https://trud.bg/%d0%b4%d0%bd%d0%b5%d1%81-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82-298/", "text": "Владимир Тошев, депутат от ГЕРБ в 44-ото НС, 62 г.Емил Караниколов, министър на икономиката, бивш изпълнителен директор на Агенцията за приватизация, 37 г.Звездомир Керемидчиев – Звезди, вокал на група „Ахат“, 53 г.Милица Гладнишка, актриса.Цонко Цонев, бивш кмет на Каварна, 50 г.Явор Янакиев, световен шампион по борба, 32 г.", "date": "2017.06.03", "title": " Днес да почерпят"}
{"url": "https://trud.bg/%d0%b4%d0%b0-%d1%81%d0%b1%d1%8a%d0%b4%d0%bd%d0%b5%d1%88-%d0%bc%d0%b5%d1%87%d1%82%d0%b0-%d0%ba%d0%b0%d1%82%d0%be-%d0%b8%d0%bd%d0%b6%d0%b5%d0%bd%d0%b5%d1%80-%d0%bd%d0%b0-%d0%b1%d1%8a%d0%b4%d0%b5%d1%89/", "text": "Лондон е един от най-посещаваните градове в света. Столицата на Великобритания представлява съвкупност от култури, забeлежителности и история. Но ако попитате десетина жители на случаен принцип коя е най-фундаменталната част на града, може и да не получите единодушен отговор. Защото Лондон не е нито Биг Бен, нито огромното виенско колело, не е и типичните черни таксита или високите двуетажни автобуси. Не е дори Темза. Лондон е съвкупност от всичко изброено. Това е и най-лесното олицетворение на това какво представлява и надпреварата Shell Eco Maraton. Екологичното автомобилно състезание с дългогодишна история се проведе в края на месец май за втора поредна година в сърцето на Острова, в същия този Лондон. В него хиляди млади студенти и ученици се впуснаха в предизвикателството да проектират най-икономичния автомобил, който изминава най-дълго разстояние с най-малко количество гориво.Правилата и условията на конкурса трудно могат да бъдат обяснени в две изречения по простата причина, че и той подобно на Лондон е съвкупност от редица фундаментални процеси. Това признава и генералният мениджър на Shell Echo Maraton Норман Кох, който повдига завесата за това какво в действителност представлява автомобилното състезание.„В най-общ смисъл регламентът дава възможност на всеки отбор на 4 опита по 10 обиколки, а за крайното класиране се взимат резултатите от най-доброто постижение. Колите нямат право да бъдат управлявани със скорост под 25 км/ч, а дължината на общото трасе е 16 км. Вариантите пред отборите пък са два – да заложат на проектиране на автомобил от градски тип или прототип. Самият Кох признава, че ако имаше възможност, би заложил на първия вариант, а колата да бъде задвижвана с водородна клетка.В действителност екомаратонът е много повече от състезание. Това е фабрика за млади кадри, зорко следени от най-големите компании в света. Неотдавна състезател от отбора на Гърция е бил привлечен като шеф в бързо набиращата сила американска автомобилна компания „Тесла“.„Ще си кажете, че всичко това звучи интересно, но и твърде недостъпно за нас. И ще сгрешите. Три отбора представиха България в юбилейното 10-о участие на наши тимове в екомаратона, и то успешно. Родният трибагреник бе гордо развят на пистата от Техническия университет в София, Русенския университет „Ангел Кънчев“ и Професионалната гимназия по селско, горско стопанство и туризъм „Н. Й. Вапцаров“ от Чепеларе.С най-голям опит от всички е софийският отбор, заемал 3 пъти престижното второ място в Европа в своята категория „Градски тип“ автомобили, в която рекордът им е изминаване на 229,2 км с един кубичен метър водород. Добрите резултати бяха затвърдени и през 2017 г. с още едно класиране в топ 3. Нашите студенти конструираха автомобил, задвижван от водородна клетка. Техният „Феникс“, каквото е името на колата, измина 189 км с един кубичен метър водород, което е по-слабо постижение в сравнение с миналогодишното състезание (229,2 км), но за това има и оправдателна причина.„Тимовете на Чепеларе и Русе пък заложиха на автомобили от категорията „прототипи“, задвижвани с батерия.„Русенският автомобил, задвижван от батерия, впечатли с визия. Той се нареди на 12-о място от общо 40 отбора в крайното класиране с резултат от 360 км с 1 киловатчас електроенергия.Похвала за своето представяне заслужава и отборът от Чепеларе. Един от малкото ученически тимове, осмелили се да се противопоставят на огромното предизвикателството на Острова. Техният автомобил се нареди на 22-ро място с резултат 253 км/кВтч.И ако човек си мисли, че е основната цел е състезанието, определено е в грешка.„Такова е и мнението на останалите родни участници, реализирали своята мечта на 2 или 4 колела, защото Shell Eco Maraton дава възможност на всеки участник да стане инженер или учен на бъдещето.", "date": "2017.06.03", "title": " Да сбъднеш мечта като инженер на бъдещето"}
{"url": "https://trud.bg/%d0%b7%d0%b0%d0%b4-%d0%bd%d0%b0%d0%bc%d0%b5%d1%81%d0%b0%d1%82%d0%b0-%d0%b2-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d0%ba%d0%b8%d1%82%d0%b5-%d0%b8%d0%b7%d0%b1%d0%be%d1%80%d0%b8/", "text": "В интервю за телевизионния канал NBC държавният глава на Руската федерация Владимир Путин заяви, че хакерските атаки може да бъдат извършени от всяка точка на света и в тази връзка подчерта, че зад намесата в президентските избори в САЩ може да стоят дори и американски хакери.„Хакерите може да бъдат навсякъде. Те може да бъдат в Русия, в Азия … дори в Латинска Америка . Между другото, те може да са в САЩ, които много умело и професионално прехвърлят вината“, заяви лидерът на Кремъл.„Бе удобно за тях да пуснат тази информация, затова я разпространиха, цитирайки Русия“, Можете ли да си представите нещо такова? Аз мога“, увери Путин.", "date": "2017.06.03", "title": " Зад намесата в президентските избори в САЩ може да стоят и американски хакери, заяви Путин"}
{"url": "https://trud.bg/%d0%be%d0%b1%d1%89%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%bf%d0%bb%d0%be%d1%81%d0%ba%d0%b0%d1%82%d0%b0-%d0%b7%d0%b5%d0%bc%d1%8f/", "text": "Смях се със сълзи преди години, когато ми разказваха че за една от най-големите конспиративни теории в съвременния свят се смята тази за плоската Земя. Според която глобусът е нещо като изкуствено наложена масова халюцинация, от която никой здравомислещ човек не може да се отърве. Само докоснатите от прозрението. Съществува даже действаща международна организация, която от 2009 г. насам обединява наново глобалната (да, точно така) общност на… да ги наречем „плоскоземите”. Непрекъснато набират нови членове, имат си лидер (Даниел Шентън, ако наистина ви интересува кой е) и залагат на псевдоексперимент и памфлет от ХІХ век, които на теория доказват, че Земята е кръгъл диск, центриран върху Северния полюс и ограден с ледена стена, която е Антарктика. Останалото е Космос. Групата на „плоскоземите” не трябва да се бърка с тази на отдадените до фанатизъм „вярващи” обитатели на планетата (християни, мюсюлмани), според които така или иначе Земята е плоска, всичко е тук от 5000 години и накрая те посреща ангел, яхнал бронтозавър. Те са друга история. За голяма част от тях географията, като такава, по принцип не представлява научен интерес.Любопитен факт е, че статистически през годините „гръбнакът” на членовете на Обществото на плоската Земя се състои предимно от северноамериканци и британци – все граждани на страни с исторически претенции за глобално разбиране за света. Явно там си виреят най-добре остарели схващания, няколко века след оборването им.С вече всичко това на ум, последният ход на международната сцена на президента на САЩ Доналд Тръмп, който реши да оттегли страната си от Парижкото споразумение за климатичните изменения, защото не вярва в последните, става много по-разбираем. Човекът, в крайна сметка си гледа електората. Това е обещал на гласувалите за него, това прави. Затова са го избрали и в това вярват. Освен протестиращите, мнозина американци (работещи в конкретни индустрии) ликуваха от решението му. Пък и Тръмп сам каза в мотивите си, „аз работя за гражданите на Питсбърг, не на Париж”. Фактът, че жителите на 195-те държави, подписали Парижкото споразумение, се възприемат от президента на САЩ като „гражданите на Париж” вече почти не прави впечатление, нали?!Кметът на Питсбърг Бил Педуто, горкият човек, случайно намесен в глобален международен скандал  заради едното съзвучие, се юрна веднага към „Туитър” да обяви пред света, че градът и неговите жители остават верни на ангажиментите си да се държат отговорно към планетата Земя. Която той и те разбират като кръгла. Последното е в името на повествованието, но схващате ми мисълта. Милиардерът технологичен-пионер Илон Мъск („СпейсЕкс”, „Тесла”, „Пейпал”), който благородно се беше съгласил да е от малкото здравомислещи хора в кръга от съветници на Доналд Тръмп, направо си хвърли оставката. Президентът на американският компютърен гигант „Епъл” Тим Кук говореше в „Туитър” за разочарование и откровено отчаяние. И има защо.Както и да го погледнем, оттеглянето на най-големия индустриален замърсител на света, САЩ, от Парижкото споразумение за климата си е равносилно на връщане към разбирането за „плоската Земя” или „след нас, и потоп”. Особено с мотивите, изложени от Тръмп, които са си открито писани от традиционното енергийно лоби в САЩ , с високо вдигнат среден пръст срещу интересите на целия свят. Решението следва вече предприетите постъпки от администрацията на Тръмп за последните три месеца да съсече няколко пъти бюджета на американската Агенция за защита на околната среда, да размрази блокираните от екологични съображения два проекта за трансщатски тръбопроводи и да обяви планове за отмяна на статута на Аляска като природен резерват, за да се открие възможността за петролни и други сондажи там, и в Арктика. Оттеглянето на САЩ от Парижкото споразумение за климата е просто пореден етап от нечия стратегия за допълнително забогатяване на определена група хора, в позиция на сила и власт. Какво да се прави, това е то капитализъм в условия на демокрация, добре дошли на всички!А ако ходът идва и в момент, в който отново временно да отклони вниманието на настървените американски медии, служби, политици и общество от скандалите за връзките на хората на Доналд Тръмп с Русия, си е „с един удар два заека”. Обръщайки целия свят срещу себе си, направо стават три. Американският президент успя за десет дни първа международна обиколка да покаже на всички, че не го интересува какво мислят за него и смята да е самостоятелен играч, в услуга на собствените си разбирания за света. Владимир Путин също много харесва този подход, макар и Русия, страна по Парижкото споразумение, да обяви че не възнамерява да се оттегля от него, по примера на американците. Важното е балансът да е налице. Защото не се знае, тази плоска Земя, диск или не, от коя страна може да се преобърне наопаки.Време за нови глобални фигуриИзтеглянето на САЩ от Парижкото споразумение за климата несъмнено ще даде възможност на други световни лидери да изпъкнат в глобалната кампания за намаляване на вредните емисии. Канадският премиер Джъстин Трюдо е вече един от кандидатите, жънещ огромна популярност както в родината си, така и на международната сцена, с премереното си поведение и политики. Другият такъв се очертава да е новият президент на Франция, Еманюел Макрон. Възмущението му от решението на Тръмп го предизвика, за първи път в цялата история на страната му държавният й глава да направи обръщение към света на английски език от Елисейския дворец. Подобни неща правят впечатление.", "date": "2017.06.03", "title": " Обществото  на плоската Земя\t\t\t"}
{"url": "https://trud.bg/%d0%b4%d0%b6%d0%b5%d0%b9%d0%bc%d1%81-%d0%bc%d0%b0%d1%82%d0%b8%d1%81-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%b8-%d0%bf%d1%80%d0%be%d0%b3%d1%80%d0%b0%d0%bc%d0%b0/", "text": "Северна Корея и нейната програма за ядрени оръжия представляват „заплаха за всички нас“. Това заяви министърът на отбраната на Съединените американски щати Джемс Матис в събота, призовавайки международната общност да работи съвместно за разрешаване на проблема, предава AFP.„Затова е наложително всеки един от нас да свърши своята работа, за да подкрепим нашата обща цел – денуклеаризация на Корейския полуостров“, заяви Матис в рамките на срещата на високо равнище за отбраната, която се провежда в Сингапур.", "date": "2017.06.03", "title": " Джеймс Матис: Северна Корея и програмата й за ядрени оръжия представляват „заплаха за всички нас“"}
{"url": "https://trud.bg/%d1%80%d0%b5%d0%b0%d0%bb-%d0%bb%d0%b8-%d1%89%d0%b5-%d0%b1%d1%8a%d0%b4%d0%b5-%d1%81%d0%bb%d0%b5%d0%b4%d0%b2%d0%b0%d1%89%d0%b8%d1%8f%d1%82/", "text": "„Реал“ (Мадрид) може да се превърне в първия отбор, който успява да защити трофея в ерата на Шампионската лига. Това ще се случи само, ако бъде победен „Ювентус“ на финала в Кардиф. Има отбори, които са успявали да запишат подобно постижение, но това се случва в предшественика на настоящия турнир, а именно този на Купата на европейските шампиони.„Реал“ (1956, 1957, 1958, 1959, 1960)Първите 5 издания на Купата на европейските шампиони бяха спечелени само от „Реал“. В периода между 1955-1960 година цял свят се възхищава на техните успехи. Според много специалисти само „Манчестър Юнайтед“ през 1958-а е могъл реално да се противопостави на испанците. За жалост самолетната катастрофа, отнела живота на почти целия отбор на „червените дяволи“, попречи на тима за нещо повече от полуфинал. Така или иначе в онзи тим на „Реал“ личат имена като Алфредо ди Стефано и Ференц Пушкаш, както и тези на Франсиско Хенто, Раймон Копа и Ектор Риал. Техният забележителен рекорд от 5 поредни успеха в турнира със сигурност никога няма да бъде подобрен.Двете на „Бенфика“ (1961, 1962)„Бенфика“ пое щафетата от „Реал“ в първите години на 60-те. Португалците диктуваха модата в Европа благодарение на своя треньор Бела Гутман. През 1961-а „Реал“ отпадна в първия кръг на КЕШ от „Барселона“ след общ резултат 3:4. Впоследствие каталунците стигнаха до финала, но там бяха победени именно от „Бенфика“ с 3:2. Дванайсет месеца по-късно звездите на португалците Еузебио, Марио Колуна и Хосе Агуас подчиниха на финала и „Реал“ – с 5:3, въпреки хеттрика на Пушкаш. Двубой, който остава като един от най-знаменитите в надпреварата.Триумфът на „Интер“ (1964, 1965)„Бенфика“ не успя да спечели трети пореден трофей през 1963 година, а основната причина бяха двата гола на Жозе Алтафини, коронясали „Милан“ с първо отличие в турнира. Така бе сложено начало на италианската доминация, която продължи с 2 поредни титли от страна на „Интер“. Според мнозина, „росонерите“ дължат тези успехи най-вече на прословутото си катеначо. Стил на игра, който може да не е по вкуса на всеки, но играчите на Хеленио Херера без съмнение заслужават признание и уважение за постигнатото. Още повече, че печелят турнира след победи над най-силните отбори по това време – 3:1 над „Реал“ във финала през 1964-а и 1:0 над „Бенфика“ година по-късно.Тоталния футбол на „Аякс“ (1971, 1972, 1973)„Вие играете футбол с главата си, а краката са там, за да ви помогнат.“ Крилата фраза на холандската легенда Йохан Кройф. Именно с него като лидер „Аякс“ налага своята доминация през 70-те. Най-голямото признание за успехите на амстердамския гранд не са само трофеите, но и стилът на игра, пленил почитателите в цял свят. Планетата подлудява по тоталния футбол, който е свързан с къси подавания, с преса, но преди всичко с новаторството всеки един играч да поема ролята на всеки друг на терена. Трите поредни трофея в турнира за КЕШ са спечелени след финални битки над „Панатинайкос“ (2:0), „Интер“ (2:0) и „Ювентус“ (1:0).Баварската машина „Байерн“ (1974, 1975, 1976)Хеттрикът на „Аякс“ бе последван от нов, но от друг отбор – този на „Байерн“. С играчи като Герд Мюлер, Сеп Майер и Франц Бекенбауер тимът от Мюнхен се оказва твърде силен за останалите представители на Стария континент. Първият тим, премазан от баварската машина е „Атлетико“ (Мадрид) – 4:0 на повторението на финала в Брюксел по тогавашния регламент след 1:1 в първия сблъсък. Спечеленият КЕШ е последван от още два поредни, завоювани след победи в директните сблъсъци за отличето – 2:0 над „Лийдс“ и 1:0 над „Сент Етиен“. В преследването на първия трофей от турнира „Байерн“ отстранява и софийския ЦСКА на 1/4-финал с общ резултат 5:3, въпреки че „червените“ дори записват победа във втория мач с 2:1.Английската мода и „Ливърпул“ (1977, 1978)След испанската, португалската, италианската, холандската и германската доминация, в края на 70-те години футболът се диктува от англичаните. „Ливърпул“ стана първият клуб от Острова, който ликува с два последователни трофея в КЕШ. След тях го прави и „Нотингам“. Първата купа е вдигната в Рим след успех над „Борусия“ (Мьонхенгладбах) с 3:1. Година по-късно „мърсисайдци“ покоряват върха за втори пореден път. Правят го пред 92 500 зрители на митичния стадион „Уембли“ с 1:0 над „Брюж“. Голът вкарва славния Кени Далглиш.Времето на „Нотингам“ (1979, 1980)„Дори и с всичките му коне, рицарски звания и титли, той няма две от онези, които аз имам. И не говоря за топките!“. Думите са на митичния треньор Браян Клъф към Сър Алекс Фъргюсън, който по това време още не е спечелил титла от КЕШ/Шампионската лига. През 2008-а шотландецът ликува в турнира за втори път в кариерата си, но така и не може да се похвали със защита на трофея. А „Нотингам“ с Клъф го направи. През 1979-а „Форест“ грабна отличието след 1:0 над „Мальмо“. Сезон по-късно титлата отново пътува към Нотингам. Този път победен бе „Хамбургер“, също с минималното 1:0.„Милан“ със Саки, Ван Бастен, Барези… (1989, 1990)Последният отбор, успял да спечели и след това да защити трофея е „Милан“. За триумфа главната заслуга е на Ариго Саки, Франко Барези, Марко ван Бастен, Рууд Гулит, Франк Рийкард и Паоло Малдини. Те пометоха като ураган всичко по пътя си през 1989-а и 1990-а. „Милан“ доминира с новата за всички игрова схема 4-4-2. Финалите пък са спечелени над „Стяуа“ с 4:0 и „Бенфика“ с 1:0. По пътя към първия КЕШ е премазан „Реал“ с общ резултат 6:1. Кралският клуб никога няма да забрави онова 0:5 от „росонерите“ на „Сан Сиро“. А рекордът на италианците от 7 чисти мрежи в 9 мача през следващия сезон е едно от най-впечатляващите постижения в най-великата игра.", "date": "2017.06.03", "title": " „Реал“ ли ще бъде следващият?"}
{"url": "https://trud.bg/%d0%b4%d0%bd%d0%b5%d1%81-%d0%b5-%d1%87%d0%b5%d1%80%d0%b5%d1%88%d0%be%d0%b2%d0%b0-%d0%b7%d0%b0%d0%b4%d1%83%d1%88%d0%bd%d0%b8%d1%86%d0%b0/", "text": "Днес е Черешова задушница, която се отбелязва в съботния ден преди големия християнски празник Петдесетница.Вярващите посещават гробовете на близките си покойници, почистват ги, прекадяват, преливат ги с вода и с червено вино. Запалват свещ и раздават житото, хляба и първите череши, дали името на тази панихида.Православната църква е установила на този ден специално богослужение в памет на починалите християни. Тази обща панихида познаваме като Черешова задушница. На този ден чрез богослужението в църквата измолваме прошка от Бога за нашите покойници.Черешовата задушница е свързана с поверието за прибирането на душите на всички покойници, които са били на свобода след Велики четвъртък.В памет на покойниците, наред с молитвите, от нас се изискват и дела на благотворителност. „Милост за даване да имаш към всеки живеещ, но и умрелия не лишавай от милост“, четем в Библията.Благотворителен характер имат и общите трапези, които вярващите правят на Черешова задушница. Приготвят се жито, хляб, вино, плодове и други храни, които се раздават. Житото символизира възкресението, а хлябът – Исус Христос.", "date": "2017.06.03", "title": " Днес е Черешова задушница"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b8%d1%82%d0%b5-%d0%bc%d0%b0%d0%b9%d0%ba%d0%b8-%d0%b4%d0%b0-%d0%b8%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%89%d0%b8%d1%82%d0%be%d0%b2%d0%b8%d0%b4%d0%bd/", "text": "Профилактичните прегледи на функцията на щитовидната жлеза са особено важни за младите жени, заяви пред „Труд” д-р Марияна Иванова, специалист по ендокринология и болести на обмяната, която също се включва в „Мисия Здраве”.„Щитовидната жлеза отговаря за правилното функциониране на всички системи в организма, най-вече за детеродните органи. Затова е важно всички жени, на които предстои раждане от рано да изследват хормоните си, дори да нямат възли или други видими симптоми”, обясни д-р Иванова.Тя допълни, че болестите на обмяната често се наследяват и всички, които имат засегнати близки също трябва да се прегледат.Специалистът уточни, че макар не в такъв голям процент мъжете също страдат от проблеми с щитовидната жлеза и е важно да следят функциите й особено, ако майка им или баба им имат подобен проблем.", "date": "2017.06.03", "title": " Бъдещите майки да изследват щитовидната жлеза"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%b7%d0%b0%d1%80%d0%b0%d0%b4%d0%b8-%d0%bf%d0%be%d0%b4%d0%be%d0%b7%d1%80%d0%b8%d1%82%d0%b5%d0%bb%d0%b5/", "text": "Германската полиция арестува двама служители на фирма, обслужваща известния рокфестивал „Рок ам Ринг“ в Нюрбург, провинция Райнланд-Пфалц. Смята се, че работниците са внесли на територията на фестивала подозрителен предмет, съобщи в. „Билд“.      Единият от задържаните е заподозрян във връзки с ислямисти, като има подозрения и за другия.Снощи рокфестивалът „Рок ам Ринг“ бе прекъснат заради терористична заплаха след сигнал от полицията в близкия град Кобленц. Мястото на фестивала бе евакуирано и там сега се провеждат следствени мероприятия.Над 87 хиляди души са си купили билети за тридневния музикален празник. На четирите сцени бе планирано да свирят 85 групи, сред които „Рамщайн“, Тотен Хозен“ и „Систъм ъф ъ Даун“.", "date": "2017.06.03", "title": " Двама арестувани заради подозрителен пакет на „Рок ам Ринг”\t\t\t"}
{"url": "https://trud.bg/%d0%bf%d1%80%d0%be%d1%84%d0%b8%d0%bb%d0%b0%d0%ba%d1%82%d0%b8%d0%ba%d0%b0%d1%82%d0%b0-%d1%81%d1%80%d0%b5%d1%89%d1%83-%d0%b4%d0%b8%d0%b0%d0%b1%d0%b5%d1%82-%d1%81%d0%bf%d0%b0%d1%81%d1%8f%d0%b2%d0%b0/", "text": "Основните причини за заболяването на заседналия начин на живот и нездравословното храненеПрофилактичното измерване на кръвната захар е изключително важно за ранното диагностициране на диабет. Всеки, без значение дали има случаи на заболяването в семейството си или не, е добре да измерва кръвната си захар поне веднъж годишно. Това заяви пред „Труд” Елисавета Котова, председател на Националната асоциация на децата и младите хора с диабет и член на Националната пациентска организация, която предлага безплатни прегледи в рамките на „Мисия Здраве”.„Детският диабет е много агресивен и при него симптомите веднага се проявяват. За разлика от него обаче при диабет тип 2 видими симптоми няма, човек може да е болен, без да знае и това е най-коварното. Много хора разбират, диагнозата случайно, ако например им предстои операция и им направят изследвания. Често вече има увредени органи, в следствие на болестта”, обясни Котова.Тя отчете, че дори и тези, които нямат засегнати хора в семейството си, са все по-предразположени към диабет тип 2, защото той се причинява основно от нездравословния начин на живот, обездвижване и неправилно хранене. Специалистът посочи още, че въпреки че диабет тип 2 се среща най-често след средната възраст болестта все повече се подмладява и засяга дори 18 годишни пациенти.", "date": "2017.06.03", "title": " Профилактиката срещу диабет спасява"}
{"url": "https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d0%b3%d1%80%d1%8a%d0%bc%d0%be%d1%82%d0%b5%d0%b2%d0%b8%d1%87%d0%bd%d0%b0-%d0%b0%d0%ba%d1%82%d0%b8%d0%b2%d0%bd%d0%be%d1%81%d1%82-%d0%b5-%d0%b2/", "text": "Жълт код за гръмотевична активност е в сила за 24 области на страната, сочи справка на интернет страницата на Националния институт по метеорология и хидрология (НИМХ) към БАН.Предупреждението за потенциално опасни метеорологични явления важи за областите: Видин, Монтана, Враца, Плевен, Велико Търново, Русе, Разград, Силистра, София, София област, Ловеч, Габрово, Търговище, Перник, Кюстендил, Благоевград, Пазарджик, Пловдив, Стара Загора, Сливен, Смолян, Кърджали, Хасково, Ямбол.В тези области ще се развива мощна купесто-дъждовна облачност с условия за гръмотевични бури и градушки. В отделни райони количеството на валежите ще надвишава 15 л/кв. м.", "date": "2017.06.03", "title": " Жълт код за гръмотевична активност е в сила за 24 области"}
{"url": "https://trud.bg/%d0%b2%d0%bc%d0%b5%d1%81%d1%82%d0%be-%d0%bc%d0%b5%d0%bd%d1%87%d0%b5-%d1%81-%d0%b2%d0%be%d0%b4%d0%b0-%d0%ba%d1%83%d1%80%d1%88%d1%83%d0%bc%d0%b8-%d0%b7%d0%b0-%d1%89%d0%b0%d1%81%d1%82%d0%b8%d0%b5/", "text": "След опита за убийство на бивш министър, реваншизмът се оказва една от сериозните опасности пред новия кабинет в МакедонияЛошо му тръгна на новия премиер на Македония – Зоран Заев. Вместо да му хвърлят вода за късмет за неговия кабинет, възрастен мъж на около 60 години се опита да застреля довчерашния министър на здравеопазването Никола Тодоров. Покушението бе извършено във фоайето на министерството, пред очите на журналистите, събрани там да отразяват приемопредаването на ръководството на институцията между Тодоров и неговия наследник Арбен Таравари от партията “Албански алианс”.Лошо! Още в първия работен ден на Зоран Заев като премиер трябваше да заведе министрите си при президента Георге Иванов – човека, който дълго време не му даваше мандат, въпреки че беше лидер на новосъздаденото парламентарно мнозинство. Заев получи легитимност тъкмо от Иванов, докато президентът пък се надява да е грабнал някой и друг процент от високия рейтинг на победителите.И ето – дядото на 9-годишната Тамара, която така и не можа да дочака помощта от Фонда за лечение на деца към здравното министерство в Скопие, стреля срещу досегашния министър. Спомням си обществената кампания в подкрепа на малкото момиче от Велес. Спомням си обвиненията, които бяха хвърлени срещу мудността на министерството. Спомням си натиска на неправителствените организации с искане да се преодолеят формалностите и да се изпрати навреме Тамара на лечение в чужбина. Не, помощта дойде, но на следващия ден след погребението на детето. Това се превърна в един от емблематичните случаи за коравосърдечността на институциите и безобразието на цялото управление на бившия премиер Никола Груевски. Тази жестока история се прибави към дългия списък от обвинения за дълбока корупция по върховете на властта и за сериозна злоупотреба с нея.Случаят може да мине за частен, макар че все пак става дума за министър на здравеопазването, инцидентът се случва в сградата на министерството, а жертвата е доскорошния министър. На всичко отгоре и Зоран Заев, и Груевски, пък и други изказаха съжаление за случая и призоваха гражданите да не прибягват към лична вендета. За тази работа си има институции, чието оздравяване и консолидиране в програмната си реч в парламента Заев обеща да приеме като важна приоритетна задача.Частен или не, случаят с изстрелите срещу ексминистър Тодоров показват колко гняв и колко чувство за реванш се е събрало у хората след 11 години властване на ВМРО-ДПМНЕ. И това – реваншизмът, е една от сериозните опасности пред новия кабинет начело със Зоран Заев.Познавам манталитета на македонците, във всяка смяна на властта те виждат възможност за себеустройване. А това може да стане само чрез уволнение и освобождаване на други хора, които по всякакъв начин са се стремили да седнат на бюрократичния стол. Администрацията в страната е мястото, където работещите там имат сигурно заплащане в края на всеки месец, независимо от това дали са работили като хората или не. Партизирана до крайна степен, превърната умишлено в резервоар за електорални гласове на управляващата партия, която и да е тя, македонската администрация, раздута до краен предел, въпреки призивите и обещанията за намаляване, е желаното работно място на всички онези, които са от другата партия, и които сега виждат шанс за реванш тъкмо в това да изместят “противника” от удобния и относително платен чиновнически стол. Поставил съм си за задача да внимавам как ще тръгнат назначенията и уволненията в администрацията, за да си дам сметка дали Заев ще успее да изпълни обещанието си да не прави резки движения в това отношение, или старата практика да се сменя всичко от портиера до министъра отново ще победи. Какво да се прави, при положение, че статистиката отчита повече от 30 на сто безработни, държавната администрация е най-сигурното и платено място в държавата.Ето, гледам една снимка на екипа на новия министър на културата Роберт Алагьозовски. Е, половината от тези хора ги познавам, знайни и незнайни творци, които седнаха в ръководството на културата още в първия работен ден на новия кабинет, без дори още да са си сменили дрехите от вчерашните протести тук и там в Скопие.Иначе във всички свои прояви през последните дни Зоран Заев се опита да говори и да изглежда като модерен европейски политик, или поне като контрапункт на Никола Груевски. Някои приеха безрезервно състава на кабинета му от 25 човека. Според мен, пък и според македонската традиция, твърде много хора, но ми се струва, че това не е оптималният вариант, който в момента е нужен на държавата. Има няколко интересни имена – това на външния министър, непартийния Никола Димитров. Той отдавна е познат в македонската дипломация. Бил е заместник-министър, съветник по сигурността, водел е екип за преговори с Гърция за името на страната, два пъти посланик – в САЩ и в Хага. Накрая, скъса с Груевски, хвърли се да работи в международни организации, но никога не загуби чувствителността си към проблемите в Македония. Дете на изявени привърженици на “историческото ВМРО” – майка Ратка и баща Димитър, Никола обеща като министър да се хвърли да оправя отношенията на Македония с нейните непосредствени съседи. Затова, каза той в нощта след избора, първите държави, където ще ида на посещение, ще бъдат тези от комшулука. Сигурно и в България. У нас, впрочем, той има много приятели…В търсенето на баланси между коалиционните партньори в правителството на Заев ми се струва, че мярката е била доста нарушена. Осем министри без ресор – това се случва за първи път. Но ако видиш имената им и от коя партия идват, ще си направиш тъкмо извода, който и аз правя – за всекиго по нещо. При това крехко мнозинство от 62 депутати, след като Движението “Беса” отказа да влезе в правителството, трябва да се бориш за всеки глас. А “Беса” официално се отказа, защото съставът не бил достатъчно реформаторски настроен. Истината е друга. Хората на Билял Касами отказаха участие заради присъствието на Демократичния съюз за интеграция на Али Ахмети, при това солидно с двама вицепремиери и четирима министри в кабинета. Е, и това го има – вътрешно-албанският спор също си има своите особености. Някъде прочетох мнение на един от българските посланици в Македония, че броят на албанците в правителството бил необичайно висок. Така е, но лично не виждам нищо странно и опасно. Заев декларира, че един от приоритетите му ще бъде бързото членство на Македония в НАТО и после в ЕС.Хора, ако в Македония има сериозно и активно лоби за евро-атлантическия път на страната, това лоби са тъкмо албанците, независимо от коя партия идват. Албанците може да си имат миражи да живеят в една държава, но всички те искат страната, в която сега пребивават и живеят, да върви напред към НАТО и ЕС. И се гледат едни други – ама как така Албания стана членка на НАТО през 2008-а, а Македония отпадна, въпреки че имаше най-добри шансове на срещата на върха в Букурещ?На албанците им дойде до гуша от “патриотичните игри” на Груевски, свързани и с името, и спора с Гърция, и от това да спази препоръката от Атина, че Македония няма да влезе в ЕС, преди Сърбия, историческия приятел и партньор на Гърция. За съжаление, за промяна на тази ситуация не достигна критична маса сред албанците, но още не е късно нещата да бъдат променени.Зоран Заев започна оптимистично премиерския си мандат. Не знам дали си дава ясна сметка какво го чака при този нова опозиция, която вече няколко дни не е власт. Е, ще поживеем, ще видим.", "date": "2017.06.03", "title": " Вместо менче с вода – куршуми за щастие\t\t\t"}
{"url": "https://trud.bg/%d0%bc%d0%b8%d1%81%d0%b8%d1%8f-%d0%b7%d0%b4%d1%80%d0%b0%d0%b2%d0%b5-%d1%86%d1%8f%d0%bb-%d1%83%d0%b8%d0%ba%d0%b5%d0%bd%d0%b4-%d0%b2-%d1%81%d0%be%d1%84%d0%b8%d1%8f/", "text": "Над 80 участници представят продукти и услуги Безплатни медицински прегледи,дегустации на козметика и храни, много спорт и музика в Княжевската градинаС богата програма през целия уикенд продължава изложението ”Мисия Здраве”, което се провежда за пета година в Княжевската градина в София, с подкрепата на Столична община и медийното партньорство на вестник ”Труд”. Първият ден на събитието премина при огромен интерес и стотици хора се включиха в безплатните изследвания и консултации от специалисти в 10 области на медицината.Над 80 изложители представят още здравословни продукти и услуги, фармацефтика, био козметика и много други. От 10 до 12 ч. и от 14.30 до 16 ч. днес и утре посетителите могат безплатно да се прегледат при специалист ортопед, като е желателно да се носят рентгенови снимки. И през двата дни  се провеждат очни прегледи, измерване на кръвна захар, определяне на риска от развитие на диабет, мерене на кръвно налягане, ЕКГ и консултации по сърдечно-съдови проблеми, дерматологични консултации и много други.Днес и утре от 12 до 14 часа ще има и безплатно почистване на лице.Този следобед ще има и уроци по ролери за начинаещи. И през двата дни може да участвате в групови фитнес-упражнения, танци. йога, канго джъмбс и тап аут.  Планирани са турнири за любители по волейбол, бадминтон и тенис на маса.За финал на днешния ден ще има музикална програма под мотото ”Събота вечер – Diva Street Party”. Неделята ще започне с 5 км. бягане в парка. Програмата за деня ще продължи до 16 часа с уроци по танци, канго джъмбс и много други.", "date": "2017.06.03", "title": " „Мисия Здраве“  цял уикенд в София"}
{"url": "https://trud.bg/100-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d1%88%d1%83%d0%bc%d0%b5%d0%bd%d0%b5%d1%86-%d0%bf%d0%b8%d0%bb-%d0%b1%d0%b8%d1%80%d0%b0-%d0%bf%d1%80%d0%b5%d0%b4-%d0%b1%d0%bb%d0%be%d0%ba/", "text": "Шуменец трябва да плати 100 лв. глоба, след като бил изловен от полицаи, че консумира бира на открито пред жилищен блок в района на автогарата.На А.С. е съставен акт за нарушението, издадено е и наказателно постановление от кмета, а мъжът се пробвал да намали санкцията с обжалване пред Районен съд-Шумен. Магистратите обаче потвърждават наказанието, то е минималното възможно според общинската Наредба 1 за поддържане и опазване на обществения ред.В нея се забранява употребата на алкохолни напитки и бира по всяко време на денонощието на открито по улици, тротоари, паркове и междублокови пространства, дворовете на училища, ясли и градини, с изключение на случаите на организирани и разрешени по законния ред организирани прояви.Решението по случая подлежи на обжалване пред Шуменския административен съд.", "date": "2017.06.03", "title": " 100 лв. глоба за шуменец, пил бира пред блока"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b1%d0%b8%d1%82%d0%ba%d0%b0%d1%82%d0%b0-%d1%81-%d0%bf%d0%be%d0%b6%d0%b0%d1%80%d0%b0-%d0%b2-%d1%88%d0%b8%d1%88%d0%bc%d0%b0%d0%bd%d1%86/", "text": "24 часа, след като , регионът остава силно задимен, предава Вчера 12 екипа огнеборци се бориха с пламъците, като обектът остана под наблюдение и през цялата нощ. Всеки от автомобилите носи по 4 тона вода, като запасът бива изразходен буквално за минута. Заради проблем с водоснабдяването на завода се наложи пожарникарите да правят десетки курсове до околните населени места.Тази сутрин пламъци не се виждат, но силно токсичният пушек се стеле из голяма част от Горнотракийската низина. Усеща се и характерна миризма. Мобилни станции на екоминистерството и РИОСВ правят замервания, като в Белозем бяха установени завишени количества циановодород.Властите препоръчват на хората да избягват излизането навън през следващите няколко дни.По първоначални данни аварията е била причинена от мълния. ", "date": "2017.06.03", "title": " Продължава битката с пожара в Шишманци"}
{"url": "https://trud.bg/%d1%80%d0%be%d0%b4%d0%b6%d1%8a%d1%80-%d1%83%d0%be%d1%82%d1%8a%d1%80%d1%81-%d0%bf%d0%b8%d1%82%d0%b0-%d1%82%d0%be%d0%b2%d0%b0-%d0%b6%d0%b8%d0%b2%d0%be%d1%82-%d0%bb%d0%b8-%d0%b5/", "text": "Световната премиера на „Is This The Life We Really Want?“ (букв. – Това ли е животът, който наистина искаме?) се състоя вчера. Това е първият солов рокалбум от 25 години насам на Роджър Уотърс, творческия гений в Pink Floyd.„Is This The Life We Really Want?“ излиза на физически носител на CD и на двойна винилова плоча (180-gr/2-LP). Всички формати на албума (във физическа и дигитална версия) са налични за поръчка в musicmall.bg тук: http://bit.ly/2qIcKBK. и в дигиталните платформи. „Is This The Life We Really Want?“ се издава в България в деня на световната премиера от Вирджиния Рекърдс/Sony Music.Заедно с премиерата на албума, Роджър Уотърс стартира и световно турне, озаглавено „Us + Them Tour“. Обявени са датите само за северноамериканската част на турнето, която започна с концерт на 26 май в Канзас Сити, САЩ, и ще приключи на 28 октомври във Ванкувър, Канада.Последният студиен албум на Роджър Уотърс „Amused To Death“ излезе през 1992 г. Преди 25 години този концептуален проект постави пред обществото ни въпроса за силата и хипнотичната мощ на телевизията и медиите в ерата на Първата война в Залива. Дългоочакваното последващо действие идва сега, през 2017 г., с „Is This The Life We Really Want?“ – един решителен коментар за съвременния свят и несигурните времена.Както изглежда, новият студиен албум на Роджър Уотърс ще извърви пътя до емблематичните класики на Pink Floyd като албумите „Animals“ и „The Wall“.Новият албум е продуциран и миксиран от Найджъл Годрич, работил по проектите на Radiohead, Пол Маккартни, Beck, U2 и др. Албумът включва 12 нови авторски композиции, написани от Роджър Уотърс. Текстът към песента ‘Wait for Her’, включена в албума, е вдъхновен от английския превод от неизвестен автор на поемата „Lesson from the Kama Sutra (Wait for Her)” от палестинския поет – Махмуд Даруиш.Музикантите, участвали в студийните записи на „Is This The Life We Really Want?“, са: Roger Waters (вокали, бас китара), Nigel Godrich (аранжимент, саунд дизайн, клавишна, китари), Gus Seyffert (бас, китара, клавишни), Jonathan Wilson (китара, клавишни), Joey Waronker (барабани), Roger Manning (клавишни), Lee Pardini (клавишни), Lucius, Jessica Wolfe и Нolly Proctor (вокали).   Списък на песните в This The Life We Really Want?1. When We Were Young2. Déjà Vu3. The Last Refugee4. Picture That5. Broken Bones6. Is This The Life We Really Want?7. Bird In A Gale8. The Most Beautiful Girl9. Smell The Roses10. Wait For Her11. Oceans Apart12. Part of Me Died", "date": "2017.06.03", "title": " Роджър Уотърс пита:  Това живот ли е?!\t\t\t"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%b7%d0%b0%d0%bf%d0%bb%d0%b0%d1%88%d0%b2%d0%b0%d0%bb-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d1%80%d0%b0%d0%b4%d0%b5%d0%b2-%d0%b8-%d0%bd%d0%b8/", "text": "Мъжът, който , е освободен. Това съобщи пред БТВ вътрешният министър Валентин Радев.Мъжът е потвърдил, че е пратил есемес до Нинова, в който е имало закани срещу нея и държавния глава.Той е подписал предупредителен протокол. Вече е освободен, заяви Валентин Радев. Той отказа да даде повече подробности за мъжа, както и да уточни дали задържаният има психическо заболяване.По думите на МВР шефа, подобни случаи със закани към политици и партии са ставали и друг път.", "date": "2017.06.03", "title": " Мъжът, заплашвал президента Радев и Нинова, е освободен\t\t\t"}
{"url": "https://trud.bg/%d0%b2%d0%b5%d1%87%d0%b5-%d0%bc%d0%b5%d1%81%d0%b5%d1%86-%d0%b8%d0%b7%d0%b4%d0%b8%d1%80%d0%b2%d0%b0%d1%82-35-%d0%b3%d0%be%d0%b4%d0%b8%d1%88%d0%b5%d0%bd-%d1%80%d0%be%d0%b4%d0%be%d0%bf%d1%87%d0%b0%d0%bd/", "text": "Вече месец няма следа от изчезналият 35-годишен Владимир Куцев, който е родом от смолянското село Река, информира . Следите му се губят от 1 май. Мъжът работи в Обернхаузен, Германия от близо 3 години, в сферата на строителството. За последно той се чул с майка си на 30 април. Колеги на мъжа установили, че го няма, когато отишли да го викат за работа сутринта в понеделник.По думите им, Владимир бил излязъл със сина на шефа си, албанец по произход, да се почерпят в нощта срещу 1 май. Бащата на Владимир е ходил до Германия, за да го търси. Срещал се е местните власти, но не научил от тях много. Приятелите му също нямали повече информация.„Сигурни сме че органите на реда работят и търсят сина ни, но до нас не стига никаква информация. Опитваме се да се сдобием с такава чрез посолство, външно министерство, полиция, но от никъде нищо“, коментира майка му Росица. По думите на майката Владимир е спокоен, никога не е правил проблеми и скандали и е нямал работа с полицията.При албанския си работодател Халил Ораца работил повече от две години. Владимир е бил за последно в България за Нова година, след което на 9 януари е заминал отново на работа в Германия. Мъжът е обявен за издирване от Интерпол. Близките умоляват всеки, който има някаква информация, да сигнализира органите на реда.", "date": "2017.06.03", "title": " Вече месец издирват 35-годишен родопчанин, изчезнал в Германия"}
{"url": "https://trud.bg/%d0%b8%d0%b7%d0%b1%d0%b0-%d0%b1%d1%80%d0%b0%d1%82%d1%8f-%d0%bc%d0%b8%d0%bd%d0%ba%d0%be%d0%b2%d0%b8-%d0%b2%d0%b4%d1%8a%d1%85%d0%bd%d0%be%d0%b2%d0%b8-%d0%b2%d0%b8%d1%80%d1%82%d1%83%d0%be%d0%b7%d0%b8/", "text": "Невероятните вина на изба „Братя Минкови” са новите посланици на България сред културния и музикален елит на света. Класически, изискани и издържани в най-добрите традиции на Стара Европа, те очароваха виртуозите на Миланската скала. По време на впечатляващия си концерт у нас, 15 от най-добрите инструменталисти и концертмайстори покориха родната публика със завладяващите си изпълнения, но самите те бяха запленени от класата и уникалния вкус на златната българска селекция, спечелила едни от най-престижните отличия на планетата.И защото храната, виното и музиката са неизменна част от италианското ежедневие, след концерта виртуозите от Ла Скала и виртуозните вина на „Братя Минкови” си дадоха среща в очарователния ресторант VinSanto. Макар открит наскоро, той бързо се превърна в притегателен център за ценителите на автентичната италианска кухня. Тримата “тенори” на ресторанта – собственикът Андреа Паломбини, салонният управител Масимо Саета и готвачът Нино лично поднесоха на талантливите изпълнители вината от сериите Jamais Vu и Minkov Brothers, които отлично хармонират на кулинарните шедьоври от Ботуша, подготвени по стари италиански рецепти. Изпълнителите на Миланската скала припознаха творчеството си в розето Jamais Vu – деликатно, елегантно и класическо – точно като музиката, която създават и пренасят в цял свят. Но виното, което истински ги впечатли бе златното Minkov Brothers Cabernet Sauvignon, спечелио най-голямата световна винена награда – Златен медал от Decanter`2016 във Великобритания.Изборът на дегустаторите от ресторант VinSanto не беше случаен. Те оцениха високо факта, че емблематичните вина съчетават новаторския дух на енолозите от избата с хилядолетното фамилно наследство, завещано им от прочутите карнобатски винари Братя Минкови. Гостите останаха очаровани да научат, че легендарната българска винарна е със 135-годишна история и по цял свят е синоним на високо качество и собствена идентичност. Талантливите музиканти на Миланската скала признаха, че почитта към семейството и традициите са ония ценности, които правят българите и италианците толкова близки. След края на вечерята те си обещаха, че при следващото си посещение в България с удоволствие ще посетят избата, където винената магия се твори ежедневно.Срещата на Виртуозите от Миланската скала с класическите вина на изба „Братя Минкови” остави приятен, дълъг и запомнящ се финал, точно както би направило едно хубаво вино, разказа собственикът на ресторант VinSanto, Андреа Паломбини. Гостоприемството, кулинарните шедьоври и българските вина допринесоха за приятното изкарване на всички гости, а вечерта премина типично по италиански – забавно, шумно и много вкусно.", "date": "2017.06.03", "title": " Изба „Братя Минкови“ вдъхнови виртуозите на Миланската скала"}
{"url": "https://trud.bg/%d0%b2%d0%bb%d0%b0%d0%ba-%d1%83%d0%b4%d0%b0%d1%80%d0%b8-%d0%ba%d0%be%d0%bb%d0%b0-%d0%bd%d0%b0-%d0%b6-%d0%bf%d1%80%d0%b5%d0%bb%d0%b5%d0%b7-%d0%bf%d1%80%d0%b8-%d1%81%d0%b5%d0%bb%d0%be-%d1%82%d1%80%d1%83/", "text": "Пътнически влак, пътуващ по направлението Пловдив – Карлово, е блъснал автомобил, опитал се да премине при спуснати бариери на жп прелез в село Труд, съобщиха от областната дирекция на МВР.Според първоначалните данни, вчера малко след 19 ч при спуснати бариери на жп прелеза в село Труд през линиите е преминал лек автомобил „Опел“, който е бил блъснат от преминаващ пътнически влак.Водачът на автомобила, 57-годишен мъж от село Строево, е настанен в болница в тежко състояние.", "date": "2017.06.03", "title": " Влак удари кола на жп-прелез при село Труд, шофьорът е в тежко състояние"}
{"url": "https://trud.bg/%d1%82%d0%b0%d0%b9%d0%b3%d1%8a%d1%80-%d1%83%d1%83%d0%b4%d1%81-%d0%bf%d0%b0%d0%b4%d0%bd%d0%b0%d0%bb%d0%b8%d1%8f%d1%82-%d0%b8%d0%b4%d0%be%d0%bb-2/", "text": "От няколко дни Тайгър Уудс гледа света с уморено подпухнало лице от снимката, която полицията във Флорида разпространи, след като го арестува за шофиране под въздействие на някакви вещества. Оказва се, че не е бил нито пиян, нито дрогиран. Намерили го посред нощ заспал зад волана на своя черен мерцедес с включен двигател. Колата стояла в дясната лента, с включен мигач, спукани гуми и повредени джанти от страната на шофьора. Той не знаел къде се намира, реагирал объркано и неадекватно. Причината – комбинация от четири силни лекарства. Едно от тях е мощният обезболяващ препарат викодин за следоперационни болки, който има упойващо действие и предразполага към пристрастяване. Преди месец Тайгър претърпя поредната операция на гърба заради стара контузия. Така че тезата с медикаментите звучи достоверна.Тъй като американските катаджии не прощават, спортистът няма как да се размине (поне) с две административни наказания – за шофиране под въздействие на упойващи вещества и за неправилно паркиране. По ирония на съдбата свободното падане на Уудс от звездната орбита по спиралата на земното притегляне към човешките пороци започва с друг пътен инцидент.В едно ноемврийско утро през 2009 г. той осъмва с квитанция за глоба за невнимателно шофиране върху посмачкания си джип „Кадилак“ пред дома. Обяснението му, че стъклото на шофьорската врата е счупено със стик за голф от съпругата му Елин Нордегрен, която искала да му помогне да излезе заради блокирала ключалка, изглежда наивно. Красивата шведка, бивш фотомодел и майка на двете им деца, може наистина е удряла по автомобила, но по друга причина.Само два дни по-рано булевардната преса гръмва с разкрития за забежка на Тайгър с управителка на нощен клуб. Това е първата, но не и последната дама със съмнителна репутация, на която приписват връзка с голфъра. В следващите седмици се появяват десетки жени с претенции, че са били с него. Техните скандални разкази чупят на хиляди парченца кристалния образ на големия шампион и примерен баща. Ровейки в личния му живот, жълтите медии пресмятат, че докато е бил женен е имал връзка със 121 жени (в това число порно актриси, стрийптизьорки, сервитьорки и дори дъщерята на съседката).По онова време Уудс е на 33 години – в апогея на славата си. Станал е първият спортист в историята, спечелил повече от 1 милиард долара. С желязна психика, убийствено точни и удивително дълги удари, буквално изтезава конкурентите си в (почти) всеки турнир. Няма кой да го спре. Играе 18 дупки средно с 0,8 удара по-малко от останалите. В голфа тази разлика е като резултатът от последния мач между ЦСКА и „Левски“ – 3:0. Чупи рекорди и канони във вековен и консервативен спорт като голфа. С парче желязо в ръце върши чудеса с най-непокорната топка в спорта. Един от малкото му приятели – баскетболният магьосник и голфър в свободното си време – Майкъл Джордан, казва: „Ако правеше същите неща с баскетболната топка, щеше да е много по-велик от мен.“Когато гръмват първите скандали, Тайгър притежава 14 победи в четирите мейджър турнира (Мастърс, Ю Ес Оупън, Бритиш Оупън и PGA Чемпиъншип). Единствено легендарният Джак Никлаус има повече – 18. Изглежда само въпрос на време Уудс да подобри и този рекорд. Дотогава не се е огъвал под натиск, дори когато губи своя баща и учител – Ърл – през 2006-а, се съвзема бързо и прави една от най-силните си години, като само два месеца след погребението (при това без тренировки) печели поредния голям турнири със сълзи на очи.Днес Уудс е на 41 години. От номер едно в световната ранглиста, където прекарва 683 седмици (над двойно повече от следващия Грег Норман), се свлече до 876-о място миналата седмица. Отдръпнаха се някои от големите му спонсори. С малък проблясък през 2013-а, играта му става все по-слаба. От онова ноемврийско утро през 2009-а не е печелил нито един голям турнир. Нещо повече – от 2015 г. насам е участвал само в две състезания, тази година е изиграл официално едва 54 дупки, а последната операция отпреди месец бе четвърта поред на гърба. Катаклизмите в спортната кариера резонираха в личния му живот, а може би е обратното. Жена му Елин си тръгна с половин милиард долара от неговата банкова сметка. Не се получи и тригодишната му връзка с ослепителната кралица на алпийските ски Линдзи Вон. Изобщо напоследък нищо не му се получава, макар че си търси занимавки с дизайн на голф игрища, видео игри и с новия си ресторант. Признава си: „Единственото, което искам да правя, е да играя професионален голф“. Но това в момента изглежда невъзможно. Във вените му тече смесена кръвЕлдрик Тонт Уудс е роден от смесения брак между американеца Ърл Уудс и азиатката Култида, в чиито вени тече тайландска, китайска и холандска кръв. Бащата е мулат, полковник, участник във Виетнамската война. Среща майката по време на командировка в Тайланд. Първото име на сина им Елдрик, започва и свършва с буквите на двамата родители (от англ. – Earl и Kultida). Второто му име Тонт е тайландско. Като малък започват да го наричат Тайгър в чест на приятел на баща му – полковник, на когото казвали Тигъра. За негоИма нужда от подкрепаМъчно ми е за него. Той е изключително голяма фигура в историята на голфа. Сега има нужда от силна подкрепа от много хора. Аз ще бъда един от тях. Винаги съм мислил, че ако някой някога ще подобри моя рекорд от победи в мейджър турнирите, това ще бъде Тайгър. Не е залитал по дрога и алкохолТайгър е готино момче. Почувствах единствено състрадание, когато научих, че пак има проблеми. Тъжно е, защото го намирам за добър човек и много добър баща. Когато се срещахме, той никога не е залитал по алкохол или по наркотици. Хората трябва да му подадат ръка, вместо да го ритат, докато е паднал. Още го обичамТайгър е феноменален играч на голф и страхотен човек. Аз го обичах и още го обичам. Връзката между нас не се получи. И двамата живеем на много високи обороти и бяхме дълго време далеч един от друг. Прекарахме три вълнуващи години заедно. Останахме приятели. Искам да му се случват само хубави неща. Беше едно хърбаво момчеТайгър беше едно хърбаво момче на 21 години, когато спечели първия си „Мастърс“ през 1997-а. Сега е планина от мускули. Организмът не прощава онова, което му се причинява. Няма как да играеш същия голф с различно тяло. Оттам тръгнаха много от проблемите му. Първо ударът му пострада, после и личният му живот.", "date": "2017.06.03", "title": " Тайгър Уудс – Падналият идол"}
{"url": "https://trud.bg/%d1%84%d0%be%d0%bd%d0%b4%d0%b0%d1%86%d0%b8%d1%8f-%d0%be%d1%80%d0%bb%d0%b8%d0%bd-%d0%b0%d0%bd%d0%b0%d1%81%d1%82%d0%b0%d1%81%d0%be%d0%b2-%d0%bf%d0%be%d1%81%d1%82%d0%b0%d0%b2%d1%8f/", "text": "Четири важни проекта вече се подготвят с пълна сила от фондацията „Орлин Анастасов“, създадена в края на миналата година. Световноизвестният бас сподели пред журналисти за дейността на фондацията си.Първият проект – „Софийска панорама“, ще бъде открит със спектакъл в зала 1 на НДК на 22 юни. Ще се играят двете едноактни опери „Палячи“ от Леонкавало и „Селска чест“ от Маскани. Дебют на българска сцена ще направи световноизвестният литовски тенор Кристиан Бенедикт, който по думите на Орлин Анастасов, е най-добрият „Отело“ в света. Той ще изпълни Кания в „Палячи“. Сред звездите в постановките са братът на баса – тенорът Венцеслав Анастасов, и мецосопраното Йоана Железчева. Баритонът от Варненската опера Пламен Димитров ще влезе в образа на Алфио в „Селска чест“, а Свилен Николов ще е Силвио. Режисьор ще е Паоло Паница, а диригент – швейцарската възпитаничка Вилиана Вълчева. Тя не е единственият млад музикант в проекта. Ще чуем и тенора от Варненската опера Борис Луков (Арлекин в „Палячи“). Ще дебютират и още 22-годишната Анита Огнянова като Лола в „Селска чест“ и 26-годишният Яни Николов, който ще бъде Пепе в „Палячи“.Последните двама са сред избраните от фондацията 10-има млади изпълнители, които ще участват тази година в първото издание на фестивала „Дионисия“ на о. Корфу. Младите таланти (6-има от тях българи) са подбрани с три кастинга – в Рим, в София и на о. Корфу, за конкретни роли и ще бъдат обучавани от светила в оперното пеене. „Поканил съм дирекциите на над 200 оперни театъра в Европа и известни оперни критици”, каза басът.Фестивалът ще се провежда през септември от 2017 до 2021 г. в старата крепост в Керкира. Концепцията е вдъхновена от древните ритуални игри, посветени на култа към Дионисий. Това лято заглавията ще бъдат „Норма“, „Аида“, „Кармен“ и „Севилският бръснар“. С „Кармен“ Орлин Анастасов ще направи режисьорския си дебют – нещо като репетиция преди основния режисьорски дебют, който планира. Маестро Анастасов ще режисира операта „Борис Годунов“ за Мартенски музикални дни догодина.Третият, най-мащабен проект ще бъде обявен на 15 юни на сайта на фондацията. Орлин Анастасов загатна, че ще е серия концерти, които ще се проведат из цялата страна – по 10-15 на месец. Целта е от една страна просветителска. „Има хора в България, които не знаят какво е опера“, казва Анастасов. От друга – избраните млади оперни певци да натрупат сценичен стаж.Междувременно фондация „Орлин Анастасов“ подготвя и 4 копродукции с консерваториите на Корфу, Тирана, Сплит и Триесте.Орлин Анастасов е отменил ангажиментите си до края на годината, за да работи по проектите на фондацията.", "date": "2017.06.03", "title": " Фондация „Орлин Анастасов“ поставя „Селска чест“ и „Палячи“ в зала 1 на НДК"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b4%d0%b0-%d0%b4%d0%b0/", "text": "Нека Корнелия Нинова да даде отчет за това, което са направили, когато са имали тази възможност срещу групата на „Наглите“. Това каза заместник-председателят на ГЕРБ и председател на парламентарната група Цветан Цветанов пред БТВ.Според него „Наглите“ няма как да се поправят. Той поясни, че е имало 12 доказани случая, а 13-тия е бил за опит за отвличане. „Отвличанията бяха 19“, посочи той.Цветанов коментира, че всички негови колеги, с които са имали пряко участие в работата на „Наглите“, са били обидени след като се е заговорило, че ще бъдат освобождавани двама от групата предсрочно. По думите му тези две лица са хора, които са структурирали групата си, но преди това са извършили доста други престъпления, за да могат да се интегрират и да станат една достатъчно добре йерархично изградена структура и да започнат да правят отвличания.Според Цветан Цветанов няма промяна в законодателството за предсрочното освобождаване на лица, които изтърпяват съответните си наказания. „Има една единствена промяна, че вече няма тази тричленна комисия, която да информира съда. Сега в момента администрацията на затвора, психологът и социалният работник са тези, които информират съда и съдията взима по вътрешна убеденост дали трябва да бъдат освободени предсрочни“, коментира той.Във връзка с думите на лидера на БСП Корнелия Нинова, че ГЕРБ са приели промени в НПК, които са позволили на хора като „Наглите“ да излязат предсрочно и БСП ще внесе законопроект, така че тези поправки да отпаднат, Цветанов заяви: „Смятам, че точно от БСП нямат абсолютно никакво морално право да дават каквато и да е била оценка. Точно в техния период страната ни беше емблематично известна, както с поръчковите убийства, така също и с въоръжените грабежи. По думите му две години и половина БСП са управлявали и е имало 18 отвличания. Той попита защо не дадат отчет за това, което са имали възможност да реализират в законодателството и организацията на работа в системата за сигурност.„Обмислях вариант, ако има още едно отвличане да си подам оставката, защото нямах моралното право да остана министър на вътрешните работи и да представлявам моята партия като такъв, ако имаше такава поредица от отвличания, които имаше в управленския мандат на БСП“, посочи Цветан Цветанов.", "date": "2017.06.03", "title": " Цветан Цветанов: Корнелия Нинова да даде отчет какво правителството с мандата на БСП направи срещу „Наглите“"}
{"url": "https://trud.bg/%d0%b0%d1%80%d0%b5%d1%82%d0%b0-%d1%84%d1%80%d0%b0%d0%bd%d0%ba%d0%bb%d0%b8%d0%bd-%d1%89%d0%b5-%d0%b8%d0%b7%d0%b4%d0%b0%d0%b4%d0%b5-%d0%bd%d0%be%d0%b2-%d0%b0%d0%bb%d0%b1%d1%83%d0%bc/", "text": "Иконата на соул музиката Арета Франклин планира да издаде нов албум през януари следващата година, съобщи . Той ще включва песни, над които е работила заедно с Елтън Джон, Лайънъл Ричи и Стиви Уондър.„Смятам, че албумът ще включва 10-11 песни”, сподели 75-годишната певица –„Една песен се пише от Лайънъл, а друга – от Стиви. И двете са нови”, добави още тя.„Кралицата на соула”, както е наричана Франклин, разкри, че желанието й да записва песни е силно, каквото винаги е било и е концентрирала вниманието си върху изявите си на сцената поради напредналата си възраст, но би тръгнала отново по турнета, ако здравето й го позволявало.„Човек се изморява, след като 54 години е пътувал ”, споделя певицата – „Нищо не продължава вечно” .", "date": "2017.06.03", "title": " Арета Франклин ще издаде нов албум"}
{"url": "https://trud.bg/%d0%b1%d0%b8%d0%b2%d1%88-%d0%b2%d0%be%d0%b5%d0%bd%d0%b5%d0%bd-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%b2-%d0%ba%d1%80%d0%b0%d0%ba%d0%b0-%d1%81%d0%b2%d0%be%d0%b9-%d1%81%d1%8a%d1%81/", "text": "44-годишен мъж е прострелян в крака след скандал в кв. „Тракия“ в Пловдив. Това съобщават от Областната дирекция на МВР-Пловдив. Сигналът за инцидента е подаден на телефон 112 в 08:20 часа тази сутрин. Според първоначалната информация пред блок в квартал „Тракия“ е възникнал скандал, при който 56-годишен мъж, бивш военен, е прострелял в крака с пистолет негов 44-годишен съсед.Пострадалият е в болница за оказване на спешна медицинска помощ. Скандалът е възникнал между 56-годишния мъж и двете деца на пострадалия, които са разхождали домашни кучета. Бившият военен се е скарал на децата, като след това се е намесил и техния баща. В резултат на скандала, 56-годишният мъж е стрелял срещу бащата и едното куче, което е откарано спешно на ветеринар. Стрелецът е задържан от полицията. Правят се огледи на произшествието. По случая работят служители на Пето районно полицейско управление.", "date": "2017.06.03", "title": " Бивш военен простреля в крака свой съсед след скандал в Пловдив"}
{"url": "https://trud.bg/%d0%b5%d0%ba%d0%be%d0%bb%d0%b0%d0%b1%d0%b8%d1%80%d0%b8%d0%bd%d1%82-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b0-%d1%81/", "text": "Еколабиринт ще има за първи път в Пловдив тази година навръх 5 юни – Световния ден на околната среда, като той ще бъде поставен в Цар Симеоновата градина, съобщиха организаторите на инициативата от РИОСВ. Проявата се провежда съвместно с Община Пловдив и „ЕкоПак България“ АД и е част от информационно-образователната акция за разделно събиране на отпадъци и за опазване на околната среда под надслов „Да бъде по-чист, по-зелен и по-красив моят Пловдив“. Еколабиринтът е съоръжение с образователен и увлекателен характер и е ориентирана към деца на възраст от 10 до 12 години.Всеки участник трябва да отговори на 11 въпроса за опазването на природата и ползите от рециклиране. При правилни 11 отговора всяко дете стига до изхода и печели награда – плакат със застрашено от изчезване животно, включено в Червената книга на България. Върху еколабиринта са изрисувани изображения на защитени видове животни и растения в страната.В отделен кът експерти на РИОСВ-Пловдив и дирекция „Екология и управление на отпадъците“ в община Пловдив ще информират учениците за биологичното разнообразие в Цар Симеоновата градина и в областта. Стартът на кампанията за Световния ден на околната среда ще бъде даден в понеделник от 11 часа, а в инициативата се очаква да се включат над 100 деца от Пловдив и 20 от Община Куклен, които участваха с творби в националните конкурси за детски рисунки през 2015 и 2016 г. Мотото на кампанията за Световния ден на околната среда тази година е „Свързване на хората с природата“.", "date": "2017.06.03", "title": " Еколабиринт за първи път в Пловдив за Световния ден на околната среда"}
{"url": "https://trud.bg/%d1%81%d1%8a%d1%80%d0%b1%d0%b8%d1%8f-%d1%81%d0%b5-%d0%bc%d0%b5%d1%81%d0%b8-%d0%b2%d1%8a%d0%b2-%d0%b2%d1%8a%d1%82%d1%80%d0%b5%d1%88%d0%bd%d0%b8%d1%82%d0%b5-%d1%80%d0%b0%d0%b1%d0%be%d1%82%d0%b8-%d0%bd/", "text": "Според новия министър на външните работи на Македония Никола Димитров Сърбия се намесва във вътрешните работи на страната, предаде скопското електронно издание „Локално“. Той заяви това във връзка с присъствието на служителя на сръбските тайни служби Горан Живалиевич в македонския парламент по време на т.нар. кървав четвъртък.„Ще се опитам да затворя този въпрос със Сърбия без особени скандали, но това не е добро начало. В парламента на практика имаше опит за преврат, който се провали. Не може ваш служител да бъде част от тълпата, която влезе в парламента, и вие да твърдите, че не се месите във вътрешните ни работи. По-ярък пример за намеса във вътрешните работи на една държава не може да се намери „, заяви Димитров пред сръбски медии. Според него не е добре „изграждането на нови отношения със Сърбия да започва със скандали“.", "date": "2017.06.03", "title": " Сърбия се меси във вътрешните работи на Македония, заяви външният министър Никола Димитров"}
{"url": "https://trud.bg/%d1%88%d1%83%d0%bc%d0%b5%d0%bd-%d0%ba%d0%b0%d0%bd%d0%b8-%d0%bd%d0%b0-%d0%b8%d0%b7%d0%ba%d0%b0%d1%87%d0%b2%d0%b0%d0%bd%d0%b5-%d0%bd%d0%b0-1300-%d1%81%d1%82%d1%8a%d0%bf%d0%b0%d0%bb%d0%b0/", "text": "Шумен кани на състезание по скоростно изказване на 1300-та стъпала до Паметник „Създатели на българската държава“. Стартът е в неделя от 10 ч. в подножието – градинката до общината, а до това време се очаква стотици ентусиасти да се регистрират.Инициативата се провежда за втори път, миналата година идеята тръгна от местния велоклуб „Илчов баир“. Тогава събра 155 участници на възраст от 8 до 64 г. Купата спечили учителят по философия от Разград Ивайло Атанасов с най-добро време 7,37 минути.Ентусиастите ще бъдат разделени в девет групи по възраст и пол. Първата е деца до 10 г., ще има и за ветерани мъже и жени над 40 г. С медали ще се окичат първите трима във всяка категория. Раздаването им е на Паметника, където са предвидени и подкрепителни напитки. Освен това ще бъде разиграна и атрактивна томбола с велосипеди, тротинетки и други привлекателни награди измежду всички участници в качването на стъпалата. Община Шумен и общинското предприятие „Туризъм, публични прояви и атракции“ канят и най-бавните, които обичат историята, природата и предизвикателствата.", "date": "2017.06.03", "title": " Шумен кани на изкачване на 1300 стъпала"}
{"url": "https://trud.bg/%d0%b4%d0%b0%d0%bd%d0%b8%d1%8f-%d0%b4%d0%b5%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%b8%d0%b7%d0%b8%d1%80%d0%b0-%d0%b1%d0%be%d0%b3%d0%be%d1%85%d1%83%d0%bb%d1%81%d1%82%d0%b2%d0%be%d1%82%d0%be/", "text": "След оспорвани дебати в парламента, Дания декриминализира богохулството, което в продължение на 334 години е смятано за нарушение на закона. Социалдемократите не подкрепиха предложението.Според вносителите религията не трябва да диктува какво е позволено да се говори и какво не, предава . Според досегашния закон, оскърбяване на дадена религия можеше да получи наказание до 4 месеца затвор.  ", "date": "2017.06.03", "title": " Дания декриминализира богохулството"}
{"url": "https://trud.bg/2-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b8-%d0%b6%d0%b5%d0%bd%d0%b0-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%ba%d0%b0/", "text": "2-годишно дете и 43-годишна жена са загинали при катастрофа на пътя Ямбол-Елхово, край „Каравеловско ханче“, съобщават от пресцентъра на МВР. Тежката катастрофа е станала снощи към 19.30 часа, когато 23-годишен шофьор, който управлявал лек автомобил „Ауди А4“ с бургаска регистрация, изгубил управление и се ударил в насрещно движещ се друг автомобил, управляван от 26-годишен водач.В колата с марка „Ауди“ са пътували и жена на 43 години, момче на 2 години и 21-годишна пътничка от Бургас. При инцидента е загинало 2-годишното дете и 43-годишната жена. Във втория автомобил, освен шофьора, е имало още трима души. Пострадалите са настанени в болница с различни наранявания, но са без опасност за живота.", "date": "2017.06.03", "title": " 2-годишно дете и жена са загинали при катастрофа на пътя Ямбол-Елхово"}
{"url": "https://trud.bg/%d0%bd%d0%b0%d0%b9-%d1%81%d0%b5%d1%80%d0%b8%d0%be%d0%b7%d0%b5%d0%bd-%d0%bf%d1%80%d0%be%d0%b1%d0%bb%d0%b5%d0%bc-%d0%bd%d0%b0-%d0%b4%d0%b5%d1%86%d0%b0%d1%82%d0%b0-%d1%83-%d0%bd%d0%b0%d1%81-%d0%b5-%d0%b1/", "text": "Едно от основните права на децата е детско участие – мнението им да бъде чуто особено, когато се взимат решения за тях. Това заяви пред националният омбудсман Мая Манолова по повод старта на кампанията „Нашето дете”.Като най-сериозен проблем на децата у нас тя посочи бедността, което води и до ранно отпадане от училище. „Всяко дете има право да живее в семейна среда и българските семейства трябва да бъдат подкрепени, за да раждат деца и да ги отглеждат”, добави тя.Според Манолова трябва да се върне уважението към учителите. Това е начинът според нея да се справим с агресията в училищата. Само с по-високи заплати няма да стане, каза тя и даде пример с детето от 19 училище, което искаха да бъде преместено. „ Беше смайващо как родители и учители се бяха изправили над едно 10-годишно дете и не могат да се справят с него. Тогава оценката на екипа, работил с него беше съвсем друга. Не бива да се лепят етикети”, посочи Манолова.Тя е категорична, че голяма част от насилието е в семействата и колкото и камери и охрана да сложим проблемите тръгват от семейството.Неуспешните битки с „Топлофикация” бележат целия ми мандат, каза тя. Упражнила съм всичките си правомощия – срещи, жалби и т.н. Решението на ВКС е пореден отказ на институция да застане на страната на гражданите. Не е и обосновано, не само несправедливо, коментира Манолова.Дружеството има институционален и политически чадър от десетилетия, то не може да бъде накарано да се държи уважително с клиентите си.", "date": "2017.06.03", "title": " Най-сериозният проблем на децата у нас е бедността, заяви Мая Манолова\t\t\t"}
{"url": "https://trud.bg/945-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%bd%d0%b0-%d0%bf%d1%80%d0%b5%d0%b4%d0%b2%d0%b0%d1%80%d0%b8%d1%82%d0%b5%d0%bb%d0%bd%d0%b8%d1%8f/", "text": "945 кандидат-студенти се явиха в събота на предварителния изпит по български език в Пловдивския университет „Паисий Хилендарски“, съобщиха от ректората на най-големия вуз в града под тепетата. По традиция това е най-масовият изпит и обикновено с него се открива лятната сесия. Общо 1612 кандидат-студенти ще се явят на предварителните изпити от 3 до 6 юни в ПУ „Паисий Хилендарски“. На 4 юни (неделя) ще се проведат три изпита – по биология, психология и география на България. На 5 юни (понеделник) има 4 изпита – по математика, история на България, теолoгия и химия, а на 6 юни (вторник) са насрочени тези по английски език и информатика, както и тестът със събеседване по физика.Изпитът за проверка на говорните и комуникативните способности ще се провежда от 3 до 6 юни включително всеки ден от 14 до 17 часа в Ректората на университета на ул. „Цар Асен“ 24. Оценките от всички предварителни изпити са равностойни на тези от планираните за провеждане през юли конкурсни изпити, уточняват от ПУ „Паисий Хилендарски“. На предварителните кандидат-студентски изпити могат да се явят лица, завършили средно образование в предишни години или дипломиращи се през учебната 2016/2017 г.Кандидатите без диплома за средно образование също имат право да се явят на изпити, но не участват в класирането. С получените оценки кандидатите могат да участват в класирането или да се явят отново на същите конкурсни изпити в редовната кампания през юли, ако получената оценка не ги задоволява. При формирането на бала за класиране се взема по-високата оценка. Положилите успешно предварителните конкурсни изпити участват в общото класиране, ако отговарят на условията за кандидатстване и подадат съответните документи в утвърдените срокове – от 14 юни до 28 юни в университета, в бюрата по градове (до 26 юни) или по интернет през сайта ksk.uni-plovdiv.bg.Кандидат-студенти, издържали изпит на предварителна сесия с отлична оценка и тези, получили отлични оценки от олимпиади, състезания и международни изпити (сертификати) и различни състезания, които се признават за конкурсен изпит за определени специалности, се записват като студенти на ПУ „Паисий Хилендарски“ в посочена от тях специалност. Същото се отнася и за кандидат-студенти, издържали предварителните изпити по музика и изобразително изкуство с оценка най-малко „много добър 5.00“. За специалностите с два конкурсни изпита в балообраз уването изискването е отлични оценки и по двата предмета.", "date": "2017.06.03", "title": " 945 кандидат-студенти на предварителния изпит по български в Пловдивски университет"}
{"url": "https://trud.bg/%d1%80%d0%b5%d0%b6%d0%b8%d1%81%d1%8c%d0%be%d1%80%d1%8a%d1%82-%d1%82%d0%b5%d0%b4%d0%b8-%d0%bc%d0%be%d1%81%d0%ba%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2/", "text": "– Господин Москов, как мина премиерата на „Редки тъпанари” на русенска сцена? – Авторът не може да е обективен в оценката. Той винаги вижда това което му се иска да види, а не какво е постигнал. Аплаузът след спектакъла, обаче беше достатъчен за придобиване на самочувствие. Но на премиера никога не знаеш, дали хората не пляскат от вежливост. Скромнича, което не ми е присъщо, затова ще обобщя- мина добре. Надявам се в София в театър „Сълза и Смях“ на 7-ми юни спектакълът да мине още по- добре. Ще го харесат хора, които не смятат хумора за нещо низше. Но и не смятат хумора заливащ ни от телевизиите за нещо висше. Артистите, с които работих са изключителни професионалисти и „твърде известни извършители“. Елате да ги гледате, дори и да не харесвате мен! Успехът в Русе се дължи преди всичко на тях.– Защо избрахте един от шедьоврите на италианския неореализъм – „Неизвестни извършители” , по който да създадете театрална версия? – Уж съм познавач на италианското кино, а до преди няколко години не бях гледал този номиниран за „Оскар“ през 1958 г. филм на Марио Моничели. Изненада ме „скромното“ участие на Виторио Гасман, Тото, Марчело Мастрояни, Клаудия Кардинале и това, че филмът е направен, само и само за да се оползотвори, вече построен декор за друг филм. Явил се е, като някакво „спасение“. Такова стана и за мен. Трябваше бързо да реагирам на поканата на русенския театър. Прожектирах филма на директора на театъра Орлин Дяков, после и на актьорите и всички го харесаха. Със Симон Шварц написахме театралната версия, така че да я доближим до ситуацията в днешна България- бедна, крадлива и безперспективна за много хора.– Знаете ли чия е фразата- „Трябва да сте редки тъпанари, за да не вземете тези милиарди помощи, които сме заделили за саниране на блокове”?– Не, тъй като в спектакъла ми не става въпрос за саниране на блокове.– Влияе ли обществено-политическия живот върху творчеството ви? – Влияе върху творчеството въобще. Творчество вече почти няма, запълват се излети предварително калъпи с „пластмасови“ театрални и телевизионни продукти на конвейер. Тук, там излиза по някой добър български филм. Но кой ходи днес на кино!? Предпочитат да го гледат в смартфоните си. Разликата е, както между това да ядеш наистина, и това да си вкарваш венозно кебапчетата.– Бил ли сте изкушен от политиката, канили ли са ви във властта? – Не! Предпочитам да си печеля парите по друг начин. Проблемът на България е че всеки смята политиката за правене на пари.– Как си обяснявате, че все повече актьори влизат в партийни листи, с какво могат да са полезни в парламента? – Нашите артисти не е лошо да си спомнят, че Роналд Рейгън беше слаб филмов актьор и великолепен политик. Нека се замислят от кои актьори се пръкват добри държавници. По- любопитен ще ми е обратния ход- политик да стане актьор, да изостави парламента, за да участва във филм, или пък в рок опера. Що пък да не го доживеем и това?! В световната история по- опасни са художниците, влезли в политиката. Визирам един дребен ариец с малки мустачки.– Политиците натовариха предстоящото българско председателство а ЕС с много очаквания. Възможно ли е според вас то да ни донесе някакви позитиви?– На всички чужденци им е приятно в България. Може сега да си харесат София за следваща столица на ЕС. Ако напием гостите с домашна гроздова и ги оженим за красиви българки, ще завалят нови европейски фондове. „Валяли са, но ний не сме усетили“. /имаше подобна песен/ Дано сега ги усетим! И все по- често да ги усещаме!– Имате ли обяснение защо се оказахме в задния двор на Европа и има ли начин да излезем от него? – Обяснението е в 45-те години, за които става въпрос в една песен и не само в нея. Избива ме на песни!? Ще потърся композитор да напише музика по това интервю. Онези години родиха, освен негодни за употреба, така наречени материални блага, безсмислени заводи и фабрики, но и специфичен манталитет, от който няма отърваване. Всеки иска по „втория начин“. Е, задният двор е „вторият начин“.– Ще ви попитам по друг начин, връщайки ви към „Улицата” и един от незабравимите скечове. Как ще отговорите на въпроса: „Тате, кога ще се оправим”? – Трудно е за хора, свикнали винаги някой да ги оправя, да се оправят сами. Какво значи да се оправим? От какво да се оправим? Никой не е поставил диагнозата на заболяването, от което се лекуваме!– Бахурът победи ли културата?– Вървят ръка за ръка. Предлагам на чалга изпълнителите да се плаща в бахур.– Липсва ли ви Улицата? – Миналата година я направих наново със заглавие „Пресечката“ по Нова Телевизия, но много малко хора знаеха за това и почти никой не я гледа. В началото „Улицата“ беше сякаш телевизионен еквивалент на фразата на Левски „Времето е в нас и ние сме във времето.“ Първите глътки свобода я създаваха. А и тя създаваше свобода. Това ни правеше „съучастници“ в нещо по- значимо от просто правенето на едно шоу. Този ентусиазъм изчезна с годините. Някои от ентусиастите станаха печалбари. Други от тях едва свързват двата края.– Промени ли се нещо в нея през несвършващия преход? – Главните артисти играят другаде. А преходът отдавна свърши. Не искам да ви разочаровам, но не очаквайте нещо кой знае колко по- различно от това, което е сега.– А вие как се променихте? – Остарях, окуцях- римува се с оглуп… А в личен план вече съм дядо, което може би ще ме върне към детския куклен театър, от който почнах. А жена ми Мая, хем е баба, хем си има баба. Това е повод за биполярно разстройство – не знаеш баба ли си, или внучка и кое от двете ще надделее в дадена ситуация! Би се получил интересен нов моноспектакъл.– Още ли ви вълнува „малкият човек”? Какво и от кого иска днес той? – Вълнуваме се взаимно. Аз от него и той от мен. А малкият човек винаги е искал много – да се промени света например е едно то най- дребните му желания. Той изглежда малък, защото го съпоставяш с желанията му. След смъртта на баща ми ме вълнува един друг човек. Ще го нарека „неслучилия се“ човек. Пропуснатия човек. Обмислям сценарий по тоя повод.– Промениха ли се протестите? – Лесно могат да се дирижират.– Вие срещу какво протестирате? – Ако не сте го разбрали от работата ми, значи не съм го правил както трябва. Простащината, съчетана с амбиция днес води до успех, което ме вбесява. А стимулирането на простащина в културата /имам предвид поведението на държавата/ обрича България на бездуховност. А бездуховността обрича една нация на това да бъде дори не в задния двор, а на бунището.– Наскоро казахте „Това не е моето правителство”. Как изглежда вашето правителство? – Съставено от безпартийни /никога нечленували в партии/ министри. Дали пък няма да дочакам общо за цяла Европа правителство с един представител за България? Защото, ако са двама, ще се скарат и ще направим лошо впечатление.– Не станахме ли големи мърморковци, които само недоволстват, а нищо не правят? – Винаги сме били мърморковци. Не мърморим, само когато ни е забранено да мърморим. А вие журналистите понякога мърморите, точно когато няма нужда.– Гледате ли на изкуството като на бягство от действителността? – В работата си коментирам действителността. Живея с нея, само и само да я интерпретирам. Тя обаче ме усети и почна да страни от мене. А от досегашното ни съвместно съжителство разбрах, че подло се е правела, че в нея няма предателство, злоба и завист. Казвам го, защото в един вестник отново е публикувана лъжата на Валентина Радинска, че съм държал гладна котка, заключена под сцената на Аполония, за да мяучи по време на спектакъл на Коко Азарян. ТОВА НЕ Е ВЯРНО!– Мислил ли се някога за бягство от България? – При социализма имах такава възможност. Пътувах с кукления театър на град Толбухин /днес Добрич/ из Европа. Майка ми и баща ми всеки път ми казваха „не се тревожи за нас“, но аз знаех, че ако остана на запад ще навредя на всичките си роднини и приятели. Днес, когато вече ни е позволено да бягаме, не ми се бяга. А и защо да бягам, когато работех свободно в Германия.– И накрая ще ви попитам какво следва след „Редки тъпанари” ? – Театрална версия по уестърна на Артър Пен с Дъстин Хофман в главната роля „Малък Голям Човек“. Започвам го във варненския куклен театър в края на ноември. А догодина ще поставя пиесата на Владо Левчев „Марко от Прилеп“, която е за Крали Марко. Паралелно работя по филмови сценарии по книгата на майка ми „Ние Негероите“ и книгата на Атанас Москов „Роб се връща“. Обмислям и театрална версия по романа на Рей Бредбъри „451 градуса по Фаренхайт“. В този роман пожарникарите горят книги, защото книгите са забранени. Група хора са се принудили да наизустят литературните шедьоври, за да ги съхранят. Вървят по цял ден и си ги повтарят, за да не ги забравят. А уж романът е научнофантастичен…", "date": "2017.06.03", "title": " Режисьорът Теди Москов пред „Труд“: Вълнува ме неслучилият се човек"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%bc%d0%be%d1%82%d0%be%d1%80-%d0%b8-%d0%bb%d0%b5%d0%ba-%d0%b0%d0%b2%d1%82%d0%be%d0%bc%d0%be%d0%b1%d0%b8/", "text": "Катастрофа блокира изхода на Враца в посока Мездра, предава . За щастие, няма жертви. Мотор и лек автомобил се сблъскали челно.Двама младежи са се возили на мотора. Приети са в болницата във Враца. Водачът е с леки наранявания, а спътникът му е с фрактура на бедрото. Шофьорът на лекия автомобил не е пострадал. В момента е ограничено движението по главен път Е 79 в едното платно.", "date": "2017.06.03", "title": " Катастрофа между мотор и лек автомобил край Враца\t\t\t"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%b2-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8-%d1%86%d0%b5%d0%bd%d1%82%d1%8a%d1%80-%d0%b2-%d0%b8%d1%80%d0%b0%d0%bd-32-%d0%b4%d1%83%d1%88%d0%b8-%d1%81/", "text": "Мощен взрив в южния ирански град Шираз.По данни на местните спасителни служби са пострадали 32 души, от тях 15 са приети в болница.Взривът е станал в търговски център, причините за инцидента се разследват, но по предварителни данни може да е изтичане на газ.В сградата е избухнал пожар, предаде агенция РИА Новости.", "date": "2017.06.03", "title": " Взрив в търговски център в Иран, 32 души са пострадали"}
{"url": "https://trud.bg/%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d0%bb%d0%be%d0%b2%d0%b8%d1%85%d0%b0-%d1%81%d0%bc%d0%be%d0%ba-%d0%bf%d1%80%d0%be%d0%bf%d1%8a%d0%bb%d0%b7%d1%8f%d0%bb-%d0%b2%d1%8a%d0%b2-%d0%b2/", "text": "Огнеборци ловили змия, пропълзяла във вила във великотърновското село Шемшево. В петък стопаните забелязали, че в едното от помещенията на имота им се е свил еднометров смок. Изплашените собственици подали сигнал на спешния телефон 112 и на място незабавно пристигнали пожарникари. Спасителите хванали влечугото и го пуснали на безопасно място в естествена среда.Същия ден жители на жилищен комплекс „Колю Фичето“ във Велико Търново пък алармирали местната пожарна за бедстващ котарак. От покрива на кварталната библиотека, която се помещава в бивша детска градина, от часове се чувало жаловито мяукане. Огнеборците веднага се отзовали на апела, огледали помещенията и спасили животното.", "date": "2017.06.03", "title": " Огнеборци ловиха смок пропълзял във вила"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d0%ba-%d0%bf%d0%be%d0%b4%d0%b0%d1%80%d0%b8-%d1%82%d0%b2%d0%be%d1%80%d0%b1%d0%b8%d1%82%d0%b5-%d0%be%d1%82-%d1%80%d0%b5%d1%82%d1%80%d0%be%d1%81%d0%bf%d0%b5/", "text": "Известният художник Стоян Куцев представи в Градската галерия в Пловдив ретроспекция на важни етапи в своя досегашен творчески път. Изложбата съдържа 25 произведения – от ранни реалистични портрети живопис и скулптура до пространствени обекти и видео. Колекцията е озаглавена „Стъпки“ и дава представа за експериментаторския дух на автора и за ярката индивидуална диря, с която Стоян Куцев бележи пловдивското изобразително изкуство. В експозицията са подбрани творби от циклите „Аритметичен ритъм на влязла светлина“ (1991 г.), „Към воайора мизантроп“ (2007 г.), „Знаци и символи“(2010 г.), „Червено“(2014 г.). Като жест към родния Пловдив Стоян Куцев обяви, че дарява всички творби от ретроспективната му изложба на Градската художествена галерия. Този жест бе посрещнат с аплодисменти от гостите на откриването на изложбата и специална благодарност от директора на институцията Красимир Линков.Стоян Куцев е завършил НХГ „Цанко Лавренов“ в Пловдив, а през 1992 г. се дипломира като магистър в специалност „Живопис“ на Националната художествена академия в София, в класа на проф. Найден Петков. Специализирал е в Париж, автор е на 10 самостоятелни изложби и е участвал в десетки групови изяви. Член е на Съюза на българските художници, на Дружеството на пловдивските художници и на сдруженията „Изкуството днес“ и „Графично ателие“. Изложбата на Стоян Куцев ще остане в Залите за временни експозиции на ГХГ-Пловдив на ул. „Княз Александър Първи“ 15 до 13 юни.", "date": "2017.06.03", "title": " Художник подари творбите от ретроспективната си изложба на Градската галерия в Пловдив"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%be%d0%b1%d1%81%d1%8a%d0%b4%d0%b8-%d0%bf%d0%be%d0%b4%d0%b3%d0%be%d1%82%d0%be%d0%b2%d0%ba/", "text": "Министърът на туризма Николина Ангелкова се срещна с кмета на Община Царево Георги Лапчев по време на обиколката си по Южното Черноморие, съобщават от пресцентъра на Министерството на туризма. Двамата обсъдиха предприетите мерки за гарантиране нормалното протичане на летния сезон в тази част на страната.Очакваме силен сезон, който да надхвърли рекордните постижения от миналата година и разчитаме, че Царево ще привлече повече туристи, заяви министър Ангелкова. Тя допълни, че регионът показва устойчиви резултати в разнообразяването на туристическите услуги, като освен морски, развива и много специализирани продукти – културно-исторически, еко-, селски, гурме и други видове туризъм.Георги Лапчев съобщи, че общината е предприела необходимите мерки, за да се гарантират задължителните дейности като осигуряване на спасителни постове, медицинско обслужване и почистване на плажовете, които имат посетители, но са останали без стопани.Общината подготвя и богата културна програма за местните жители и гостите си през лятото. Повечето от проявите са свързани с природното и археологическото наследство в този край на страната, както и с народните традиции в Странджа планина. Още тази събота и неделя, на 3 и 4 юни, ще бъдат представени нестинарските ритуали в село Българи, които са най-близко да автентичните.", "date": "2017.06.03", "title": " Министър Ангелкова обсъди подготовката за летния сезон с кмета на Царево Георги Лапчев"}
{"url": "https://trud.bg/%d1%80%d0%be%d0%ba%d1%84%d0%b5%d1%81%d1%82%d0%b8%d0%b2%d0%b0%d0%bb%d1%8a%d1%82-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b7%d0%b0%d0%bf%d0%be%d1%87%d0%bd%d0%b0-%d0%be%d1%82%d0%bd/", "text": "Най-големият рокфестивал в Германия „Рок ам Ринг“ ще бъде подновен, , които се оказаха без основание, предаде AFP.Полицията съобщава, че претърсванията на фестивала, провеждан край югозападния град Кобленц, са приключили. Около 90 хил. души трябва да участват на събитието, което приключва в неделя.", "date": "2017.06.03", "title": " Рокфестивалът в Германия започна отново след тревогата за терористична заплаха"}
{"url": "https://trud.bg/fitch-%d0%bf%d0%be%d0%b2%d0%b8%d1%88%d0%b8-%d0%bf%d0%b5%d1%80%d1%81%d0%bf%d0%b5%d0%ba%d1%82%d0%b8%d0%b2%d0%b0%d1%82%d0%b0-%d0%bd%d0%b0-%d0%ba%d1%80%d0%b5%d0%b4%d0%b8%d1%82%d0%bd%d0%b8%d1%8f-%d1%80/", "text": "Международната агенция Fitch Ratings повиши перспективата на кредитния рейтинг на България до положителна от стабилна. Агенцията потвърди дългосрочния кредитен рейтинг на България BBB- в чуждестранна и местна валута, тавана за рейтинг на страната ВВВ+, както и краткосрочния кредитен рейтинг в чуждестранна и местна валута F3, съобщават от Министерството на финансите.Подобряването на перспективата до положителна отразява оценката на Fitch Ratings, че показателите за развитието на външния сектор на България значително са се подобрили. Продължителният период на постоянен спад на съотношението на външния дълг към БВП и положителните тенденции по текущата сметка, са довели до по-добро представяне на външните финанси на България в сравнение със страните от групата с рейтинг „ВВВ“.Спрямо другите страни със сходен рейтинг показателите за публичните финанси на страната повлияват положително за повишаването на оценката на рейтинга. От Агенцията очакват бюджетен дефицит за 2017 г. от 0,6 на сто от БВП, който е доста по-нисък от групата с рейтинг „ВВВ“. Държавният дълг към БВП ще продължи да намалява под този на страните с рейтинг „ВВВ“, посочват от министерството.Растежът на БВП се засилва. Fitch прогнозират икономиката на България да нарасне с 3,0 % през 2017-2018 г., което съответства на средния темп на растеж за държавите с рейтинг „ВВВ“.Fitch посочват факторите, които индивидуално или колективно биха предизвикали повишаване на оценката за рейтинга. Това са засилване на потенциала за растеж на БВП и постепенно сближаване с равнищата на доходите спрямо държавите от групата със сходен рейтинг, по-висок икономически растеж без появата на външни дисбаланси и бюджетна стабилност, която подкрепя устойчивостта на публичния дълг.Бъдещи развития, които индивидуално или колективно биха довели до преразглеждане на перспективата до стабилна от страна на агенцията, са по-високи бюджетни дефицити, водещи до бързо влошаване на траекторията на публичния дълг, както и материализиране на условни задължения, например подкрепа на държавни предприятия с публични средства.", "date": "2017.06.03", "title": " Fitch повиши перспективата на кредитния рейтинг на България"}
{"url": "https://trud.bg/%d0%bf%d1%80%d0%be%d0%b2%d0%b5%d0%b6%d0%b4%d0%b0%d1%82-%d1%81%d0%b5-%d0%b8%d0%b7%d0%b1%d0%be%d1%80%d0%b8-%d0%b7%d0%b0-%d1%87%d0%bb%d0%b5%d0%bd%d0%be%d0%b2%d0%b5-%d0%bd%d0%b0-%d0%b2%d1%81%d1%81/", "text": "Прокурори от цялата страна избират четиримата свои представители в следващия състав на Висшия съдебен съвет, информира. Гласуването ще продължи до 18.00 часа. Както бяха заявили предварително, прокурорите гласуват преимуществено по Интернет. Сред заложилите на електронното гласуване е и главният прокурор Сотир Цацаров.По последни данни, почти 52 процента от прокурорите, заявили, че ще гласуват електронно вече са го направили. Около 20 процента е избирателната активност при традиционния хартиен начин. Заложилите на този вид гласуване са около 140. Някои от тях, включително и заради съмнения за тайната на вота по интернет. Те гласуват в съдебната палата.Сред първите, пуснали хартиена бюлетина, минути след началото на изборния ден, бяха и някои от кандидатите за следващи съдебни кадровици. Иначе, те са общо 12 и за да бъдат избрани, четирима от тях трябва да получат подкрепата на 50 процента плюс 1 от всички, имащи право на глас обвинители, или иначе казано, при общо 1 505 държавни обвинители, изборът ще се състои при подкрепата на поне 753 от тях. Ако няма четирима избрани с такова мнозинство бъдещи членове на ВСС, утре пак ще се гласува, но всички неизвестни ще паднат около 18.30 тази вечер.", "date": "2017.06.03", "title": " Провеждат се избори за членове на ВСС"}
{"url": "https://trud.bg/%d0%b1%d0%b8%d0%b2%d1%88-%d0%b2%d0%be%d0%b5%d0%bd%d0%b5%d0%bd-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%bf%d0%bb%d0%be%d0%b2%d0%b4%d0%b8%d0%b2%d1%87%d0%b0%d0%bd%d0%b8%d0%bd-%d0%b8/", "text": "Бившият военен Веселин Г. простреля в събота около 8.20 часа 44-годишния си съсед Димитър след скандал, избухнал между 57-годишния мъж и сина и дъщерята на пострадалия, които разхождали двата си питбула край блокове 290 и 292 в зона А-5 на жк „Тракия“ в близост до надлез „Скобелева майка“. Двете кучета подгонили една котка и това сложило начало на словесните пререкания между бившия военен и двете 15-16-годишни деца. Като чул разправията, от блока слязал бащата на момчето и момичето и след нова размяна на реплики бившият военен съвсем откачил, извадил боен пистолет „Макаров“ и прострелял комшията си в коляно, като ранил и едно от двете кучета. Според съседи от блока Веселин изпразнил цял пълнител, като стрелял първо по кучетата, които били държани от брата и сестрата, а след това насочил дулото на бойния си пистолет и към бащата и го прострелял в крака.Сигналът за инцидента бил подаден на спешен телефон 112 в 8.20 часа и веднага пристигнал полицейски екип, който арестувал стрелеца, а линейка откарала пострадалия в болница за оказване на медицинска помощ. Според лекарите няма опасност за живота на 44-годишния прострелян мъж. Раненото куче е прегледано от ветеринарен лекар и превързано. Районът около мястото на инцидента е отцепено с ленти от служители на Пето РУ на МВР, които извършват огледи под зоркия поглед на директора на пловдивската полиция старши комисар Христо Разсолков.Случаят е докладван на дежурен прокурор, образувано е досъдебно производство. Бившият военен се нанесъл наскоро в квартала и още от първите дни започнали пререканията с простреляния Димитър и децата му заради двата питбула, твърдят съседи на двамата.", "date": "2017.06.03", "title": " Бивш военен простреля пловдивчанин и питбул след междусъседска свада"}
{"url": "https://trud.bg/%d1%81%d1%82%d0%b5%d0%bd%d0%be%d0%bf%d0%b8%d1%81%d0%b8%d1%82%d0%b5-%d0%b2-%d1%82%d1%80%d0%b0%d0%ba%d0%b8%d0%b9%d1%81%d0%ba%d0%b8%d1%82%d0%b5/", "text": "България има толкова много неща, които може да предложи. Идвам тук за първи път и съм възхитен от повечето неща, които видях. Тъй като се интересувам от антична история, може би гробниците на древните тракийски царе бяха по-интересни за мен. Това каза в интервю заАртуро де Хоя – историк на Шотландската ложа на фримасоните (Scottish Rite Freemasonry).Интересно ми беше да разгледам архитектурата на гробниците на тракийските царе. Освен това стенописите в тези гробници са по-стари от иконографията и стилистиката на древните гърци, но и двете иконографии са много близки като стилистика, което ме кара да се чудя дали гръцката не е била повлияна от тракийската, разказа той.Мисля, че тяхното запазване е впечатляващо. Толкова добре са поддържани. Много съм впечатлен, че камъните, от които са построени най-вероятно са докарани от разстояние от 20-30 мили и са толкова големи, че не мога да си представя как са преместили толкова големи камъни. Те са изрязани с такава прецизност. Те са толкова стари, по-стари са от пирамидите в Мексико, с които съм запознат, обясни американският историк.Шотландското свободно масонство е клон на свободното масонство. За да си член на шотландското свободно масонство първо трябва да си член на някоя голяма ложа. Разбира се тук ние имаме Обединената българска ложа.Свободните масони (фримасоните) честват 300-я си рожден ден. Този клон на масонството започва като братство в Лондон през 1717 г. и произхожда от строителите на древни катедрали в Европа. Те вкарват символи или символизъм в работните инструменти на братството като квадрата, пергелът. Масоните предават тези традиции под формата на братство, обясни още той. Шотландската ложа е основана през 1732 и през 1801 основават клон в Чарлстън, Южна Каролина.Смисълът на масонските символи е да създадат едно одухотворено общество. Членовете се учат да интерпретират символиката. Например, ако видите формата на квадрат това са 90 градуса, те ги учи да бъдат перфектни в действията си, да бъдат почтени в действията си. Пергелът може да бъде използван за ограждане на желанията, разказа Хоя. ", "date": "2017.06.03", "title": " Стенописите в тракийските гробници са по-стари от гръцките, твърди американски историк"}
{"url": "https://trud.bg/%d0%b2%d0%be%d0%b4%d0%b0-%d0%b8-%d0%ba%d0%b0%d0%bb%d0%bd%d0%b8-%d0%bd%d0%b0%d0%bd%d0%be%d1%81%d0%b8-%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%b3%d0%bb%d0%b0%d0%b2%d0%bd%d0%b8%d1%8f/", "text": "Интензивен дъжд, вероятно от над 150 литра на кв.м. наводни главния път София-Варна в района на язовир Фисека, Търговищко, и наложи затварянето му в събота след 10 часа. Дърво е паднало на пътното платно, а от подгизналите ниви на шосето се е изляла огромна водна маса и кални наноси. Проблемните места са били три, с обща дължина от около 80 метра, но с дълбока кал. До изчистването на опасния участък движението беше пренасочено през пътен възел Белокопитово, през Лозница, село Бистра и град Търговище за пътуващите към София и в обратен ред за движението към Варна.От пожарната организираха миене на пътя.Вода от половин метър се е стекла и затворила временно и пътя между търговищките села Макариопол – Мировец. След оттеглянето й на половината платно са останали кални наноси. Водни потоци са напълнили пътя и през квартал Калково.Най-тежка е била ситуацията около село Буховци, където се е разразила буря. Там  около 10 часа е бил най-големият валеж. За около половин час вероятно са паднали близо 200 литра, като дъждът бил толкова интензивен, че нямало видимост и на 10 метра, разказаха от селото. Градините са подгизнали от кални реки. Два пъти е паднала градушка. Първия била с големината на череша, а втория по-малка. Местните още не могат да кажат какво е състоянието на посевите в градините им. Вятърът е съборил и огромен орех на една от улиците.Главният София-Варна, при язовир Фисека, вече е измит от калните наноси и движението беше възстановено в 13,30 часа в събота.Прогнозите са, че в следобедните часове и вечерта отново ще вали. ", "date": "2017.06.03", "title": " Вода и кални наноси затвориха главния път София-Варна в Търговищко\t\t\t"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d1%81%d1%8a%d0%b1%d0%b8%d1%80%d0%b0%d1%82-%d0%b4%d0%b0%d1%80%d0%b5%d0%bd%d0%b8%d1%8f-%d0%b7%d0%b0-%d0%b1%d0%b5%d0%b6%d0%b0%d0%bd%d1%86/", "text": "Благотворителна акция в подкрепа на бежанците се провежда в София. Организаторите от доброволческата група „Хващам гората“ и Съвета на жените бежанки в България събират домашни пособия, дрехи, обувки и играчки, предава Хора на всякаква възраст се включиха в инициативата и само за час цял микробус беше почти запълнен с дарения.Вещите ще бъдат разпределени между хората, които живеят в центровете за бежанци и тези, които вече са получили статут и живеят на външни адреси.Едночасовата акция ще се състои и утре от 10:30 пред Семинарията.", "date": "2017.06.03", "title": " Доброволци събират дарения за бежанци в София"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%be%d0%bf%d0%b5%d0%bb-%d0%b8%d0%b7%d0%b1%d1%8f%d0%b3%d0%b0%d0%bb-%d0%be%d1%82-%d0%b1%d0%b5/", "text": "Криминалистите от Пето РУ на МВР-Пловдив издирват шофьор на лек автомобил „Опел“, който заредил гориво на бензиностанция на булевард „Найчо Цанов“ в града под тепетата, а след това избягал с мръсна газ, без да плати.Екшънът в близост до многофункционалната спортна зала „Колодрума“ се е разиграл в петък след обяд, а при него е пострадала една служителка на „Петрол“, която е откарана в Университетска болница „Свети Георги“ в Пловдив за оказване на медицинска помощ. Преди да бъде качена на линейката, жената дала показания пред разследващите полицаи и им съобщила, че заедно с шофьора в опела пътувал и още един мъж. Двамата апаши се издирват от органите на реда.", "date": "2017.06.03", "title": " Издирват шофьор на „Опел“, избягал от бензиностанция в Пловдив, без да плати"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%b5%d0%bd-%d1%82%d0%b5%d0%bb%d0%b5%d0%b2%d0%b8%d0%b7%d0%b8%d0%be%d0%bd%d0%b5%d0%bd-%d0%b4%d0%b5%d0%b1%d0%b0%d1%82-%d0%bf%d1%80%d0%b5%d0%b4%d0%b8-%d0%b8%d0%b7/", "text": "Броени дни преди извънредните парламентарни избори във Великобритания, лидерите на двете основни партии се изправиха един срещу друг в телевизионен дебат, предава Този четвъртък британците избират своите нови депутати. Решението на Тереза Мей да свика извънредни парламентарни избори беше изненада за мнозина. След встъпването си в длъжност, тя първоначално заяви, че избори ще има едва през 2020-а. Сега обаче твърди, че не смята извънредните избори за грешка.„Вярвам, че имахме нужда от период на стабилност, когато станах министър-председател. По-късно, когато задействахме член 50 разбрах, че има политически сили, които се опитват да насаждат напрежение сред гражданите. Същите тези граждани, които пожелаха напускане на ЕС и чиято воля трябва да уважим“, заяви Тереза Мей.Форматът на този дебат е позволяваше зрителски въпроси, а сред публиката имаше и отявлени противници на управляващите.Признайте си, че свикахте изборите само за да извлечете политически дивиденти. Не за по-добро бъдеще на страната, а за вашето по-добро бъдеще, каза зрител.„Напротив, най-лесно щеше да ми бъде да остана на премиерския пост до 2020 година. Харесвам си работата, можех да продължа да я върша с години. Но имах смелостта да свикам избори, защото вярвам, че така е редно“, отвърна Мей.Критиките не подминаха и основния опонент на Мей – лидерът на Лейбъристите Джеръми Корбин.„Съжалявам, но това не е дебат. Това е просто поредица от въпроси и отговори. Срамно е, че премиерът не участва в истински дебат и отказа да се включи в такъв“, каза Джеръми Корбин, лидер на Лейбъристите.Според последните проучвания се очаква Тереза Мей и консерваторите да спечелят 355 места в долната камара на парламента. Това означава, че те ще имат едва около 60 гласа преднина пред опозицията – много по-малко от очакванията в началото на предизборната кампания.", "date": "2017.06.03", "title": " Последен телевизионен дебат преди извънредните парламентарни избори във Великобритания"}
{"url": "https://trud.bg/%d0%b6%d0%b5%d0%bd%d0%b0-%d0%b7%d0%b0%d0%b1%d0%b8-%d0%bc%d0%b5%d1%80%d1%86%d0%b5%d0%b4%d0%b5%d1%81-%d0%b2-%d0%b7%d0%b0%d0%b3%d1%80%d0%b0%d0%b6%d0%b4%d0%b5%d0%bd%d0%b8%d1%8f%d1%82%d0%b0-%d0%bf/", "text": "Инцидент стана край античния град Нове по време на фестивала „Орел на Дунава“ в Свищов. Автомобил се вряза в загражденията, малко преди да започнат гладиаторските битки днес.Возилото със софийска регистрация бе управлявано от жена. За щастие при инцидента пострадали няма, а джипът „Мерцедес” бе своевременно изтеглен от мястото на произшествието. ", "date": "2017.06.03", "title": " Жена заби „Мерцедес“ в загражденията преди гладиаторските битки в Свищов"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b8-%d0%b0%d0%bb%d0%b5%d0%ba%d1%81%d0%b5%d0%b9-%d0%bc%d0%b8%d0%bb%d0%b5%d1%80-%d0%b4%d0%be%d0%b3/", "text": "Председателят на Управителния съвет на ПАО “Газпром” Алексей Милер и министърът на енергетиката Теменужка Петкова подписаха днес Пътна карта, съгласно която страните ще проучат въпроса за развитие на газопреносната инфраструктура на територията на България, при отчитане на правилата на ЕС. Подписването е станало на работна среща в рамките на Петербургския международен икономически форум — 2017, съобщиха от енергийното министерство.Страните обсъдиха перспективите за развитие на сътрудничеството в газовата сфера. Бе отбелязан ежегоден ръст на експортните количества руски газ за България, считано от 2013 година. Положителната динамика се запазва и през 2017 година. От 1 януари до 31 май обемът на доставките е нараснал с 14,5%, в сравнение с първите пет месеца на 2016 година. Отбелязано бе ползотворното сътрудничество между „Булгартрансгаз“ ЕАД и ПАО „Газпром“ по отношение на транзита на природен газ през България за трети страни.По време на срещата, особено внимание бе отделено на въпросите по организацията на доставките на природен газ за България в дългосрочна  перспектива. Алексей Милер информира Теменужка Петкова за изпълнението на проекта «Турски поток» и изрази увереност, че създаването на нови мощности за пренос на газ през акваторията на Черно море ще допринесе в значителна степен за повишаване сигурността на доставките на природен газ за потребителите от Южна и Югоизточна Европа, в това число и за България. Министър Петкова го информира за развитието и инвестициите в газопреносната система на България, както и за концепцията за газоразпределителен център.", "date": "2017.06.03", "title": " Теменужка Петкова и Алексей Милер договориха: България и „Газпром“ ще проучат развитието на газопреносната инфраструктура"}
{"url": "https://trud.bg/%d0%bd%d0%b0%d0%b9-%d1%81%d1%82%d1%80%d0%b0%d0%bd%d0%bd%d0%b8%d1%82%d0%b5-%d1%81%d0%bf%d0%be%d1%80%d1%82%d0%be%d0%b2%d0%b5-%d0%b2-%d1%81%d0%b2%d0%b5%d1%82%d0%b0/", "text": "Върховната Рада в Украйна призна бойния гопак за национален спорт. Традиционният танц се свързва с казаците от Запорожката сеч. Бил е масово практикуван от ХVI до ХIХ век, но само от мъже. Превърнат в своеобразно бойно изкуство, за него в съвременна Украйна ще се отделят държавни пари. Властите в страната очакват новият спорт да „съдейства за възраждане на националните културни традиции и патриотичното възпитание на украинците“. Това не е прецедент в света – в много страни се разчита традиционните спортове да дадат принос в националната самоидентификация.Боен гопакНещо като украинска капоейра – бойно изкуство, създадено на базата на танц. Смята се, че води началото си от запорожките казаци, но на практика се развива през 80-е години на ХХ век, при това само в западна Украйна. Първото състезание е през 1997-а в Лвов. До момента в Украйна са открити десетки школи, а от спорта се очаква да откаже младежта от алкохола, цигарите и наркотиците.Яйчен многобойБританците са майстори в създаването на спортове, но също и на необичайни забавления – от хвърляне на греда, до надбягване с човек на легло. И най-абсурдните на пръв поглед състезания се провеждат като олимпийските – с правилник, съдии и ентусиазирана публика. В централните графства статут на национален спорт е придобил яйчният многобой. Състезателите си подхвърлят яйца от разстояние, бягат с тях или пък се опитват да задържат възможно най-много бройки. Коронната дисциплина е „руска рулетка“ – участниците чупят яйцата в главата си без да знаят кое от тях е сварено.БузкашиТова е жестока средновековна игра, на която героят на Силвестър Сталоун от „Рамбо 3“ се състезава с коравите афганци. Състезателите са на коне, а вместо топка използват труп на теленце или коза. Целта е единият отбор да обгради другите състезатели в кръг и да им отнеме „топката“, а за целта са позволени удари с пръчка по главата. Конете, използвани за „бузкаши“ от малки се приучават към болка и удари. Историята на спорта познава и смъртни случаи, но това не е причина да се спира мачът, тъй като победата означава големи подаръци от богати спонсори.Бирена буряКолоездачите обичат да казват, че когато си на седалката е позволено да пиеш всичко. Но за участниците в „бирената буря“ в Уелс дори е задължително. По време на местния фестивал на пивото се провежда необикновено състезание с велосипеди – колоездачите трябва да преминат през определени пунктове, където да изпият предвидените количества алкохол. За да победиш в това състезание, трябва да поемеш напитките без да паднеш от седалката или да спреш да въртиш педалите.ТехоТова състезание също свързва спорта с пиенето, но въпреки това бе прието за национален спорт на Колумбия преди 10 години. Корените на муса са още от колониалните времена, когато жените в Новия свят били малко. За да покорят сърцата им мъжете трябвало, освен всичко друго, да им устройват салюти като взривяват дъска с барут. Майсторът на най-яркия фойерверк бил най-привлекателен за дамите. А къде е мястото на питието? Преди взрива участниците се нуждаели от прилив на кураж за да не им трепне ръката. Може би затова в съвременна Колумбия всеки отбор по този опасен спорт има за спонсор… пивоварна.Борба с пръстиПреди 300 години това е най-разпространеното развлечение в баварските пивници. Противниците хващат с един пръст кожена лента, а целта е да издърпат противника над масата. Професионалните състезатели тренират като окачват тежки гири на средния си пръст. Спортът е популярен и до днес, като президентът на Международната федерация по биатлон Андерс Бесерберг показа неподозирани умения в него. И въпреки напредващата си възраст победи няколко действащи биатлонисти по време на Световната купа в Руполдинг.КапстекингТова занимание е предшественик на популярната игра тетрис. Разпространено е в Сингапур и местните държат на него дотолкова, че осигуряват безплатно обучение на всички желаещи туристи. В тази игра също присъстват чаши, но в тях не се налива нищо. Целта е от тях да се изгради възможно най-голямата пирамида за най-кратко време. Освен по скоростта на изпълнение, строежите на отборите се оценяват и по проявената креативност.Блатен футболВсяко дете знае, че футбол може да се играе не само на трева, но и навсякъде другаде. Но на малко хора би им хрумнало да го правят в кал. Родината на блатния футбол е страната на хилядата езера и също толкова блата Финландия. Първоначално играта е сезонна – през пролетта и есента и е била част от тренировките на местните скиори. Така получава популярност и извън родината си. Основното правило – преобличането е забранено! Един играч трябва да може да завърши мача с толкова кал и вода, колкото дрехите и обувките му могат да съберат. Нерядко се случва някой буквално да остане неподвижен заради тежестта и умората. В последните години Финландия загуби господството си в международните състезания и претърпя няколко загуби от източния си съсед. Като предимство на руските играчи може да се посочи фактът, че дори на професионалистите в истинския футбол в страната се случва да играят в истинска кал, най-вече през есента.Да хванеш пешка с боксови ръкавициГледката на двама потни здравеняци, дълбоко замислени край шахматната дъска, е типична за шахбокса – комбинация от шахмат и бокс. Причината е, че участниците нямат време да свалят ръкавиците, за да обмислят ходовете си на черно-белите квадрати – почивката е едва 60 секунди. Рундовете са 11 като се започва и завършва с шахмат. Интелектуалната игра обаче едва ли има големи шансове да реши изхода от двубоя, тъй като на боксовия ринг могат да бъдат нанесени доста по-сериозни поражения. Основното в шахбокса е бързата настройка на ума от поемане на юмручни удари към анализ на дебюти и позиции. Той обаче е сред новите спортове и досега не е припознат за национален в нито една страна.", "date": "2017.06.03", "title": " Най-странните спортове в света"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80-2/", "text": "Четирима ранени е резултатът от верижна катастрофа с участието на три леки автомобила „Фолксваген“, станала в петък около 15.45 часа па Подбалканския път между град Карлово и село Васил Левски.С линейки в болница са откарани шофьорите на трите коли и един пътник, а един от автомобилите се обърнал по таван и се наложило да се вика кран, който да го вдигне от мястото на инцидента и се освободят и двете платна на пътя. До приключване на огледа на местопроизшествието и изтеглянето от шосето на трите замесели в автомеллето коли, движението бе пренасочено по обходен маршрут през село Марино поле.Служители на РУ на МВР-Карлово изясняват причините, довели до тежката катастрофа, като по първоначални данни стана дума за предприето неправилно изпреварване и несъобразена скорост.", "date": "2017.06.03", "title": " Четирима ранени след верижна катастрофа между три фолксвагена край Карлово"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b2/", "text": "57-годишен шофьор е настанен с опасност за живота в Клиниката за анестезиология и интензивно лечение (КАИЛ) на Университетска болница „Свети Георги“ в Пловдив, след като управляваният от него автомобил „Опел“ бил пометен от влак на прелеза в село Труд.Инцидентът станал в петък около 19.20 часа, когато 57-годишният мъж тръгнал да пресича прелеза при спуснати бариени и се натресъл във влаковата композиция, пътуваща от Пловдив за Карлово. Пострадалият мъж е с куп счупени ребра и вътрешни наранявания и лекарите в УМБАЛ „Свети Георги“ правят всичко по силите си, за да му спасят живота. Заради задължителните в подобни случаи огледи от полицията и разчистване от релсите на останките от смачканата кола движението по жп линията бе временно преустановено, като най-потърпевши се оказаха пътниците от злополучния влак, блъснал опела.", "date": "2017.06.03", "title": " Шофьор с опасност за живота, след като влак блъсна „Опел“ на прелез в Труд"}
{"url": "https://trud.bg/%d0%b2%d0%bc%d1%81-%d0%be%d0%b1%d0%b5%d0%b7%d0%b2%d1%80%d0%b5%d0%b4%d0%b8%d1%85%d0%b0-%d1%82%d0%be%d1%80%d0%bf%d0%b5%d0%b4%d0%be-%d0%bd%d0%b0-%d1%80%d0%b8%d0%b1%d0%b0%d1%80%d1%81%d0%ba%d0%b8-%d0%ba/", "text": "ВМС обезвредиха опасно торпедо на борда на рибарски кораб. При изваждане на трал от морето в Созополския залив рибарите качили 6 метров корозирал метален цилиндър. Капитанът на кораба подал информация на директора на „Черноморски риболов” Петър Василев, който алармирал за находката на тел. 112, съобщиха от пресцентъра на ВМС във Варна. Инцидентът е станал на 1 юни.След получен факс от областния управител на Варненска област, положителна резолюция на началника на отбраната и заповед на командира на Военноморските сили веднага на място са изпратени капитан І ранг Дарин Попов и ръководителят на групата за оказване на помощ при бедствия за разузнаване, обозначаване, извличане, транспортиране и унищожаване на открити невзривени боеприпаси от Пункт за базиране Бургас капитан ІІІ ранг Красимир Иванов. След оглед на открития цилиндър се оказало , че това е учебно торпедо СЕТ -40 с учебно –бойна глава с нарушена цялост. Рибарският кораб /РК 27/ е откаран в Пункт за базиране Бургас, където учебното торпедо е разтоварено на пирса.", "date": "2017.06.03", "title": " ВМС обезвредиха торпедо на рибарски кораб"}
{"url": "https://trud.bg/%d0%b0%d1%80%d0%b8%d0%b0%d0%bd%d0%b0-%d0%b3%d1%80%d0%b0%d0%bd%d0%b4%d0%b5-%d0%bf%d0%be%d1%81%d0%b5%d1%82%d0%b8-%d0%b4%d0%b5%d1%86%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8/", "text": "Ариана Гранде посети настанени в болница деца, които пострадали при терористичната атака в края на концерта й в Манчестър на 22 май.Певицата посетила Кралска детска болница в града, където веднага след концерта й били настанени 12 деца под 16-годишна възраст, пострадали при нападението. Ариана разговаряла с децата, с техни близки и лекари. 23-годишната изпълнителка донесла подаръци за децата, направила си селфита с тях и раздала автографи. „Много родители не можаха да сдържат сълзите си“, съобщава в.    Семействата на получилите наранявания деца постнаха снимки на американската певица. „За нас това означава повече в сравнение с всички онези неща, които хората направиха тази седмица“, написа Питър Ман, чиято дъщеря Джейдън получила нараняване по време на терористичната атака. Той поясни, че след втората си операция дъщеря му попитала дали с Ариана всичко е наред, а сега я виждала пред себе си.22-ма души бяха убити, а много други получиха наранявания, когато Салман Абеди се взриви в края на концерта на Гранде в „Манчестър арена“ на 22 май.Джъстин Бийбър, Кейти Пери, „Колдплей“, „Тейк дет“, Майли Сайръс и „Блек айд пийс“ ще се присъединят към Гранде за утрешния й благотворителен концерт в Манчестър.Приходите от шоуто са предназначени за жертвите на терористичната атака и семействата им.", "date": "2017.06.03", "title": " Ариана Гранде посети деца, пострадали по време на концерта й в Манчестър"}
{"url": "https://trud.bg/%d1%82%d1%80%d1%83%d1%81-%d0%be%d1%82-5-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d1%81%d0%b5%d0%b2%d0%b5%d1%80%d0%b5%d0%bd-%d0%ba%d0%b8%d1%82%d0%b0%d0%b9/", "text": "Земетресение с магнитуд 5,0 е регистрирано в събота на територията на автономния район Вътрешна Монголия в Северен Китай, предаде РИА Новости.По данни на Китайския сеизмологичен център трусовете са регистрирани в 18:11 часа местно време (13:11 българско) в град Алашан Цзози на дълбочина от 15 км. Няма информация за пострадали, жертви и разрушения в резултат на труса.", "date": "2017.06.03", "title": " Трус от 5 по Рихтер в Северен Китай"}
{"url": "https://trud.bg/%d0%b1%d0%b0%d0%b1%d0%b0-%d0%b4%d0%b0%d0%b4%d0%b5-4000-%d0%bb%d0%b5%d0%b2%d0%b0-%d0%bd%d0%b0-%d0%b0%d0%bf%d0%b0%d1%88%d0%b8-%d0%b8%d0%b7%d0%bc%d0%b0%d0%bc%d0%b8%d0%bb%d0%b8-%d1%8f-%d1%87%d0%b5/", "text": "Пенсионерка от Берковица остави пред дома си 4000 лева, убедена, че помага на полицията да залови телефонни измамници. Парите обаче отишли в ръцете на ало апашите, които разиграли поредната си престъпна сценка. На 2 юни малко след 16 часа непознат се обадил на домашния телефон на 75 годишната К. И. от предбалканския град и заявил, че е служител на МВР, който преследва банда измамници.За да бъдат заловени мошениците с доказателства обаче, старицата трябвало да остави пред къщата спестяванията си, обяснило мнимото ченге. След известно колебание жената извадила скътаните си 4000 лева и ги пуснала пред дома си. Кой и кога взел парите й пенсионерката така и не видяла, но вечерта се обадила на дъщеря си, за да й разкаже за случилото се. Разбрала, че е измамена и ограбена, възрастната жена подала сигнал в полицията. По случая е образувано досъдебно производство.", "date": "2017.06.03", "title": " Баба даде 4000 лева на апаши, измамили я, че са полицаи"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b7%d0%b0%d0%b4%d1%8a%d1%80%d0%b6%d0%b0-%d0%be%d1%89%d0%b5-%d0%b5%d0%b4%d0%b8%d0%bd-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f/", "text": "Британските власти задържаха още един заподозрян за терористичната атака в Манчестър от миналата седмица. Това съобщиха в Туитър от полицията в Манчестър.Става дума за 24-годишен мъж, арестуван в град Ръшхолм, по подозрение за „нарушаване на закона за тероризма“. На 1 юни бяха заловени още двама души в североизточната част на страната.Експлозията в стадион „Манчестър Арена“ избухна в нощта от 23 май по време на концерт на американската поп певица Ариана Гранде. Жертвите на терористичната атака са 22, други 75 души бяха ранени. ", "date": "2017.06.03", "title": " Полицията задържа още един заподозрян във връзка с атаката в Манчестър"}
{"url": "https://trud.bg/%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%8f%d1%82-%d0%b4%d0%be%d1%81%d1%82%d1%8a%d0%bf%d0%b5%d0%bd-%d1%81%d0%bf%d0%be%d1%80%d1%82%d0%b5%d0%bd-%d0%b0%d0%b2%d1%82%d0%be%d0%bc%d0%be%d0%b1/", "text": "Porsche FerrariFiesta ST 200 Ford AutocarFiesta STFocus ST RSMustangFiesta ST 200 NmFiesta ST 200 Fiesta STOverboost Recaro Fiesta ST 200", "date": "2017.06.03", "title": " Най-добрият достъпен спортен автомобил"}
{"url": "https://trud.bg/%d0%bc%d1%8a%d0%bb%d0%bd%d0%b8%d1%8f-%d0%bf%d0%be%d0%b4%d0%bf%d0%b0%d0%bb%d0%b8%d0%bb%d0%b0-%d0%bf%d0%bb%d0%b0%d1%81%d1%82%d0%bc%d0%b0%d1%81%d0%be%d0%b2%d0%b8%d1%82%d0%b5-%d0%be%d1%82%d0%bf%d0%b0/", "text": "Мълния най-вероятно е причинила пожара на площадката за пластмасови отпадъци, намираща се на територията на Екологичния завод край пловдивското село Шишманци, който избухна в петък в 6,24 часа, съобщиха източници от разследването. През цялата нощ в петък срещу събота пет екипа пожарникари от Пловдив и Раковски се борят с огнената стихия, която е вече напълно овладяна, макар че облаци токсичен пушек продължава да се стелят из Тракийската низина и да торзомят жителите на най-близките до Екозавода села Шишманци, Белозем и Опълченец.Те бяха посъветвани от експертите от РИОСВ в следващите няколко дни да избягват работа на открито и да затварят прозорците на домовете си. В помощ на огнеборците от Пловдивска област беше пратена 20-тонна водоноска от София, която се оказа много полезна, тъй като огнището на пожара бе 6 дка, върху които бяха складирани над 3000 тона пластмасови отпадъци. Мобилни станции на РИОСВ продължават да правят замервания, като в Белозем са били установени леко завишени количества циановодород.", "date": "2017.06.03", "title": " Мълния подпалила пластмасовите отпадъци край Шишманци\t\t\t"}
{"url": "https://trud.bg/%d1%80%d0%b8%d0%bc%d1%81%d0%ba%d0%b0-%d0%ba%d1%83%d1%85%d0%bd%d1%8f-%d0%b8-%d0%b3%d0%bb%d0%b0%d0%b4%d0%b8%d0%b0%d1%82%d0%be%d1%80%d1%81%d0%ba%d0%b8-%d0%b1%d0%b8%d1%82%d0%ba%d0%b8-%d0%b2%d1%8a%d0%b7/", "text": "Зрелищни гладиаторски битки, завземането на Тракия от римските легиони, пазар на роби, римска кухня бяха пресъздадени сред руините на амфитеатъра по време на античния фестивал „Марцианопол- животът в древния град.Изключителното шоу-спектакъл, в което се включиха над 100 участници от София, Пловдив, Ямбол и Констанца, и продължава два дни, е организирано от община Девня и Музея на мозайките. Сред атракциите в занаятчийския пазар беше варенето на римска леща с вино в големи бакъри , сеченето на монети и предлагане на реплики на римски амулети, доспехи , грънчарство и др. Римски воини показаха екипировка и умения да въртят меча, а варварите насреща им- да правят точна стрелба с лъкове.Ожесточената схватка беше направо истинска и се стигна дори до малък инцидент с ранен боец от румънските гости, което наложи пристигането на „Спешна помощ”, но без сериозни последици. Зрителите станаха свидетели на римски ритуали, полагане на легионерска клетва, на молитва за здравето на императора и на демонстрация на антична мода.Мащабният фестивал на Девня продължава и в неделя. „Целта е да стане традиционен, да възродим богатото културно-историческо наследство. Вече има интерес от туроператори за туристически маршрут от Варна до Музея на мозайките , Побитите камъни и античния театър“, каза за „Труд” кметът на града Свилен Шитов.", "date": "2017.06.03", "title": " Римска кухня и гладиаторски битки възкресиха живота в древния Марцианопол"}
{"url": "https://trud.bg/%d0%bd%d0%b0%d0%b1%d0%b5%d0%b6%d0%b4%d0%b0%d0%b2%d0%b0%d1%82-%d0%ba%d1%80%d1%83%d0%bf%d0%b5%d0%bd-%d0%b4%d0%b0%d1%80%d0%b8%d1%82%d0%b5%d0%bb-%d0%b7%d0%b0-%d0%b0%d0%b3%d0%b5%d0%bd%d1%82-%d0%bd%d0%b0/", "text": "ДС го чака да се върне като диверсант, за да пали и взривяваБългаринът емигрант в САЩ доктор Андрей Георгиев, който дари 1 млн. долара за стипендии на ученици от Лом в западни университети, е бил подозиран от комунистическите служби за американски шпионин.През 50-те и 60-те години на миналия век агенти на Държавна сигурност са следели близките на лекаря и са кроили планове за неговото залавяне и неутрализиране. Усилията на тайните служби обаче се оказали напразни, тъй като докторът се интересувал само от медицина и дори през ум не му минавало да работи против родината си, въпреки репресиите на тоталитарния режим срещу него и семейството му. Това откри вестник “Труд” в архивите на бившата Държавна сигурност.Както съобщи в предишните си броеве “Труд”, емигрантът в САЩ д-р Андрей Георгиев, преди да почине на 93 годишна възраст в дома си в Уилмингтън в щата Делауеър, завеща 1 млн. долара от състоянието си на гимназия “Найден Геров” в Лом, която завършил през 1939 г. Докато младежът бил ученик в крайдунавския град, баща му Асен Георгиев станал кмет на близката община Медковец. След идването на комунистическата партия на власт през 1944 г. обаче заради миналото на бащата като управник в царска България и натрупаното му от търговия състояние, новата власт обявила семейство Георгиеви за “фашисти” и “врагове на народа”.Голяма част от имуществото им била конфискувана. Най-вероятно заради гоненията срещу семейството му и липсата на перспективи за развитие през 1946 г. доктор Андрей Георгиев успява да си уреди специализация по медицина в Чехословакия, а оттам през Франция заминава за Съединените американски щати и не се завръща в България. След като властта научава за бягството на младия лекар на Запад, милицията и тайните служби на режима в Северозападна България са вдигнати на крак. Родителите на емигранта, които по онова време живеят в село Дългоделци, на около 35 км от Лом, са поставени под денонощно наблюдение. Следят се също близки и роднини, писма и колети се проверяват под лупа. Служителите на всемогъщата Държавна сигурност (ДС) се разравят в миналото на установилия се в Калифорния лекар и събират късче по късче информации за детските и младежките му години.“Андрей Георгиев произхожда от реакционно кулашко семейство, притежаващо повече от 800 дка земя. Още преди 9 септември 1944 г. той се е проявявал в политическата дейност, бил е член на “Легиона” и един от ръководителите му в гимназията и село Дългоделци. Разполагал е с доста средства, имал буен характер и се държал надменно… А отношението му към СССР било особено лошо”, пишат в докладите си разузнавачите. Агентите прихващат и първите писма, изпратени от лекаря в САЩ до родителите му чрез тяхна близка в Италия. Така така научават, че Андрей Георгиев вече е доктор в Сан Франциско. “Пише, че се е уредил добре и праща на близките си с пропагандна цел специалитети, лекарства и пари!”, долагат агентите. В подготвените справки за “обекта” служителите на ДС описват младия лекар като “много хитър, смел, подъл, конспиративен и тактичен”. С тези си качества според тях той е успял да заблуди местните комунистически ръководства, които му разрешили да замине в чужбина на специализация и да избяга. “Обектът всеки момент може да бъде прехвърлен от американското разузнаване на наша територия с диверсантски и шпионски цели, за да върши саботажи и да основава нелегални организации”, заявяват в секретен доклад оперативните работници в управлението на МВР в Лом.На 19 юни 1953 г. шефовете на Държавна сигурност с цел залавяне и неутрализиране на американския шпионин Андрей Георгиев решават срещу него да бъде отворено лично издирвателно досие. То е заведено под кодовото име “Милер” във Второ отделение на ДС – Американско разузнаване. Цялата машина на милицията и тайните служби в Лом и района е задействана на високи обороти. Разпитани са всички близки, познати и колеги на лекаря. Издирват се хората, заподозрени, че са му помогнали да избяга на Запад. Сред тях е бивш пълномощен министър на България в Чехословакия, който се оказал вече покойник. Съседи, познати и роднини на фамилията Георгиеви в Лом и село Дългоделци са вербувани за информатори, за да следят всяка крачка на бащата, майката и брат му Славян, който е изключен от Медицинския университет като “враг на народа” и пратен “трудовак” в армията. В бюлетина на ДС за издирвани опасни за държавата лица под № 4867 е вписан Андрей Асенов Георгиев. В справката освен биографичните му данни е даден словесен портрет на медика, смятан за шпионин. “Ръст среден, набит. Лице – матово. Коса и очи кестеняви”. Текстът завършва с категорично разпореждане: “При залавяне да се предаде на Окръжно управление на ДС във Враца”.Години наред разузнавачите от Държавна сигурност в Лом и Враца и техните информатори “Румяна”, Стихан”, “Лъсков” и други неотклонно следят семейство на работещия в Америка лекар, документират всяка тяхна среща и разговор, отварят и четат писмата от сина до родителите му. Въпреки, че не откриват нито дума или намек за шпионска дейност, продължават тоталния контрол над близките на емигранта и кроежите за неговото залавяне. Чак в края на 1961 г., след близо девет години дебнене и напразни очаквания доктор Георгиев да пристигне в България като диверсант, контраразузнавачите на ДС уведомяват шефовете си, че лекарят се интересува само от медицина и не възнамерява да се върне, за да взривява, пали и убива.“От проведените мероприятия сме установили, че същият работи като лекар в Калифорния. Не разполагаме с данни да е в услуга на чуждо разузнаване”, признават служителите на ДС и предлагат делото да бъде прекратено и изпратено в архив. “В онези години – в разгара на Студената война и битките между тайните централи на невидимия фронт, параноята за врагове е голяма. Във всеки близък до Запада и несъгласен с комунизма човек е виждан опасен шпионин. Затова заминалият без разрешение от властта в САЩ лекар е смятан за евентуален диверсант!”, коментират ветерани на комунистическите секретни служби. Познавачите на нравите и дейността на бившата Държавна сигурност обаче не изключват и възможността делото “Милер”, обявило д-р Георгиев за потенциален шпионин на САЩ, да е поддържано дълги години само за да оправдаят дейността и високите си заплати не особено кадърни служители на комунистическото контраразузнаване. Денонощното следене, тормоза и лепнатите им етикети “врагове на народа” обаче пречупили съдбите на много от близките на лекаря емигрант. Част от роднините му в Лом, чрез които той поддържал тайно връзка със семейството си, се изселили далеч в друг край на България. През 60-те години и бащата и майката на д-р Георгиев Асен и Рилка Георгиеви напуснали село Дългоделци. Там вече дори никой не ги помни. Когато през април 2014 г. д-р Андрей Георгиев починал в Уилмингтън, в издадения за него некролог близки и пациенти написали: “Той беше отдаден на професията си лекар. Грижеше се денонощно за три поколения и се бе превърнал в част от семействата, на които помагаше. Пациентите и медицината бяха неговия живот!” ", "date": "2017.06.03", "title": " Набеждават крупен дарител за агент на ЦРУ\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%87%d1%83%d0%b6%d0%b4%d0%b5%d0%bd%d1%86%d0%b8-%d1%81%d0%ba%d1%80%d0%b8%d1%82%d0%b8-%d0%b2-%d1%82%d0%b8%d1%80-%d0%bd%d0%b0-%d0%bf%d0%b0%d1%80%d0%ba%d0%b8/", "text": "Полиция откри 12 чужденци , които са били скрити в ТИР паркиран на паркинг край Сандански.Сред групата бежанци е имало 4 деца, жена и 7 мъже. Това е станало към 7 часа сутринта в събота. Все още се установява от кои страни или страна са бежанците.Цялата група е закарана в помещение за временно настаняване към РДГП-Смолян, оказана им е необходимата помощ. За случая е уведомена прокуратурата. Продължават действията за установяване на обстоятелствата по случая.", "date": "2017.06.03", "title": " Откриха чужденци скрити в ТИР на паркинг край Сандански"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d1%80%d0%b8%d1%81%d1%83%d0%b2%d0%b0%d1%82-%d0%b7%d0%b0%d0%b5%d0%b4%d0%bd%d0%be/", "text": "За осма поредна година Пловдив повежда щафетата „Да рисуваме ЗАЕДНО“, като събитието се организира с подкрепата на общината Пловдив и общинско предприетие „Младежки център“.По традиция 3 юни е денят, в който децата имат възможност да покажат, че вярват в уменията си да създават красота, да споделят и да се чувстват свободни, а всичко това им дава надежда за по-добро бъдеще. Международната инициатива съществува от 10 години, а идеята е да се създадат 1 000 000 рисунки за един ден. Те могат да пътуват по градовете или виртуално в интернет чрез социалните мрежи.Входът е свободен за всички, които обичат да рисуват. Материалите са осигурени от организаторите и са напълно безплатни, а мястото, на което децата на Пловдив рисуват тази събота е около Младежкия център край гребния канал.", "date": "2017.06.03", "title": " Децата на Пловдив рисуват ЗАЕДНО"}
{"url": "https://trud.bg/%d0%bb%d0%b5%d1%82%d1%8f%d1%89%d0%b0-%d0%ba%d0%be%d0%bb%d0%b0-%d1%89%d0%b5-%d0%b7%d0%b0%d0%bf%d0%b0%d0%bb%d0%b8-%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b8%d1%8f-%d0%be%d0%b3%d1%8a/", "text": "Инженери, подкрепени от автомобилната компания Тойота, направиха демонстрация на летяща кола, която трябва да запали олимпийския огън на церемонията по откриването на Летните олимпийски игри в Токио през 2020-а година.Работата по проекта води началото си от 2014-а. Ръководителят му Цубаса Накамура изрази надежда да проведат първия управляван от човек полет до края на следващата година, въпреки че все още са на начален етап по разработката на колата, информира БНР.Първоначалната идея е „Скайдрайв“, която на пръв поглед прилича на малка кола, да бъде откарана до олимпийския стадион, където неочаквано за публиката да да запали олимпийския огън. Накрая ще отлети.„Бих искал да осъществя тази сцена. Настоящият прототип достигна едва 10-20 процента от целта ни за крайния продукт. Целта ни е прототипът да полети действително и устойчиво до края на 2018-а. За тази цел обаче трябва да разработим дизайн, който ще може да побере човек на борда, а за това ще трябва да решим правните въпроси и проблемите по безопасността“, обясни Накамура.По време на демонстрацията, настоящият модел се рееше във въздуха в продължение на няколко секунди. Цубаса Накамура заяви, че се опитват да направят дизайна по-стабилен, за да може прототипът да лети дълго и достатъчно високо, за да достигне олимпийския огън.Инженерите се надяват, че тяхната летяща кола ще бъде най-малката електрическа кола в света, която ще може да се използва в малки градски райони. Екипът планира да я пусне на пазара през 2025-а.Миналия месец „Тойота“ се съгласи да инвестира 380 000 долара в проекта за следващите три години.", "date": "2017.06.03", "title": " Летяща кола ще запали олимпийския огън в Токио през 2020 г. (ВИДЕО, СНИМКИ)\t\t\t"}
{"url": "https://trud.bg/%d0%b7%d0%b0%d1%80%d0%b0%d0%b7%d0%b5%d0%bd%d0%b8%d1%82%d0%b5-%d1%81-%d0%bc%d0%be%d1%80%d0%b1%d0%b8%d0%bb%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%be-%d1%81%d1%82%d0%b0/", "text": "Броят на заболелите с морбили на територията на Пловдивска област нарастна на 129, като само за периода от 25 до 31 май са регистрирани 13 нови случая, съобщиха от Регионалната здравна инспекция (РЗИ) в града под тепетата.Първият случай на морбили в Пловдивско бе от 17 март, а всеки нов регистриран болен се проучва с цел своевременно предприемане на противоепидемични мерки и строг контрол на връчените предписания. Личните лекари продължават да имунизират срещу морбили всички, които са пропуснали имунизация или са контактни със заразените, макар че има и няколко случая на ваксинирани по документи деца, макар че при изследванията в организма им не са били открити съответните антитела.През последната седмица в Пловдивския регион драстично са се увеличили случаите на поразени от варицела (едра шарка) – 87, като 47 от тях жители на областния град, срещу едва 28 заразени в периода от 18 до 24 май. Леко завишение – 35 случая срещу 31 седмица по-рано, има и на болните от чревни инфекции. Само един от пациентите е със салмонелоза, а всички останали са жертва на ентероколит, като 11 от случаите са в Пловдив, 7 – в Асеновград, 3 – в Карлово, 2 – в Цалапица, и по един в Певците, Розино, Крислово, Дъбене, Труд, Ягодово, Сопот, Стряма, Милево, Калековец, Войнягово и Устина.", "date": "2017.06.03", "title": " Заразените с морбили в Пловдивско станаха 129\t\t\t"}
{"url": "https://trud.bg/%d1%81-%d0%be%d0%b1%d0%b8%d1%87-%d0%b7%d0%b0-%d0%b4%d0%b5%d1%86%d0%b0%d1%82%d0%b0-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d0%b1%d0%b0%d1%89%d0%b8%d1%82%d0%b5-%d0%b3%d0%b5%d1%80/", "text": "С вълнуващ концерт с начало- българския химн, изпълнен от Представителния духов оркестър на ВМС и малката Биляна, която е сред децата на загиналите полицаи, пожарникари, затворнически надзиратели и военнослужещи започна благотворителната кампания „С обич за децата, в памет на бащите герои”, която се организира за осми пореден път. Много детски състави се включиха в пъстрата артистична програма.Жителите и гостите на града, дошли в зоната край Морска гара, имаха възможност да се запознаят със специализираната техника и помощните средства на въоръжение, включително и високопроходимия брониран автомобил „Sand Cat”. Част от атракцията бяха и рокерски мотори, ретро- и дрифт-автомобили, чиито собственици също се включиха в мероприятието.Варненските народните представители от ГЕРБ Нели Петрова и д-р Емилия Милкова, дошли да подкрепят каузата, осигуриха награди за малките участници в предвидените игри. Министърът на правосъдието Цецка Цачева и председателят на ПГ на ПП ГЕРБ Цветан Цветанов изпратиха поздравителни адреси до организаторите на благородната кампания. Цветан Цветанов и варненските депутати Таня Петрова, Павел Христов, Нели Петрова, д-р Руслан Тошев, д-р Емилия Милкова и Владимир Вълев дариха лични средства за децата на загиналите и пострадали служители на МВР, на Министерството на отбраната и на Министерството на правосъдието – Главна дирекция „Изпълнение на наказанията”.Кампанията подкрепиха също областният управител Стоян Пасев, кметът на Варна Иван Портних, командирът на Военноморските сили контраадмирал Митко Петев, Варненският и Великопреславски митрополит Йоан.В партньорство с ВМС и ВВМУ „Никола Вапцаров”, организатори на благотворителната инициатива са синдикалните структури на служителите в МВР и на служителите в затворите.", "date": "2017.06.03", "title": " „С обич за децата, в памет на бащите герои” във Варна\t\t\t"}
{"url": "https://trud.bg/%d0%bc%d0%bb%d0%b0%d0%b4-%d0%b4%d0%b5%d0%bf%d1%83%d1%82%d0%b0%d1%82-%d0%b4%d0%b0%d0%b4%d0%b5-%d0%bd%d0%be%d0%b2%d0%b0-%d0%bd%d0%b0%d0%b4%d0%b5%d0%b6%d0%b4%d0%b0-%d0%b7%d0%b0-%d0%be%d1%89%d0%b5-%d0%b5/", "text": "Най-младият народен представител от ГЕРБ в Пиринско – Стефан Апостолов, продължава да показва силата на мъжката си дума и да подпомага финансово семейства, търсещи пътя към истинското щастие – да имат бебе.И този месец депутатът Стефан Апостолов направи щастлива една бъдеща майка, той дари 50% от втората си заплата за ин витро процедура на жена от Благоевград. 29-годишният народен представител от Симитли продължава да доказва, че човек трябва да държи на думата си. Неговата мисия е да подпомага майки, които имат нужда от помощ за ин витро процедури, за да се раждат повече български деца.Истински урок е научил Апостолов, че дадените обещания трябва да се спазват.Стефан Апостолов, който е и футболен съдия,  направи и специален  имейл адрес, за да може всички хора, които имат нужда от помощта му за ин витро процедури да му пишат. Благородната кауза Стефан приема за нормална човешка постъпка. Имейл адресът:  ще бъде проверяван ежедневно лично от депутата, който ще се старае да помогне на повече семейства в нужда.", "date": "2017.06.03", "title": " Млад депутат даде нова надежда за още едно бебе ин витро в Пиринско"}
{"url": "https://trud.bg/141-%d0%b3%d0%be%d0%b4-%d0%be%d1%82-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d0%b4%d0%b8%d0%bc%d0%b8%d1%82%d1%8a%d1%80-%d1%81%d1%82%d0%b5%d1%84%d0%b0%d0%bd%d0%be%d0%b2/", "text": "141 години от смъртта на Димитър Стефанов – Казака, знаменосец на четата на Христо Ботев, честваха деца и възрастни край Кремиковския манастир.След разбиването на четата, раненият в крака Димитър, с привързано около кръста зелено знаме, се укрива с още трима четници в Кремиковския манастир. Предателство принуждава мъжете да бягат, но Казака е заловен и жестоко убит на празника на Свети дух през юни 1876. През 1912 година на лобното място на 22-годишния четник е издигнат паметник.За трета поредна година, по инициатива на сливенския исторически музей, групи ученици от Сливен и Нова Загора посещават паметника на 3 юли. Цветя поднесоха и членове на туристическо дружество “Алеко Константинов 1899”, както и местни от кв. Кремиковци и София. Отец Серафим Янев от Кремиковския манастир отслужи заупокойна молитва.", "date": "2017.06.03", "title": " 141 год. от смъртта на Димитър Стефанов – Казака, знаменосец на Христо Ботев, честваха край Кремиковския манастир"}
{"url": "https://trud.bg/%d1%82%d1%80%d0%b8-%d0%b1%d0%be%d0%bc%d0%b1%d0%b8-%d1%83%d0%b1%d0%b8%d1%85%d0%b0-20-%d0%b4%d1%83%d1%88%d0%b8-%d0%bd%d0%b0-%d0%bf%d0%be%d0%b3%d1%80%d0%b5%d0%b1%d0%b5%d0%bd%d0%b8%d0%b5-%d0%b2-%d0%ba/", "text": "Поне 20 души са загинали, а най-малко 87 са ранени, след като трима атентатори-самоубийци се самовзривиха в Кабул по време на погребението на депутатски син.На погребалната служба присъстваше и афганистанският министър на външните работи, но той не е сред пострадалите, съобщават световните агенции.Нападението е извършено на погребението на Салем Езадяр, син на заместник-председателя на парламента, който беше убит в петък, когато силите за сигурност в страната откриха огън по демонстранти в масов протест в центъра на Кабул. Демонстрацията срещу правителството стана след експлозията на камион-бомба, при която загинаха повече от 80 души и 460 бяха ранени. Въпросната атака, която беше извършена в сряда, беше една от най-смъртоносните в Кабул след оглавената от САЩ кампания, която свали режима на талибаните в страната през 2001 г.Все още никоя терористична организация не е поела отговорност за днешния взрив.", "date": "2017.06.03", "title": " Три бомби убиха 20 души на погребение в Кабул"}
{"url": "https://trud.bg/%d1%88%d0%b0%d1%80%d0%b5%d0%bd-%d0%b4%d0%b5%d1%82%d1%81%d0%ba%d0%b8-%d0%ba%d0%b0%d1%80%d0%bd%d0%b0%d0%b2%d0%b0%d0%bb-%d1%81%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d0%ba%d1%80%d0%b0%d0%b9/", "text": "Шарен детски карнавал „Мечта“ се проведе днес край Братската могила в Пловдив. Събитието бе във връзка с Международния ден на детето и бе организирано от район „Западен“ под патронажа на кмета Димитър Колев. Карнавалът събра десетки деца и техните родители на пъстър празник, който премина с много музика, песни и танци.В рамките на карнавала се проведоха и няколко игри, в които малчуганите рецитираха стихотворения и пяха песнички. Имаше и интересна викторина, в която децата показаха завидна обща култура. За всички бяха осигурени подаръци, а водещата Ася Антонова умело забавляваше малки и големи. Карнавалът завърши с изпълненията на група, съставена от ученици от Образцова математическа гимнаюзия „Академик Кирил Попов“.Днешният празник бе поредният от събитията, включени в културния календар на район „Западен“. На 11 юни (неделя) от 11 часа пред Младежкия център край гребния канал ще има концерт за класическа китара „Музика в парка“. В него участие ще вземе китарен ансамбъл „Академика“ към АМТИИ – Пловдив.Културните събития продължават през есента с голям фолклорен фестивал на 20 септември в Актовата зала на районното кметство. За есента са предвидени изложба на фотографии на Соня Станкова и концерти на арт група „Славена“ и дамски хор „Тримонциум“.", "date": "2017.06.03", "title": " Шарен детски карнавал се проведе край Братската могила в Пловдив"}
{"url": "https://trud.bg/%d0%bd%d1%8f%d0%bc%d0%b0-%d0%bf%d1%80%d0%b5%d0%b2%d0%b8%d1%88%d0%b5%d0%bd%d0%b8%d1%8f-%d0%bd%d0%b0-%d0%bd%d0%be%d1%80%d0%bc%d0%b8%d1%82%d0%b5-%d0%b7%d0%b0-%d1%87%d0%b8%d1%81%d1%82%d0%be%d1%82%d0%b0/", "text": "Продължава проследяването от експерти на РИОСВ – Пловдив и Регионалната лаборатория към Изпълнителната агенция по околна среда за качеството на атмосферния въздух в населените места в близост до възникналия вчера пожар в Шишманци. Измерванията се извършват в с. Белозем, община Раковски. Изследваните показатели са под нормативно определените стойности. Показанията на циановодород са на 50-60% от границата на допустимото.Няма пряка опасност за здравето населението. Остават в сила препоръките на РИОСВ – Пловдив – да се избягват дейности на открито и да се затварят прозорците на жилищата в населените места, разположени около пожара в цеха на бившия стоманолеярен завод.При необходимост, експерти на Регионална лаборатория към ИАОС и от РИОСВ – Пловдив ще направят още замервания и през следващите дни.", "date": "2017.06.03", "title": " Няма превишения на нормите за чистота на въздуха в населените места край Шишманци"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%be%d0%b8%d0%b7%d0%b2%d0%b5%d1%81%d1%82%d0%bd%d0%be%d1%82%d0%be-%d1%81%d0%be%d0%bf%d1%80%d0%b0%d0%bd%d0%be-%d0%ba%d1%80%d0%b0%d1%81%d0%b8%d0%bc%d0%b8%d1%80/", "text": "Световноизвестното сопрано Красимира Стоянова избра две млади оперни звезди за концерт тази вечер от 18.30 часа на сцената на Балабановата къща в Старинен Пловдив. Събитието е част от афиша на фестивала „Дни на музиката в Балабановата къща“, а участие в него ще вземат басът Божидар Божкилов и мецосопраното Салина Александрова.Последните новини около прочутото наше сопрано донесоха нова радост и гордост за България, след като Красимира Стоянова пожъна триумф с превъплъщението си в „Аида“ на Джузепе Верди в „Метрополитън опера“ в Ню Йорк. Музикалната критика пък я оцени като най-добрата Аида, представяна от години в МЕТ! Прочутата наша певица е една от избраниците на съвремието, чието име краси афишите на най-престижните оперни и концертни зали в света: Щаатсопер във Виена, Ковънт Гардън – Лондон, Ла Скала в Милано, Метрополитън опера – Ню Йорк, Баварската опера – Мюнхен, Щаатсопер – Берлин, Тетро Лисео – Барселона, Тетро Реал – Мадрид, Оперния театър – Цюрих, Карнеги хол – Ню Йорк, Операта на Бастилията – Париж, Операта във Франкфурт на Майн и много други.Наред с бляскавата си и интензивна сценична кариера Красимира Стоянова в последните години отдава време и сили и на обучението и подкрепата на млади таланти. През 2011 г. тя участва в „Дни на музиката в Балабановата къща“ в партньорство с изтъкнатия пианист Божидар Ноев с рецитал, превърнал се в незабравим празник за публиката, – едно от събитията, които закономерно донесоха на фестивала наградата на Българското национално радио „Музикален проект на годината“. От 2017 г. именитата певица разширява параметрите на професионалното си сътрудничество с „Дни на музиката в Балабановата къща“ чрез инициирането на поредица от концерти в елитния форум, за които тя ще подбира и подготвя талантливи млади певци. Първите избраници в концертната серия са именно Салина Александрова и Божидар Божкилов.Салина Александрова завършва Университета за музика и сценично изкуство (MDW) във Виена. В австрийската столица се запознава и работи с примата Красимира Стоянова. През 2014 г. участва във Великденския музикален фестивал в Баден-Баден в постановката на „Манон Леско“, а през 2015 и 2016 г. играе в продукцията на Анна Нетребко „Снежната кралица“ в двореца „Естерхази“ в Австрия. Концертира активно със световноизвестния „Orquesta de Guitarras de Barcelona“ под ръководството на основоположника му Сержи Висенте.Божидар Божкилов на 19-годишна възраст пък дебютира в „Севилският бръснар“ от Джовани Паизиело като Дон Базилио и Нотариуса на оперните сцени в Л`Акуила и Сулмона, Италия. И това е само началото на успешните му дебюти в „Травиата“ и „Мадам Бътерфлай“ във Флоренция и други градове на Тоскана, „Джани Скики“ в Националната опера на Лотарингия в Нанси, „Евгений Онегин“ в Софийската опера и балет и др. Носител е на куп престижни награди от международните певчески конкурси като „Мария Каниля“ – Сулмона, O.M.E.G.A – Флоренция, „Измаеле Волтолини“ – Бусколдо; „Йоле де Мария“ – Сицилия, „Cantando l`opera“ – Неапол, „Спацио музика“ – Орвието, „Люба Велич“ – Виена, „Николай Римски-Корсаков“ – Русия, и др. Клавирният съпровод на двамата певци е поверен на българската пианистка Вяра Шуперлиева, преподавател в университета „Моцартеум“ в Залцбург (Австрия).", "date": "2017.06.03", "title": " Световноизвестното сопрано Красимира Стоянова избра млади оперни певци за концерт в Пловдив"}
{"url": "https://trud.bg/%d1%80%d0%be%d0%b4%d0%be%d0%bb%d1%8e%d0%b1%d0%b8%d0%b2%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%b8%d0%b7%d0%b4%d0%b8%d0%b3%d0%b0%d1%82-%d0%bf%d1%8a%d1%80%d0%b2%d0%b8%d1%8f-%d0%bf%d0%b0/", "text": "Българи в Канада започват изграждането на първия паметник на Васил Левски в северноамериканската държава. Той ще се намира в двора на Българската източно-православна църква „Св. Димитър” в Брамптън.Издигането на монумента е по инициатива на почетния консул на България в Мисисага – Игнат Канев, и настоятелството на храма, където с подкрепата на Министерството на образованието и науката функционира и българско неделно училище. Подкрепа и съдействие за инициативата дава и Генералното консулство на Република България в Торонто.Творческата реализация на паметника е вдъхновен от класическия лик на Апостола, познат на поколения българи.Първата копка ще се състои на 16 юли 2017 г. (неделя). Датата на събитието е съобразена с навършващата се на 18 юли 2017 г. 180-а годишнина от рождението на Апостола.", "date": "2017.06.03", "title": " Родолюбиви българи издигат първия паметник на Левски в Канада"}
{"url": "https://trud.bg/%d0%b3%d0%bb%d0%b0%d0%b4%d0%b8%d0%b0%d1%82%d0%be%d1%80%d1%81%d0%ba%d0%b8-%d0%b1%d0%b8%d1%82%d0%ba%d0%b8-%d1%88%d0%b5%d1%81%d1%82%d0%b2%d0%b8%d1%8f-%d0%b8-%d1%81%d1%8a%d1%81%d1%82%d0%b5%d0%b7%d0%b0/", "text": "В легионерския лагер „Нове“ край Свищов за 13-и път беше открит Фестивалът на античното наследство „Орел на Дунава“. Събитието привлече хиляди зрители.В битките и състезанията участват реенактори от осем групи за антични възстановки от Италия, Румъния и България. В първия фестивален ден кметът на Свищов Генчо Генчев връчи наградата „Златния орел” за опазване на културно-историческото наследство на един от най-изтъкнатите български траколози и специалисти по тракийска археология проф. Диана Гергова. Традиционната награда за популяризиране на българската култура „Орел на Дунава” е присъдена на Вежди Рашидов и се очаква да му бъде връчена тази вечер.Участниците във фестивала представиха блюда от римската кухня в кулинарна надпревара. Акцент в дегустациите са хлябовете „Ливус”, направени със сирене и брашно, изпечени върху дафинови листа, отбеляза Рени Илиева от Регионалния исторически музей в Свищов. Според готвача Наско Илиев, представящ отбора на Гимназията по туризъм в крайдунавския град, основните храни за обикновените римски граждани са били ечемикът и булгурът, както и плодовете, а за по-богатите – скариди, стриди, морски деликатеси и дивеч.В античните битки и демонстрациите на бойни умения се включиха реенакторите от „Групо Сторико Романо” от Рим, атрактивните румънци от „Камп Виртус” от Асоциацията „Данаис” и танцьорките от „Нимфе Дачии”, ездачите от школата „Багатур” и домакините от „Първи Италийски легион” от Свищов.Фестивалът ще продължи до 4 юни. В събота вечерта пък се състоя възстановка на голямата битка между даки и римляни от времето на император Траян, а утре всички участници ще преминат в тържествен параден строй по улиците на Свищов. ", "date": "2017.06.03", "title": " Гладиаторски битки, шествия и състезания събраха хиляди в Свищов"}
{"url": "https://trud.bg/%d0%b1%d1%81%d0%bf-%d1%81-%d0%bd%d0%be%d0%b2-%d0%be%d0%b1%d0%bb%d0%b0%d1%81%d1%82%d0%b5%d0%bd-%d0%bb%d0%b8%d0%b4%d0%b5%d1%80-%d0%b2-%d1%82%d1%8a%d1%80%d0%bd%d0%be%d0%b2%d0%be/", "text": "Петко Тюфекчиев е новият областен председател на БСП във Велико Търново. Той бе избран с тайно гласуване днес преди обяд по време на заседанието на Областния съвет на партията. В областния форум взеха участие общо 35 членове, като бяха издигнати две кандидатури за председател.Народният представител Весела Лечева е предложила номинацията на Петко Тюфекчиев, а социалистката и дългогодишна общинска съветничка Лидия Прокопова е издигнала собствената си кандидатура за партиен лидер. След тайно гласуване Тюфекчиев получи 19 гласа, а Прокопова- 10, като останалите бюлетини са отчетени за невалидни.Петко Тюфекчиев е и общински съветник от БСП, и отскоро оглавява групата на червените съветници в местния парламент. Изборът на нов областен председател се наложи, след като досегашният Валентин Ламбев бе избран за депутат в 44-тия парламент, а уставът на БСП не предвижда съвместяване на работата като народен избраник и партиен пост.", "date": "2017.06.03", "title": " БСП с нов областен лидер в Търново"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f-%d1%81%d0%b5-%d0%b4%d0%be%d0%b3%d0%be%d0%b2%d0%be%d1%80%d0%b8%d1%85%d0%b0-%d0%bf%d0%be-%d1%81%d0%b4%d0%b5%d0%bb%d0%ba%d0%b0/", "text": "Русия сключи сделка за доставка на най-новата си система за въздушна отбрана S-400 на Анкара, съобщиха от Москва в поредния знак за възстановените връзки между двете страни.„Москва и Анкара почти приключиха с обсъждането техническата страна на договора за S-400“, се посочва в изявление на руския държавен гигант „Ростех“, предаде . Компанията заяви, че финансовите министерства от двете страни „обсъждаха и възможността за предоставяне на Анкара на заем за покупката“.Изпълнителният директор на „Ростех“ Сергей Чемезов посочи, че не знае резултата от финансовите преговори и отказва да даде повече подробности за продажбата, тъй като „договорът все още не е подписан“.Потенциалната продажба на високотехнологичната система от страна на Русия до членуващата в НАТО Турция маркира последната стъпка в драматичния обрат в отношенията, след като Анкара свали руски самолет на сирийската граница през 2015 г.Лидерите Владимир Путин и Реджеп Ердоган в крайна сметка успяха да се справят с напрежението и Русия оттогава отхвърли повечето от наказателните санкции, наложени от Турция.Москва премести S-400 в Сирия, след като Турция изстреля ракетата си, за да защити своите самолети, действащи в подкрепа на сирийския президент Башар Асад.", "date": "2017.06.03", "title": " Русия и Турция се договориха по сделката за ракетите S-400"}
{"url": "https://trud.bg/%d0%b1%d0%be%d1%82%d0%b5%d0%b2-%d0%bf%d0%b4-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f-%d1%81-%d0%b9%d0%be%d1%80%d0%b4%d0%b0%d0%bd-%d0%bc%d0%b8%d0%bd%d0%b5%d0%b2-%d0%b8-%d0%b2%d0%b5/", "text": "Шефовете на „Ботев“ (Пд) са направили оферти на десния бек на шампиона „Лудогорец“ Йордан Минев и на бившия бранител на ЦСКА Венцислав Василев, който за последно игра в „Берое“.И двамата опитни футболисти са свободни агенти, след като досегашните им договори изтекоха, но братът близнак на Веселин Минев има предложение да остане при „орлите“ от Разград за още един сезон. От щаба на „канарчетата“ искат да си върнат Йордан Минев заради богатия му опит в евротурните, въпреки че пазарджиклията вече е на 36 години.Преговорите с централния защитник Виктор Генев за нов договор са пред провал, признаха от пловдивския жълто-черен клуб. Въпреки новините за бъдещ финансов просперитет в „Ботев“ президентът Ангел Палийски и компания не са готови да удовлетворят финансовите претенции на Генев за месечна заплата от 6000 евро.", "date": "2017.06.03", "title": " „Ботев“ (Пд) преговаря с Йордан Минев и Венцислав Василев"}
{"url": "https://trud.bg/%d0%b1%d1%84%d1%81-%d0%b4%d0%b0%d0%b4%d0%b5-%d0%bd%d0%b0%d0%b4%d0%b5%d0%b6%d0%b4%d0%b0-%d0%bd%d0%b0-%d1%86%d1%81%d0%ba%d0%b0/", "text": "Изпълнителният директор на Българския футболен съюз Борислав Попов даде надежда на ЦСКА. Шефът от родната централа заяви, че „червените“ все още са участник в Лига Европа. Дали в крайна сметка тимът от „Българска армия“ ще бъде допуснат до турнирите ще каже Спортният арбитражен съд в Лозана, където ЦСКА обжалва решението на УЕФА. Преди дни от Европейската футболна централа се позоваха на „правилото за 3 години”, по силата на което новосформиран клуб не може да кандидатства за лиценз по отношение на евротурнирите и не допусна „червените“ до Лига Европа.„В решението е посочено, че то подлежи на обжалване в 10-дневен срок – каза Борислав Попов във видео обръщение. – Първият въпрос е кога влиза в сила това решение? То влиза в сила или след изтичането на срока за обжалване, или ако бъде потвърдено от Арбитражният съд. Тогава спира ли тази жалба решението, или не? В становището на „Левски“ се застъпва мнение, че такава жалба не спира и решението трябва да се изпълни незабавно. В случая има един нюанс. Жалбата не спира решение, когато са наложени дисциплинарни санкции от администрацията на УЕФА. А щом не е санкция, правилото за три непрекъснати години не се прилага веднага. По спортно-техническите резултати на футболния терен ЦСКА заема второто място и то му запазва засега мястото в евротурнирите, докато не приключи процедурата пред КАС, когато окончателно бъде решено дали ще може, или не този тим да участва. Предвид това се наложи да се пристъпи към следващия участник. Правилникът изисква това да бъде среща между третия и седмия клуб, тоест между „Левски“ и „Верея“.“Борислав Попов коментира и зачестилите критики към новата структура на шампионата.„Този формат, който за някои клубове вече не е приемлив, беше дискутиран от всички отбори и беше единодушно приет – припомни Попов. – Така че това е наше общо дело.“", "date": "2017.06.03", "title": " БФС даде надежда на ЦСКА"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0%d1%85%d0%b0-%d1%80%d0%b5%d0%bf%d1%83%d0%b1%d0%bb%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d1%81%d1%8a%d1%81%d1%82%d0%b5%d0%b7%d0%b0%d0%bd/", "text": "С вдигането на националния флаг под звуците на химна на България бяха открити ХVIII републикански състезания на младежките противопожарни отряди “Млад огнеборец – Албена 2017”. Съорганизатори на състезанието са Главна дирекция “Пожарна безопасност и защита на населението”, Министерството на образованието и науката и Министерството на младежта и спорта. Дните на младите огнеборци се провеждат с активната подкрепа на Българската федерация по пожароприложен спорт.Старши комисар Красимир Шотаров, директор на Дирекция „Оперативни дейности“ на ГД „Пожарна безопасност и защита на населението“, приветства младите огнеборци от 28-те отряда и им пожела успех в надпреварата. „Сигурен съм, че ще покажете най-доброто от себе си по време на Републиканския преглед. Но освен победата – важни са и приятелствата, които ще създадете през следващите три дни в гостоприемния курорт Албена“, каза той.Днес победата взеха учениците от IX ОУ „Панайот Волов“ – гр. Шумен. Второто място завоюваха младежите от СУ „Цанко Церковски“ – гр. Полски Тръмбеш, а трети останаха представителите на СУ „Д-р Петър Берон“ от град Свиленград.На откриването на състезанията присъства Илия Раев, член на ръководството на БЧК, комисар Дарин Димитров, директор на РДПБЗН-Добрич и други приятели и съмишленици на младежките противопожарни отряди.", "date": "2017.06.03", "title": " Стартираха републиканските състезания на младежките противопожарни отряди"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d0%bd%d0%b0-%d1%82%d1%83%d1%80%d1%81%d0%ba%d0%b8%d1%8f-%d0%bf%d1%80%d0%b5%d0%bc%d0%b8%d0%b5%d1%80/", "text": "Турската полиция арестува един от главните съветници на премиера Бенали Йълдъръм.Бирол Ердем е подозиран, че принадлежи към движението на проповедника Фетхуллах Гюлен, когото Анкара смята за организатор на миналогодишния опит за преврат, съобщава .Задържаният е един от най-високопоставените ръководители, арестувани в рамките на чистката, която бе предприета след метежа.От миналия юли досега в Турция бяха арестувани над 50 хиляди души, а над 100 хиляди бяха уволнени или временно остранени от работа.", "date": "2017.06.03", "title": " Главният съветник на турския премиер е арестуван"}
{"url": "https://trud.bg/%d0%b0%d1%81%d1%82%d0%b0%d0%bd%d0%b0-%d0%bd%d0%b0-%d0%bc%d1%8a%d1%80%d0%b8-%d0%b3%d1%80%d0%be%d0%bc%d0%b8-%d0%b2-%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd/", "text": "„Астана“, воден от Станимир Стоилов, се върна на победния път след поражението от „Кайрат“ (0:3) в миналия кръг. Тимът на Мъри разби с 4:0 „Атирау“ в мач от първенството.В друга среща „Кайсар“ на Стойчо Младенов направи 0:0 като гост на „Тобол“. „Ордабаси“, където играе бившия нападател на ЦСКА Преслав Йорданов, победи „Тараз“ с 3:0 у дома. Българинът остана резерва. „Иртиш“ на Димитър Димитров-Херо пък завърши 0:0 у дома срещу „Окжетпес“.В класирането води „Астана“ с 36 точки. „Иртиш“ е четвърти с 27, а „Кайсар“ е шести с 19.", "date": "2017.06.03", "title": " „Астана“ на Мъри громи в Казахстан"}
{"url": "https://trud.bg/%d0%b4%d0%b8%d0%bc%d0%be-%d0%b3%d1%8f%d1%83%d1%80%d0%be%d0%b2-%d0%b0%d1%82%d0%b5%d0%bd%d1%82%d0%b0%d1%82%d1%8a%d1%82-%d0%b2-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d0%bd%d1%8f%d0%bc/", "text": "Безспорно терорът се употребява като коз в политическите битки, дори е нещо повече, самите терористи гледат на актовете, които осъществяват като начин на въздействие върху западно общество, върху световната цивилизация. Това каза бившият директор на разузнаването ген. Димо Гяуров по .„Не вярвам, че това, което се случи в Манчестър, ще даде чак такова сериозно отражение на изборния резултат. Действително разликата намалява и продължава да намалява, но аз го отдавам по-скоро на неудовлетвореността на британците от външната политика на г-жа Мей и на преговорите с Европейския съюз, на неяснотата около начина на излизане на Великобритания от ЕС – твърдо или меко“, коментира Гяуров.„Трудно е да се каже дали дали след изборите Великобритания ще е по-близо да САЩ и Тръмп, ако консерваторите победят, защото самото външно-политическо поведение на САЩ, като че ли в последно време не е константа и е трудно прогнозируемо. Имам предвид, това което се случи в Европа през тази седмица. Заявката на американския президент за излизане от климатичното споразумение. На този фон г-жа Мей съобщи, че остава твърдо с Европа и с останалата част от света. Не бих казал, че това е твърда заявка за политика, която ясно ще се разграничава от САЩ, но все пак е една индикация“, каза още той.Според Гяуров през последните дни изглежда, че има някаква необявена война между големите европейски държави и САЩ, особено след изявленията на германският канцлер. „Те бяха прекомерно остри, дори бих си позволил да кажа леко неадекватни. Обяснявам си нейното недоволство, че в Италия не бяха постигнати никакви споразумения. Поведението на американския президент беше доста тромаво и непохватно и на срещата на Седемте и на срещата на НАТО. Той не отговори на нормалните европейски очаквания“, коментира още ген. Димо Гяуров.", "date": "2017.06.03", "title": " Димо Гяуров: Атентатът в Манчестър няма да даде отражение върху британските избори"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d0%b0%d0%bf%d1%80%d0%b0%d0%b2%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0/", "text": " Министърът на туризма Николина Ангелкова провери състоянието на морски плаж „Несебър-юг”. Ивицата е с нов наемател с договор за 5 години. Фирмата е премахнала корабът „Капитан Кук”, който пречеше на туристите.„Морският плаж е в изключително добро състояние. Поставени са необходимите информационни табели. Осигурени са спасителни постове, спазват се санитарно-хигиенните норми по почистване на плажната ивица”, каза министър Ангелкова. Тя коментира още, че новият наемател изпълнява стриктно договорните условия.Проверките на мобилните групи на Министерството на туризма ще продължат цяло лято – по график и по сигнал, съобщиха от ведомството.Търгът за отдаване под наем на морски плаж „Несебър-юг” бе проведен през месец януари т.г. Конкурсът е спечелен от „Ауто Фактор“ ЕООД. Фирмата ще заплаща 432 000 лв. с включен ДДС годишен наем на държавата. Размерът на годишното концесионно плащане по прекратената концесия за морския плаж към 2016 г. е било 224 990,50 лв. с ДДС.Предложената единична цена за плажните принадлежности е 8 лв. за 1 бр. чадър и 8 лв. за 1 бр. шезлонг.", "date": "2017.06.03", "title": " Министър Ангелкова направи проверка на плажа „Несебър-юг”\t\t\t"}
{"url": "https://trud.bg/%d0%bf%d0%be%d1%82%d0%be%d0%bf-%d0%b2-%d1%81%d0%b5%d0%b2%d0%b5%d1%80%d0%be%d0%b8%d0%b7%d1%82%d0%be%d1%87%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Обилни дъждове наводниха къщи и отнесоха улици в Североизточна България. Пороите нанесоха поражения и в Карловско. Отменено е бедственото положение в община Сливо поле, Русенска област, но районът продължава да търпи поражения от силните дъждове и градушки, съобщава .Реките в целия Дунавски басейн се очаква да повишат нивата си заради валежите. За това предупредиха от Басейновата дирекция в Плевен. До края на днешния ден и през нощта ще има повишение във водосбора на реките Янтра, Росица, Искър, Огоста, Вит, Осъм и Русенски Лом.Само за три часа в Шумен падна 60 литра на квадратен метър дъжд при норма за целия юни 75 литра. Проверени са сигнали за наводнени къщи от селата Новосел, Средня и Черенча, но не са установени поражения.Вече е възстановено движението по пътя Варна – София между Шумен и Търговище. Пътният участък край язовир „Фисека“ е обезопасен и почистен от калните наноси.Вилната зона Касева чешма в близост до Русе е засегната от силния дъжд, който падна рано тази сутрин. Наводнени са дворни места и вили, унищожена е селскостопанска продукция. Една от улиците е буквално отнесена от пороя. Хората се надяват от общинската администрация да изпратят екипи, които да помогнат за отводняването на района.Проливен дъжд затрудни движението по пътя София – Варна около Търговище. Вода и кал се оттичаха по пътя край язовир „Фисека“ и автомобилите бяха пренасочвани към главния път Шумен – Русе.Пороен дъжд се изля следобед и над град Баня, Карловско. Има наводнени къщи, под вода са много дворове и улици, по които са нападали клони. Засегнато е и село Пролом. Започва огледът на щетите, обясни кметът на община Карлово Емил Кабаиванов.„Обстановката е сериозна в град Баня в югоизточната част на община Карлово – имаме 15 наводнени къщи в Баня, няколко къщи в Пролом, поражения по улиците. Добрата новина е, че няма пострадали хора и животни. Наводняването не е малък проблем, но няма данни за сериозно пострадали постройки. В момента районната служба „Пожарна и аварийна безопасност“ извършва отводняване. Надяваме се да няма следващ силен пороен дъжд“, каза кметът Кабаиванов.", "date": "2017.06.03", "title": " Потоп в Североизточна България\t\t\t"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d0%bf%d0%b0%d0%b4%d0%bd%d0%b0%d1%85%d0%b0-%d0%b8-%d0%be%d1%82-%d0%b0%d1%80%d0%b6%d0%b5%d0%bd%d1%82%d0%b8%d0%bd/", "text": "Националният отбор по волейбол претърпя втора загуба в група „С1“ на Световната лига в Казан (Русия), след като отстъпи с 2:3 (-23, 23, 20, -21, -13) на Аржентина. Мачът бе изключително равностоен и оспорван, като на два пъти се премина през обрати в резултата. „Гаучосите“ взеха първия гейм като реализираха едва четвъртата си възможност. При 19:20 във втората част Константинов смени разпределителя Георги Сеганов с Георги Братоев и България изравни с две феноменални единични блокади на Николай Николов в края. Националите бяха значително по-убедителни в третия гейм и удържаха крехкия си аванс до края, за да поведат с 2:1. В началото на четвъртия обаче българите започнаха неубедително и допуснаха съперникът да вземе преднина, която така и не бе заличена. В последвалия тайбрек решителни се оказаха грешките на нашите играчи. Цветан Соколов на няколко пъти получи неудобни топки и бе хванат на блокада от недотам високите аржентинци, а късният щурм на нашите нямаше как да компенсира изоставането. Така България остава на последно място в класирането с 1 точка. Късно снощи бе мачът между Русия и Франция. Днес са третите срещи в групата, като в 19,10 часа българите излизат срещу домакините.", "date": "2017.06.03", "title": " Волейболистите паднаха и от Аржентина"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%b8%d1%81%d1%82%d0%ba%d0%b8%d1%82%d0%b5-%d0%b4%d0%b5%d0%b1%d1%8e%d1%82/", "text": "Новият селекционер на женския национален отбор по баскетбол Стефан Михайлов дебютира със загуба на поста. Българките паднаха с 62:77 от Македония в първия мач от приятелския турнир в Скопие. Това бе първи международен мач за домакините след пауза от няколко години. Първата четвърт завърши наравно 16:16, но във втората домакините стегнаха защитата и натрупаха сериозен аванс, който не изпуснаха до края. Най-резултатна за победителките с 21 точки бе Йелена Антик, а 20 т. добави натурализираната американка Криси Гивънс. Христина Иванова вкара 19 т. за България.", "date": "2017.06.03", "title": " Треньорът на баскетболистките дебютира със загуба"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd%d0%b8%d1%82%d0%b5-%e2%84%961-%d0%bf%d0%be-%d0%bf%d0%be%d1%81%d0%b5%d1%89%d0%b0%d0%b5%d0%bc%d0%be%d1%81%d1%82/", "text": "ЦСКА е №1 по посещаемост за изминалия сезон. Общо над 185 000 зрители са гледали тима на живо през изминалия сезон.Точно 132 310 са били на стадионите на мачовете на „червените“ в срещите от редовния сезон, което означава, че средно отборът е привлякъл над 5 000 зрители. Втори в тази класация е „Левски“ с 3413 зрители на мач, а трети е „Ботев“ с 2275.Тенденцията се затвърди и в мачовете от първата шестица с участието на ЦСКА. Десетте двубоя на „червените“ са били гледани на живо от 53 400 зрители, което прави средно по 5340 на мач.", "date": "2017.06.03", "title": " „Червените“ №1 по посещаемост\t\t\t"}
{"url": "https://trud.bg/%d0%bc%d1%8a%d1%80%d0%b8-%d0%bf%d1%80%d0%b5%d1%87%d1%83%d0%bf%d0%b8-%d0%b4%d0%b5%d0%bb-%d0%bf%d0%be%d1%82%d1%80%d0%be/", "text": "Тенисист №1 в света Анди Мъри спечели големия мач от третия кръг срещу Хуан Мартин дел Потро (Аржентина) в повторение на олимпийския финал от Рио 2016. Британецът измъкна трудно първите два сета, след което върза „геврек“ на Делпо за крайното 7:6 (8), 7:5, 6:0. Аржентинецът излезе на корта с травма в слабините, която го мъчеше и в предните мачове, което му попречи да довърши двубоя на пълни обороти. Той прибягна до лекарска помощ и от средата на втория сет игра на болкоуспокояващи. „Очаквах труден мач, а първият сет се оказа решителен – заяви Мъри. – Той ми донесе инерция. Условията бяха много трудни, кортът беше бавен. Мисля, че в края на мача заиграх наистина добре. Надявам се да задържа това ниво в следващите кръгове.“", "date": "2017.06.03", "title": " Мъри пречупи Дел Потро"}
{"url": "https://trud.bg/%d0%bf%d0%be%d1%82%d0%be%d0%bf-%d0%b7%d0%b0%d0%bb%d1%8f-%d1%86%d0%b0%d1%80%d1%81%d0%ba%d0%b0-%d0%b1%d0%b0%d0%bd%d1%8f-%d0%b8-%d0%bd%d0%b0%d0%b2%d0%be%d0%b4%d0%bd%d0%b8-%d0%ba%d1%8a%d1%89%d0%b0%d1%82/", "text": "Истински потоп заля в събота след обяд град Баня и половината курорт, известен като Царска Баня, е под вода. Наложи се екипи на Пожарната в Карлово да отводняват десетки къщи, чиито мазета и приземни етажи били потънали във вода и кал.Поройният дъжд, придружен с градушка, продължи близо час и половина, а сред наводнените къщи в курорта, известен като Царска Баня, е и тази на кмета на града Стамен Пешев. Засегнат е и хотел „Царска Баня“ и фирмен офис, а повече от два часа в града нямаше ток, прекъснати бяха телефоните и интернетът, но по-късно комуникациите бяха възстановени.Водната стихия е отнесла паважните и асфалтовите настилки на няколко улици в курорта, но щетите тепърва ще се описват. Под вода е и ромската махала в Баня.", "date": "2017.06.03", "title": " Потоп заля Царска Баня и наводни къщата на кмета и десетки други (СНИМКИ)"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%b0-%d0%bd%d0%b0-6-%d1%8e%d0%bd%d0%b8-%d1%81-%d0%b5%d0%bc%d0%b0%d0%bd%d1%8e%d0%b5/", "text": "Премиерът Бойко Борисов ще се срещне с френския президент Еманюел Макрон на 6 юни в Париж, а на следващия ден той отива в Берлин при канцлера Ангела Меркел, съобщиха за „Труд“ от Министерския съвет.Последната визита на Борисов през юни ще е в Турция, където ще се срещне с премиера Бинали Йълдъръм и държавния глава Реджеп Ердоган. Тя бе анонсирана и от вицепремиера Екатерина Захареиева, която бе на посещение в Германия. Визит в Париж бе уточнена по-късно, а датата на тази в Истанбул още не е фиксирана. Бойко Борисов вече има покана от турския си колега Бинали Йълдъръм за 13 юни, но засега не е ясно дали това ще е денят, в който българският премиер ще пристигне в Истанбул.„Труд“ научи, че в южната ни съседка основната тема, която ще се обсъжда, е мигрантската вълна от Близкия Изток и Северна Африка.", "date": "2017.06.03", "title": " Бойко Борисов се среща на 6 юни с Еманюел Макрон\t\t\t"}
{"url": "https://trud.bg/%d0%b1%d0%be%d1%82%d0%b5%d0%b2-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f-%d1%81-%d0%b9%d0%be%d1%80%d0%b4%d0%b0%d0%bd-%d0%bc%d0%b8%d0%bd%d0%b5%d0%b2-%d0%b8-%d0%b2%d0%b5%d0%bd%d1%86/", "text": "Шефовете на „Ботев“ (Пд) са направили оферти на десния бек на шампиона „Лудогорец“ Йордан Минев и на бившия бранител на ЦСКА Венцислав Василев, който за последно игра в „Берое“. И двамата опитни футболисти са свободни агенти, след като досегашните им договори изтекоха. Минев обаче има предложение да остане в Разград за още един сезон. От щаба на „канарчетата“ искат да си върнат бранителя заради богатия му опит в евротурнирите, въпреки че пазарджиклията вече е на 36 години.Преговорите с централния защитник Виктор Генев за нов договор са пред провал. Въпреки новините за бъдещ финансов просперитет в „Ботев“ президентът Ангел Палийски и компания не са готови да удовлетворят финансовите претенции на Генев за месечна заплата от 6000 евро.", "date": "2017.06.03", "title": " „Ботев“ преговаря с Йордан Минев и Венцислав Василев"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%82%d0%b0-%d0%b0%d0%bd%d0%b4%d1%80%d0%b5-%d0%b0%d0%b3%d0%b0%d1%81%d0%b8-%d1%80%d0%b5%d1%88%d0%b8%d1%85-%d1%87%d0%b5-%d0%b5-%d0%b2%d1%80%d0%b5%d0%bc%d0%b5/", "text": "Андре Агаси е най-новият „супертреньор“ в световния тенис. Американецът, който е един от малкото играчи с „кариерен шлем“, замести съперника си от кортовете от близото минало Борис Бекер като треньор на Новак Джокович. Сърбинът е в труден период, след като миналата година сдаде първата си позиция в ранглистата. Титлата от „Ролан Гарос“ бе последната му изява в ролята на непобедим доминатор и може би тазгодишната й защита би помогнала на Ноле да се завърне на правия път. Противно на слуховете, че ще работи с Джокера само в Париж, Агаси твърди, че е отворен за сътрудничество и след това – поне за „Уимбълдън“. „Правя го с цената на собственото си време и средства – признава Андре. – Не искам пари от него, а да помогна както на него, така и на тениса. Реших, че е време да се погрижа за него. Ако той е в най-добрата си форма, може да допринесе много за играта.“ Агаси се засече на кортовете в Париж с Бекер, а разговорът вместо за старите им мачове, се насочил към играта на сърбина. „Такава работа е огромна отговорност – смята Андре. – Затова съм готов да посветя каквото е необходимо. Не започвам с особени очаквания, но бих искал да се задържим повече време заедно.“ Но противно на думите си, по време на мача на Ноле от третия кръг с аржентинеца Диего Шварцман Агаси се появи в ъгъла едва в средата на втория сет. Сърбинът пък признава, че освен от „супертреньор“, ще има нужда и от истински треньор на мястото на напусналия Мариан Вайда. „И двамата сме съгласни, че ще ми трябва човек, с който да тренирам всеки ден – признава Джокера. – Не сме правили планове за бъдещето, но е ясно, че той ще е с мен само в най-големите турнири.“ Двубоят с Шварцман се оказа неочаквано тежък за шампиона. Той изтръгна победа в пет сета – 5:7, 6:3, 3:6, 6:1, 6:1, а когато краят на мача започна да се вижда, сърбинът даде воля на емоциите си. Ноле обяви резултата – 4:0 в петата част – на родния си език, което се стори подозрително на съдията на стола. Последва официално предупреждение, което изкара Джокович от нерви, а съдията се оправда, че било заради жест, който му се сторил агресивен. „Защо ме предупреждаваш, да не би да знаеш сръбски? – попита той рефера. – Какво казах? Какъв жест?“ Ноле ще трябва да успокои нервите си за следващата задача – мачът от осминафиналите срещу №19 в схемата Алберт Рамос-Виньолас (Испания).", "date": "2017.06.03", "title": " Легендата Андре Агаси: Реших, че е време да се погрижа за Джокович"}
{"url": "https://trud.bg/%d0%bc%d0%b5%d0%bd%d0%b8%d0%b4%d0%b6%d1%8a%d1%80%d1%8a%d1%82-%d0%bd%d0%b0-%d0%bf%d1%83%d0%bb%d0%b5%d0%b2-%d0%ba%d0%b0%d1%82%d0%be-%d1%84%d0%b5%d0%bd-%d0%b8%d1%81%d0%ba%d0%b0%d0%bc-%d1%80%d0%b5%d0%b2/", "text": "Кале Зауерланд намекна, че може да се наложи Кубрат Пулев да изчака реванш между световния шампион в тежката категория на профи бокса Антъни Джошуа и Владимир Кличко. „Те направиха велик мач, беше супер за бокса – заяви мениджърът на българина. – Лично аз като фен искам да има реванш, но като мениджър на Пулев не бих бил много щастлив от това.“ Ако се наложи претенцията на Пулев да бъде отложена германецът ще настоява за гаранция за мач с победителя. „Сигурен съм, че това отново ще е Джошуа, така че можем отсега да кажем, че ще го гледаме срещу Пулев – твърди Зауерланд. – Кубрат също предпочита Антъни, тренира за него повече от година. Но ако има реванш, ще трябва да насрочим и на него един мач през есента.“", "date": "2017.06.03", "title": " Мениджърът на Пулев: Като фен искам реванш между Джошуа и Кличко"}
{"url": "https://trud.bg/%d0%b8%d0%bd%d0%b4%d0%b8%d1%8f-%d0%be%d0%b1%d0%b5%d1%89%d0%b0-%d0%bd%d0%b0-%d0%b7%d0%b0%d0%b2%d0%b8%d1%88%d0%b8-%d0%b0%d0%bd%d0%b3%d0%b0%d0%b6%d0%b8%d0%bc%d0%b5%d0%bd%d1%82%d0%b8%d1%82%d0%b5-%d1%81/", "text": "Премиерът на Индия, Нарендра Моди, обеща страната му да надхвърли заложените в Парижкото споразумение за климата мерки за борба срещу глобалното затопляне. Това стана след среща с френски президент Еманюел Макрон, съобщи AFP.По повод решението на Доналд Тръмп да изтегли САЩ от международното споразумение Моди заяви, че документът е „част от споделеното наследство на света“, както и че страната му ще продължи да работи в областта на борбата срещу глобалното затопляне „отвъд Парижкото споразумение“.", "date": "2017.06.03", "title": " Индия обеща на завиши ангажиментите си по Парижкото споразумение"}
{"url": "https://trud.bg/%d0%b2-%d0%b4%d1%83%d0%bf%d0%bd%d0%b8%d1%86%d0%b0-%d0%b2%d0%b5%d1%87%d0%b5-%d0%b3%d0%bb%d0%be%d0%b1%d1%8f%d0%b2%d0%b0%d1%82-%d0%b7%d0%b0-%d0%b1%d1%80%d0%b0%d0%bd%d0%b5-%d0%bd%d0%b0-%d0%bb%d0%b8%d0%bf/", "text": "В Дупница наложиха първите глоби за бране на липов цвят от дървета на обществени места. В подобни случаи общинската наредба за опазване на зелената система предвижда санкция от 50 до 5 000 лева.Липовият цвят е иззет и ще бъде предоставен на детските градини за ползване в зимния сезон, съобщи .Със заповед на кмета на Дупница инж. Методи Чимев забраната за брането на липов цвят и увреждането на декоративната растителност в зоните за обществено ползване на територията на общината важи до приключване на цъфтежа през юли.Миналата година общината е издала 15 акта на нарушители, основно роми. ", "date": "2017.06.03", "title": " В Дупница вече глобяват за бране на липов цвят"}
{"url": "https://trud.bg/%d0%b1%d0%b8%d0%b2%d1%88-%d1%82%d1%8a%d1%81%d1%82-%d0%b7%d0%b0%d1%81%d1%82%d1%80%d0%b5%d0%bb%d1%8f-%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%b2%d0%bd%d1%83%d1%86%d0%b8%d1%82%d0%b5-%d1%81/", "text": "63-годишен мъж уби с пистолет бившия си зет в ломско село. Изстрелите проехтели след разпра между двамата бивши роднини за ливада, съобщиха от полицията. Убийството е станало към 10 часа сутринта в събота в село Крива бара на 20 км от Лом.Асен Н. започнал да коси трева от поляна близо до дома си, но от съседна къща излязъл бившият му зет – 37 годишният Симеон В. и се развикал, че ливадата е негова. Двамата мъже се скарали и сбили. Според очевидци в ръцете на Мони проблеснала и брадва.Асен обаче извадил пистолет и започнал да стреля срещу противника си. Проехтели четири изстрела и по-младият паднал на земята. Стрелецът сам се обадил на тел. 112 и съобщил за убийството. Пристигналите на място полицаи и медици заварили Симеон Н. мъртъв с куршум в сърцето. Асен Н. е задържан и по случая е образувано досъдебно производство. Пистолетът, с който той е гърмял, е незаконен, установили криминалистите.Преди време убитият Симеон се развел с дъщерята на Асен, а двете деца на разпадналото се семейство останали при бащата. Симеон се занимавал с животновъдство, отглеждал крави и коне. Няма сведения с бившия му тъст да се били в лоши отношения и между тях преди да е имало сблъсъци, заявиха от полицията. И стрелецът, и убиецът не са криминално проявени. Случая е битово убийство и подробностите се изясняват, заявиха от Областната дирекция на МВР.", "date": "2017.06.03", "title": " Бивш тъст застреля бащата на внуците си в село край Лом"}
{"url": "https://trud.bg/16-%d0%b3%d0%be%d0%b4%d0%b8%d1%88%d0%b5%d0%bd-%d0%bd%d0%b0%d1%88-%d1%82%d0%b0%d0%bb%d0%b0%d0%bd%d1%82-%d0%bd%d0%b0-%d0%bf%d1%80%d0%be%d0%b1%d0%b8-%d0%b2-%d1%82%d0%be%d1%80%d0%b8%d0%bd%d0%be/", "text": "Младият нападател на „Черно море“ Мартин Минчев заминава в понеделник на проби в италианския „Торино“. Роденият през 2001-а година варненец ще остане 5 дни, в които ще тренира със своята възраст, с по-големи от него юноши и ще изиграе един контролен мач.Минчев отива в италианския клуб със съдействието на мениджъра Антъни Раво от компанията „Скаутинг тийм“ и ще бъде придружаван от шефа на школата на моряците Емануил Луканов. Макар и на 16 години, момчето има 4 мача за мъжкия отбор на „Черно море“, а редовно играе за старшата възраст или с три години по-големи съперници.", "date": "2017.06.03", "title": " 16-годишен наш талант на проби в „Торино\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%bb%d0%b5%d0%bd%d1%82%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0/", "text": "Временно е ограничено движението в изпреварващата лента, при км 47 на магистрала „Тракия“, в посока Бургас, поради катастрофа. Това съобщиха от Агенция „Пътна инфраструктура“. Трафикът се осъществява в активната лента и се регулира от „Пътна полиция“.Временно е ограничено движението в една лента по път II-81 Костинброд-София в платното, в посока София, при км 5, поради ПТП, информираха още от пътната агенция. Трафикът се осъществява в свободната лента и се регулира от „Пътна полиция“.", "date": "2017.06.03", "title": " Катастрофа затвори лента на магистрала „Тракия“ при 47-ми км"}
{"url": "https://trud.bg/%d0%b8%d0%bc%d0%b5%d0%b9%d0%bb%d0%b8-%d0%b8-%d0%bf%d0%b0%d1%80%d0%be%d0%bb%d0%b8-%d0%bd%d0%b0-%d1%85%d0%be%d1%80%d0%b0-%d0%be%d1%82-%d0%b2%d0%bb%d0%b0%d1%81%d1%82%d1%82%d0%b0-%d1%81%d0%b5-%d0%bf%d0%be/", "text": "Над 1000 служебни имейла и пароли на хора от държавното управление се разпространяват свободно в интернет. Сред тях са данните на няколко министри, топ дипломати и финансисти, включително действащият вътрешен министър Валентин Радев, съобщава .В специална платформа за проверка на компрометирани акаунти в най-големите онлайн платформи може да се търси в бази данни от близо 5 млрд. виртуални самоличности.Някои от служебните имейли са пробити преди 5-6 години. Това обаче не означава, че хората с тези електронни адреси са извън опасност от киберпрестъпници. В списъците фигурират министри от различни правителства, включително и в сектора сигурност, отбрана и външни работи.В цели три от пробивите е пострадал и Валентин Радев в качеството му на заместник-министър на отбраната преди 6 години, когато отговаря за сделките в отбраната, проектите за модернизация и военноремонтните заводи.„Изненадан съм защото няма да намерят нещо което да ги впечатли и да намерят нещо пикантно. Може би нещо служебно и то явна поща – класифицирана информация – не. Аз отдавна съм в армията, такива неща няма как да сбъркам”, коментира Радев.Други служители на топ позиции в агенции и министерства са се регистрирали със служебните си имейли в сайтове за запознанства, което ги потенциална мишена за изнудване.Експертите съветват на първо място често да сменяме паролите си и да не използваме лесно предвидими или повтарящи се комбинации.", "date": "2017.06.03", "title": " Имейли и пароли на хора от властта се появиха в интернет\t\t\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%bf%d0%be%d0%bb%d0%b8%d1%86%d0%b0%d0%b9-%d0%b4%d1%80%d0%be%d0%b3%d0%b8%d1%80%d0%b0%d0%bd-%d0%b7%d0%b0/", "text": "Кандидат-полицай беше хванат зад волана с наркотици в кръвта – арестът е част от продължаващата акция срещу пияни и дрогирани шофьори. От столичния КАТ отчитат, че шофирането след употреба на упойващи вещества се превръща в епидемия.Един от дрогираните шофьор в София, проверен от пътната полиция, е употребил марихуана. Той настоява за анонимност, защото скоро ще се явява на конкурс за полицай, предаде . Приятелите му твърдят, че не е карал бързо и че не е пил алкохол.„За алкохол, наркотици и липса на книжка сваляме регистрационните табели, а това изобщо не е малко”, уточни Росен Рапчев от пътната полиция.Отнемат се и книжките на нарушителите, но глоби няма. А ако са хванати надрусани за първи път, не носи наказателна отговорност.", "date": "2017.06.03", "title": " Хванаха кандидат-полицай дрогиран зад волана"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80%d0%b8%d1%82%d0%b5-%d0%bd%d0%b5-%d1%83%d1%81%d0%bf%d1%8f%d1%85%d0%b0-%d0%b4%d0%b0-%d0%b8%d0%b7%d0%b1%d0%b5%d1%80%d0%b0%d1%82-%d1%81%d0%b2%d0%be%d0%b8/", "text": "Първият пряк избор за прокурори в следващия състав на Висшия съдебен съвет протече при висока активност, но не успя да излъчи представители от прокурорската квота след днешния вот.Предстои утре прокурорите отново да гласуват, вече без бариера за легитимност, както беше днес. По право ще влязат първите четирима кандидати, събрали най-много гласове, предаде .1 185 прокурори от 1 503 са взели участие в избора. Шест от общо 12-те кандидати са се доближили до границата за легитимност на избора – около 588 гласували. Те са с по 400 гласа и най-вероятно утре измежду тях ще бъдат избрани четиримата представители за новия състав на съдебния кадрови орган.Прокурорите гласуваха преимуществено дистанционно, но 140 от тях предпочетоха традиционното хартиено гласуване. Данните за активността при гласуването в интернет бяха налични за проследяване онлайн. На живо на страницата на ВСС можеше да се следи и традиционното гласуване, което се проведе в сградата на Съдебната палата.Утре новото гласуване ще започне в осем сутринта и ще продължи до 18 часа. Утре вечер ще бъдат ясни имената на новите членове на ВСС от прокурорската квота.", "date": "2017.06.03", "title": " Прокурорите не успяха да изберат свои представители във ВСС\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%bc%d0%be%d1%82%d0%be%d1%80%d0%b8%d1%81%d1%82-%d1%81%d1%82%d0%b0%d0%bd%d0%b0-%d0%bf%d1%80%d0%b5%d0%b4-%d1%81%d0%be%d1%84%d0%b8/", "text": "Катастрофа е станала преди минути на кръстовището на булевардите „Левски“ и „Цар Освободите“ при Софийския университет, съобщи читател на „Труд“.В инцидента е участвал мотор, а линейка е откарала пострадал. По наша информация това е моторист, който не е в тежко състояние. Катастрофирал е заради възникнал технически проблем в движение и загуба на управление.Очаквайте подробности!", "date": "2017.06.03", "title": " Катастрофа с моторист стана пред Софийския университет (СНИМКИ)"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d0%bc%d0%b5%d0%bd%d0%b8-%d0%b8%d0%b7%d0%b1%d0%be%d1%80%d0%b0-%d0%bd%d0%b0-%d1%88%d0%b5%d1%84-%d0%b2-%d0%bf%d0%bb%d1%83%d0%b2%d0%b0%d0%bd%d0%b5%d1%82%d0%be/", "text": "Софийски градски съд отмени избора на Георги Аврамчев на поста президент на Българската федерация по плувни спортове. 12-и състав с председател съдия Пламен Колев постанови, че решенията на общото събрание на централата, проведено на 26 април в София, са недействителни. Според съда мандатът е трети за Аврамчев, което противоречи на устава на федерацията. Аврамчев пое поста след отказа на предишния президент Юрий Кюлев и довърши мандата му, след което изкара още един. По време на общото събрание шефът поддържаше тезата, че трябва да се броят само пълните мандати, а мнозинството от клубовете приеха доводите му. Иначе СГС намери избора за коректно проведен и отхвърли жалбите за процедурни нарушения, неправилно преброяване на гласовете и др.", "date": "2017.06.03", "title": " Съдът отмени избора на шеф в плуването"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d0%b3%d0%b0%d0%b2%d1%80%d0%b0-%d1%81-%d0%bb%d0%b5%d1%87%d0%b5%d0%bd%d0%b8%d0%b5%d1%82%d0%be-%d0%bd%d0%b0-8-%d0%b3%d0%be%d0%b4%d0%b8%d1%88%d0%bd%d0%b0/", "text": "До няколко дни 8-годишната Самуела Куриян от Сливен ще постъпи в болница „Токуда” за животоспасяваща операция. Само за две седмици бяха събрани единствено от дарения над 73 хиляди лева. Необходимата сума възлиза на 93 600 лева.Момиченцето е със сколиоза. Това е изкривяване на гръбначния стълб, което при Сами вече е достигнало 100 градуса. Операцията е неотложна. Но провеждането й се забави цели четири месеца по вина на Фонда за лечение на деца, който веднъж одобри финансирането, но така и не отпусна нито стотинка. „А всяко забавяне се отразява изключително неблагоприятно. Има деца, на които това е коствало живота! Фондът за лечение на деца си има правилник. Той е подзаконов нормативен акт. Оказа се обаче, че един правилник в България е по-могъщ от две Конвенции на ООН – за правата на детето и на хората с увреждания. По-могъщ е от законите. Две правителства клекнаха пред него” – заяви бащата Емануил Куриян.Емануил завършил Икономическия университет във Варна, съпругата му Стела – Музикалното училище в Бургас. Плановете им били да живеят край морето, но се устроили в Сливен при близките си. Той работи в частна винарна, тя – в Центъра за подготовка на специалисти, свири на флейта в духовия оркестър към това военно подразделение.Сами се родила със спина бифида и хидроцефалия. Няма чувствителност на мускулите от кръста надолу. Детето е претърпяло три операции.С по-малката си сестра – Емили, на 7 години – са ученички в Началното училище „Васил Левски” в Сливен. Самуела вече пише, чете на срички, обича игрите с пластелин, рисуването, класната й ръководителка я посещава вкъщи, за да я обучава. Емили бяга, скача, пързаля се с ролери, занимава се с балет и дори е имала участие на сцената на операта в Стара Загора. Момиченцата са много привързани. Случвало се, както се прегръщат, в следващия миг да се сдърпат – деца! Но каката си е авторитет, макар Емили да е по-висока на ръст от нея – разказа таткото Емануил.„Сколиозата ставаше все по-голяма. Изкривяванията до 40 градуса са неоперативни. Но при нас случаят е друг. Проблемът пречи на вътрешните органи, на дишането. Белият дроб не може да се разтваря странично” – обясни още той.От „Пирогов”, където досега са се грижили за болното момиченце, насочили семейството към болница „Токуда”, защото там разполагат с нужната апаратура, опит и екип . Единствено там могат да поставят магнитни импланти, с което ще се избегне нуждата от още няколко интервенции и страдания за детето. „Ще отбележа, че като подадохме документите във Фонда за лечение на деца, все още нямаше такива операции у нас. Но малко по-късно екипът на д-р Васил Яблански в „Токуда” постави успешно магнитни импланти на друго дете, това беше голямо събитие” – подчертава Емануил. През януари, когато внесли документите, директор на фонда бил проф.Владимир Пилософ. През април, когато ги отрязали напълно след месеци разтакаване, директор вече била д-р Тинка Троева.Близките на Самуела твърдят, че са станали заложници и на интереси в здравеопазването. Те съобщиха, че през тези месеци от фонда са ги насочили към други три болници. Едната – също без обществена поръчка, коя е втората семейството даже не помни. Но най-настоятелни и многократни били препоръките детето да постъпи в трета болница, въпреки че там липсват апаратура, екип и други обстоятелства, които правели точно тази операция невъзможна.В края на април родителите се убедили, че трябва да се справят сами. Те поместиха историята си във „Фейсбук” и взривиха мрежата. Над 70 дарителски кутии за операцията на Сами били поставени в 15 града, на най-различни места – Художествената академия, магазини, МОЛ-ове, студиа за йога, учреждения, училища. Абитуриенти, ученици организирали благотворителни базари и концерти, от училището на Сами и Еми – също.„Само за две седмици се събраха над 73 хил.лева! Благодарим от сърце на всички! В цялата кампания има някакъв особен чар, защото ние не сме я организирали! Хората я направиха, с добротата си! Ние сме поставили една-единствена кутия, защото трябваше разрешение от общината. Благодарни сме и на колегите си за огромното им разбиране към нас” – разказа Емануил. Сред последните акции бе голям концерт, организиран от военното подразделение в Сливен, където работи Стела. 400-те билета бяха изкупени до един, постъпленията възлизат на 2 хил.лева. С други дарения на колегите й общата сума възлиза на 4045 лева – съобщиха от там. На самия концерт, в края на програма, на сцената излезе военният духов оркестър. Сред музикантите бе и майката на Сами. Тя свири за живота на рожбата си и на всички деца, които имат нужда от помощ не утре, а днес. Сега.Родителите на Самуела ще съдят Фонда за лечение на деца – съобщи таткото Емануил. „Решението ни е твърдо, заради забавеното лечение! В положението на детето ни в момента са още няколко деца. Нашата Сами не изпитваше физическа болка от усложненото си състояние заради подигравката с живота й. Но какво да кажем за малката Мерал!? Ребрата й растат навътре, към белия дроб!” – каза още той. Утехата му е, че макар и на такава цена, съдбата на семейството му е провокирала евентуални промени в правилника на фонда. Пред двамата родители в този момент се отворила врата за изселване в чужбина, където правилата обгрижват децата, а не обратното. „Обмисляме възможността, но засега сме тук. Страшното тепърва предстои, защото тази операция е рискова и много тежка. Вярваме в лекарите” – заяви Емануил. Близките се надяват, че след като постъпят и последните дарения, ще бъде събрана цялата необходима сума. Засега.Дарителската сметка за Сами е в „Уникредит Булбанк”.Бащата Емануил Куриян: Почувствахме се двойно подиграниНакратко, през февруари бяхме одобрени, представихме офертата на „Токуда”, после подписахме договорите. В средата на март ни извикаха, за да ни кажат, че не могат да отпуснат средствата. Защото „Токуда” нямала договор за обществена поръчка. А производителят и доставчикът са от чужбина и са единствени! Освен това с промяна в закона от миналата година, частните болници са освободени от задължението да обявяват обществени поръчки. Но в правилника на фонда, в прословутия му член 30, е записано, че не се отпускат средства, ако лечебното заведение не е обявило такава. Тоест, от фонда вменяват на болницата да направи нещо, за което не е задължена. И ние се почувствахме двойно подиграни. Веднъж, самият фонд ни одобри, като наруши правилника си и като е знаел, че няма как да получим финансиране. Защо още тогава не ни казаха, че няма да дадат средствата, за да не губим толкова ценно време!? После ни извикаха, за да ни заявят, че няма да дадат пари заради същия този правилник, въпреки че операцията на Сами е неотложна. Потърсихме съдействие от служебния здравен министър Илко Семерджиев, за да разреши да ни отпуснат средствата. Той каза в интервю, че законността е над всичко. От фонда бяха пък категорични, че правилникът е над всичко, а сега – щели да го изменят, за да го съобразят със закона, което прави подигравката с нас още по-голяма. Сякаш не се знаеше, че този правилник е с дефекти! Дойде новото правителство и имахме надежди за някаква реакция, но засега е само говоренето, че тепърва се очакват промени – разказа още бащата.Експерт от фонда: Има още 3 деца като СамуелаТова е големият проблем, който в последните 2 месеца притеснява и нас. Става дума не само за Самуела, а за още 3 деца, които спешно се нуждаят от същите импланти”, заяви за „Труд” Мария Любенова от Фонда за лечение на деца. Тя увери, че очаква скоро решение на въпроса с централизираната доставка на необходимите медицински изделия, така както от парламентарната трибуна лично министър Петров е обещал. Любенова изрази задоволство, че вече има реакции и от пациентските организации.„Ние имаме членове на обществения съвет, които са всъщност представители на пациентските организации, те представляват както Самуела, така и другите засегнати деца при нас. А работата на фонда е свързана с решенията на обществения съвет. Затова е важно, че и те дадоха достатъчна публичност на проблема, защото говорим за човешки съдби”, допълни експертът от Фонда за лечение на деца.", "date": "2017.06.03", "title": " Държавна гавра с лечението на 8-годишната Сами\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%bb%d0%b0%d0%b2-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%bd%d0%b0%d0%bf%d1%80%d0%b0%d0%b2%d0%b8%d1%85-%d0%bf%d1%8a%d1%82%d0%b5%d0%ba%d0%b0-%d0%b4%d0%be/", "text": "Направих пътека до УЕФА, ако може да се направи някакъв компромис. Това заяви президентът на БФС Борислав Михайлов по повод  на международната федерация да отстрани ЦСКА от европейските клубни турнири през следващите два сезона. В специално съобщение до медиите централата информира, че е отхвърлила молбата за изключение, отправена от Българския футболен съюз.„УЕФА правеше мониторинг на ЦСКА през последната година, така че това си е директно решение на европейската централа. Когато футболният съюз е получил решението на УЕФА, тогава го е получило и ЦСКА. Всичко друго са инсинуации на хора, които просто не искат да спазват правилата и трябва да има някой друг виновен“, каза Михайлов по .„А доколкото „Левски“… „Левски“ се класира на трето място. Там е записано в наредбата, че третият играе със седмия. Всички други инсинуации, че понеже УЕФА спира ЦСКА и „Левски“ трябва да се придвижи на второ място, това не е така, защото ЦСКА е обжалвал в КАС (Спортният арбитражен съд в Лозана). Така че преди КАС да се произнесе няма как ние да променяме класирането“, допълни бившият национален вратар.", "date": "2017.06.03", "title": " Борислав Михайлов: Направих пътека до УЕФА заради ЦСКА"}
{"url": "https://trud.bg/%d1%80%d0%b5%d0%b0%d0%bb-%d0%b7%d0%b0-12-%d0%b8-%d0%bf%d1%8a%d1%82-%d0%b5-%d1%84%d1%83%d1%82%d0%b1%d0%be%d0%bb%d0%bd%d0%b8%d1%8f%d1%82-%d0%ba%d1%80%d0%b0%d0%bb-%d0%bd%d0%b0-%d0%b5%d0%b2%d1%80/", "text": "„Реал“ (Мадрид) триумфира за 12-и път като клубен шампион на Европа. Клубът от Мадрид победи „Ювентус“ (Торино) на финала на Шампионската лига с 4:1. Мачът се игра на „Милениъм стейдиъм“ в Кардиф.През първото полувреме Роналдо откри резултата, но Манджукич бързо възстанови равенството. Голът на Кристиано бе под №500 за „Реал“ в историята на Шампионската лига.След почивката „Реал“ заигра по-агресивно. Само за три минути мадридчани решиха изхода на двубоя с два гола – чрез Каземиро и отново Роналдо. Минута преди края на редовното време Асенсио отбеляза за 4:1.За триумфа футболистите на „Реал“ ще получат премии по 1,5 милиона евро.Очаквайте подробности", "date": "2017.06.03", "title": " „Реал“ за 12-и път е футболният крал на Европа\t\t\t"}
{"url": "https://trud.bg/%d0%b7%d0%b0%d1%81%d1%8f%d0%ba%d0%be%d1%85%d0%b0-%d0%b3%d1%80%d0%b0%d0%b2%d0%b8%d1%82%d0%b0%d1%86%d0%b8%d0%be%d0%bd%d0%bd%d0%b8-%d0%b2%d1%8a%d0%bb%d0%bd%d0%b8-%d0%bd%d0%b0-3-%d0%bc%d0%b8%d0%bb%d0%b8/", "text": "Новото измерване открива пътя към нова наука за наблюдение на КосмосаДве масивни черни дупки, сблъскали се една с друга и създали смущение в пространството и времето, известно като гравитационни вълни, бяха засечени отново, предаде АФП.Галактическият катаклизъм, създал този феномен, е станал преди 3 милиарда години, а тъй като тези вълни се движат със скоростта на светлината, разстоянието до създадения нов космически обект е 3 млрд. светлинни години.Новото им засичане, трето след двете през 2015 г., е още един факт в подкрепа на Общата теория на относителността на Алберт Айнщайн от 1915 г., се посочва в публикацията в сп. “Физикъл ривю летърс”. “Ключов извод от трето засичане на такова събитие с висока степен на достоверност е, че наистина се движим към нова наука за наблюдение – астрономия на гравитационните върни”, каза Дейвид Шумейкър говорител на Лазерно-интерферометрична гравитационно-вълнова обсерватория (ЛИГО) за научно сътрудничество. Тя е водеща в проекта, съвместен с европейската “Въргоу колаборейшън”, ангажиращ над 1000 учени от цял свят.Засичането на гравитационните вълни е станало на 4 януари 2017 г. Анализът им показал, че били предизвикани от сливането на две черни дупки – едната с маса 31 пъти на нашето Слънце, а другата – 19 пъти по-голяма. Те произвели обект малко под 49 пъти масата на Слънцето, като останалата енергия се разпространила под формата на гравитационни вълни.Когато ЛИГО за първи път засича мистериозните вълни през септември 2015 г., сливането на двете черни дупки създало обект с маса 62 пъти по-голяма от Слънцето на 1,3 млрд. светлинни години. При второто им улавяне – през декември 2015 г., разстоянието било 1,4 млрд. светлинни години, а новата черна дупка с маса, колкото 21 слънца.", "date": "2017.06.03", "title": " Засякоха гравитационни  вълни на 3 милиарда години (ИНФОГРАФИКА)"}
{"url": "https://trud.bg/%d0%bc%d0%be%d1%80%d0%b5%d1%82%d0%be-%d1%86%d1%8a%d1%84%d0%bd%d0%b0-%d0%b2-%d1%81%d1%82%d1%80%d0%b0%d0%bd%d0%bd%d0%be-%d1%81%d0%b8%d0%bd%d1%8c%d0%be/", "text": "Морето се обагри в странен цвят, а необичайното явление се засилва постепенно от седмица насам. Водата е мътна и призрачно синкава – „като мъгла“,казаха рибари от Царево, които се обадиха на „Труд“ за аномалията. Дългогодишният морски вълк Георги Пейчев обясни, че според него, става дума за водорасло, което има странен цъфтеж.В подкрепа на думите си той приведе и факт: след 2 метра дълбочина в морето почти нямало видимост. От бистро и прозрачно, изведнъж помътнявало и ставало „като мъгла“. Това се потвърдило и от наблюденията на няколко негови колеги, които влезли да се изкъпят и се опитали да се гмурнат надолу към дъното. Според риболовците, морето обикновено отразява цвета на облаците. Сега обаче със сигурност не те били причина за странния цвят.Че водата е мътна потвърдиха и рибари от Ахтопол. „Морето има приятен резедав цвят, а водата е мътна. Може би бързата промяна на температурата е причината за това или пък течения, защото още е малко рано да цъфтят водораслите. Но пък кой знае,компетентните органи да кажат“, коментираха те.„Хората са притеснени, че морето наистина е мътно. Преди няколко дни имахме сигнал за мътно петно в Поморие, с кафеникав цвят. Извършихме проверка и анализите от пробите на водата показаха, че няма замърсяване. Най- вероятно промяната в цвета се дължи на цъфтежа на водорасли.“ Това каза пред Труд г-жа Тонка Атанасова, директор на Бургаската екоинспекция /РИОСВ/.С този факт бил запознат и министърът на околната среда и водите Нено Димов, който бе на посещение по Южното Черноморие във връзка с пречиствателните станции и подготовката за новия летен сезон. „Ако обаче замърсяването е навътре и продължава, добре е да бъдат сезирани както Морска администрация, така и Басейнова дирекция“, каза още Тонка Атанасова.Водата още е студена и няма сафрид, това е другото притеснение на морските вълци. Информацията им, че пасажите вече идвали от турските води, засега не се потвърждава.Вероятно заради дългата и студена пролет, времето на миграцията също се променя. Докато преди години, пролетният сафрид се появявал по Гергьовден, или най-късно на 24- ти май, то миналата година, рибата дошла чак на 14- ти юни. И сега била на път да повтори сефтето си по същото време.Ако я караме така, сафридът, който чакаме, вече трябва да наричаме не пролетен, а летен. Откриват плажовете, и той се появява. Просто чака по-топло време, без студени ветрове, окуражават се морските.", "date": "2017.06.03", "title": " Морето цъфна в странно синьо\t\t\t"}
