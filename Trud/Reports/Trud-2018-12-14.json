{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bc%d0%b5%d1%80%d0%ba%d0%b8%d1%82%d0%b5-%d0%bd%d0%b0-%d0%bc%d0%b0%d0%ba%d1%80%d0%be%d0%bd-%d0%b7%d0%b0-%d1%81/", "text": "Германският канцлер Ангела Меркел изказа днес подкрепа за Еманюел Макрон след мерките, които френският президент обяви за справяне с кризата с „жълтите жилетки“. „Той направи някои предложения, които обмисли добре, за да отговори на оплакванията на хората“, каза Меркел пред журналисти след края на срещата на върха на ЕС в Брюксел, предаде БТА. Тя каза, че политическата програма на Макрон е „добра за Франция и особено за намаляването на младежката безработица“. Според нея френският президент ще успее да изпълни програмата си за реформи успоредно с обявените в понеделник мерки. Серията от извънредни мерки ще струват 10 милиарда евро на Франция и заради тях френският дефицит може да надвиши максимално допустимия праг в ЕС от 3 процента от БВП. Меркел заяви по темата с движението на „жълтите жилетки“, че правото на протест е част от демокрацията, но това не означава, че трябва да бъде използвано насилие.", "date": "2018.12.14", "title": " Меркел подкрепи мерките на Макрон за справяне с протестите"}
{"url": "https://trud.bg/%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%be%d1%80%d1%8a%d0%b6%d0%b8%d0%b5-%d0%b8-%d0%bf%d0%b0%d1%87%d0%ba%d0%b8-%d1%81-%d0%bf%d0%b0%d1%80%d0%b8-%d1%81%d0%b0-%d0%be%d1%82%d0%ba%d1%80/", "text": "44-годишният началник на КАТ – Казанлък Тодор Николов, който изчезна преди два дена, е открит мъртъв в личния си автомобил, в местност край село Бузовград. На дясното слепоочие е установена входно-изходна огнестрелна рана, съобщи директорът на Областна дирекция на МВР – Стара Загора старши комисар Георги Хаджиев. В ръката на полицая е бил служебният му пистолет. Открита е и една гилза. Образувано е досъдебно производство по чл. 127, ал. 1 от Наказателния кодекс срещу неизвестен извършител за подтикване към самоубийство. Тъй като основната версия е самоубийство, това е законовият текст, по който работим в момента, съобщи районният прокурор на Казанлък Таня Димитрова. По време на огледа е установено, че на 30 – 40 метра от колата на Тодор Николов, в преливник на канала, са намерени 4 – 5 пачки с различни банкноти, патрони за пистолет и кобур с най-вероятно незаконен револвер. Сумата все още не е уточнена. „Каква връзка имат със самото прострелване, на този етап не можем да кажем, но това е една обективна находка, която очевидно навява на мисълта, че има някаква връзка с това деяние. Тепърва ще се установява дали става въпрос за корупционно деяние с опит за прикриване на следи или няма връзка с инцидента” – каза окръжният прокурор на Стара Загора Дичо Атанасов. При огледа на автомобила и около него не е открито предсмъртно писмо.  ", "date": "2018.12.14", "title": " Незаконно оръжие и пачки с пари са открити край трупа на шефа на КАТ-Казанлък"}
{"url": "https://trud.bg/%d0%b2%d0%bb%d0%b8%d0%b7%d0%b0%d0%bc%d0%b5-%d0%b2-%d0%bb%d0%be%d1%82%d0%b0%d1%80%d0%b8%d1%8f%d1%82%d0%b0-%d0%bd%d0%b0-%d0%bd%d0%b0%d0%bf-%d0%bf%d1%80%d0%b5%d0%b7-%d1%82%d0%b5%d0%bb%d0%b5%d1%84%d0%be/", "text": "Обявяваме доходите си от 10 януари до 30 април Ползваме данъчните облекчения без подпис от другия родител Хората ще може да участват в лотарията на НАП като регистрират касовите си бележки само като сканират с мобилен телефон QR кода върху тях. Това ще стане възможно от 1 април 2019 г., когато регистрираните по ДДС търговци ще трябва да изпълнят новите изисквания на наредбата за отчитане на продажбите. Голямата награда от 50 хил. лв. в настоящата лотария на НАП ще бъде дадена в понеделник, каза шефът на дирекция “Комуникации” в агенцията Росен Бъчваров. Предметните награди, които раздават с рекламна цел търговски вериги, няма да се посочват в годишните данъчни декларации на гражданите. Тази промяна в закона влиза в сила от 2019 г., каза Евгения Попова – методолог в НАП, по време на семинар на агенцията. Данъкът за наградите ще се удържа и внася в бюджета от фирмата, която ги дава. Като има два варианта. Първият е при даването на предметната награда фирмата да поиска късметлията да й даде 10% от стойността й, които тя да внесе в бюджета. Вторият вариант е данъкът да бъде за сметка на фирмата. Ако наградата е в пари, данъкът от 10% може да бъде удържан при изплащането й. Паричните и предметни награди, получени през 2018 г. от фирми, които не са работодатели, ще трябва да бъдат посочени в годишните данъчни декларации. Като срокът за подаване на  декларациите е от 10 януари до 30 април 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Влизаме в лотарията на НАП през телефона\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8-%d0%b5%d1%80%d0%b4%d0%be%d0%b3%d0%b0%d0%bd-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d0%bf%d0%be-%d0%b5%d1%84%d0%b5/", "text": "Президентът на Турция Реджеп Тайип Ердоган и държавният глава на САЩ Доналд Тръмп се договориха да въведат „по-ефективна координация“ между операциите на техните страни в Сирия, предава AFP. Информацията е от източник от Президентството в Анкара, след като Турция предупреди, че планира да започне нова офанзива в разкъсаната от войната близкоизточна държава. Двамата лидери разговаряха по телефона и „се съгласиха да осигурят по-ефективно сътрудничество по въпроса за Сирия“, според източника, пояснява агенцията.    ", "date": "2018.12.14", "title": " Тръмп и Ердоган се разбраха за „по-ефективна координация“ в Сирия"}
{"url": "https://trud.bg/%d0%bf%d0%b5%d1%82%d1%8f-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%b4%d0%be-2024-%d0%b3-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b8%d0%bc%d0%b0%d0%bc%d0%b5-%d1%86%d1%8f%d0%bb/", "text": "Строежът на АМ „Хемус” от „Боаза” до Велико Търново е гарантиран с отпуснатите от правителството 1,35 млрд. лв., като 134-километровата отсечка трябва да е готова до 2023 г. Това посочи регионалният министър Петя Аврамова по  „Това е предвидимост и за строителния бранш – за тези участъци, за които се резервират средства, се изготвят идейни и технически проекти”, отбеляза тя. За един от участъците има изготвен технически проект и може да се обяви обществена поръчка. Междувременно ще се търсят пари и за последните 90 км в източно направление: „До 2024 г. трябва да имаме цялостна магистрала от София до Варна, което е един от приоритетите на правителството”. 98 мостови съоръжения по магистралите и пътищата от I, II и III клас се нуждаят от ремонт, посочи Аврамова. За целта ще са нужни над 60 млн. лв. Догодина ще продължат ремонтите на 7 виадукта на „Тракия”, а също и на големите тунели „Топли дол” и „Витиня”, където е преценено, че по едната тръба не може да се пуска трафик. Аврамова се обяви в подкрепа на строителния бранш, който преди дни се вдигна на протест срещу политическото говорене. „Аз съм категорично против да се поставят под един знаменател всичко в един бранш”, заяви министърът. Според нея в исканите от БСП проверки на магистралите проблематична е не самата идея за подобна инспекция, а внушението, че у нас няма кой да я извърши. „Ние сме в Европа, лабораториите в България са независими европейски лаборатории”, подчерта Аврамова. На въпрос как изглежда това в светлината на информацията, че фаталната отсечка край Своге е проверявана от свързана със строителя лаборатория, тя призова: „Нека не заклеймяваме всички лаборатории”.  ", "date": "2018.12.14", "title": " Петя Аврамова: До 2024 г. трябва да имаме цялостна магистрала от София до Варна"}
{"url": "https://trud.bg/%d0%be%d1%87%d0%b8%d1%82%d0%b5-%d0%bd%d0%b0-%d1%81%d0%b0%d0%bc%d1%83%d0%b8%d0%bb-%d0%bf%d0%b0%d0%ba-%d1%89%d0%b5-%d1%81%d0%b2%d0%b5%d1%82%d1%8f%d1%82/", "text": "Бизнесменът Красимир Дачев ще финансира ремонта на паметника на цар Самуил в центъра на София, за да светнат пак очите на монумента. “Ще гарантирам финансово тези очи да светят поне следващия век. Глупаво е да се направи нещо и после да се загуби смисълът. В крайна сметка ефектът от този паметник беше вицът в него, а той се изгуби”, обясни Дачев. Очите на цар Самуил угаснаха окончателно заради неизправност в електрическата система на паметника. От Столичната община отказват да го ремонтират. За подмяната на диодите в очите на паметника са нужни около 3000 лв.", "date": "2018.12.14", "title": " Очите на Самуил пак ще светят\t\t\t"}
{"url": "https://trud.bg/%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8-%d1%82%d1%8a%d1%80%d1%81%d1%8f%d1%82-%d0%b5%d0%bd%d1%82%d1%83%d1%81%d0%b8%d0%b0%d1%81/", "text": "Планинската служба започна операция за спасяването на младия ентусиаст, който тръгна на поход в Пирин вчера без храна и вода. Цветан Найденов не е успял да достигне крайната си цел Банско, тъй като ситуацията в планината се е усложнила заради обилния снеговалеж тази нощ, съобщи . Младият мъж потърсил помощ от спасителите този следобяд, когато се почуствал крайно изтощен. Операцията е започнала, след като той е подал сигнал, че бедства. Екипът от Сандански е тръгнал да го търси в планината над Ощава, където Цветан е посочил, че се намира. Вече 36 часа той е в планината без провизии. Вода е успял да си набави, не се знае обаче дали се е хранил с нещо.", "date": "2018.12.14", "title": " Планински спасители търсят ентусиаста, тръгнал на поход в Пирин без вода и храна"}
{"url": "https://trud.bg/%d1%80%d1%83%d1%81%d0%b8%d1%8f-%d0%bf%d0%be%d0%b8%d1%81%d0%ba%d0%b0-%d0%bc%d0%b8%d1%81%d0%b8%d1%8f%d1%82%d0%b0-%d0%bd%d0%b0-%d0%be%d0%be%d0%bd-%d0%b4%d0%b0-%d1%80%d0%b0%d0%b7%d0%bf%d1%83%d1%81%d0%bd/", "text": "Мисията на ООН в Косово е задължена да предприеме мерки за демилитаризация и разпускане на всички въоръжени косовско-албански формации. Това се посочва в изявление, публикувано от Министерството на външните работи на Руската федерация след като по-рано днес парламентът в прищина даде зелена светлина за формирането на косовска армия. „Ние вярваме, че международното присъствие в Косово, най-вече на Временната административна мисия на ООН в Косово (ЮНМИК) и Силите за Косово, в съответствие с техните мандати, които действат на основата на Резолюция 1244 на Съвета за сигурност, са длъжни да предприемат незабавни и всеобхватни мерки за демилитаризиране и разпускане на всякакви въоръжени косовско-албански формации“, подчертава министерството. „Изненадващо е, че реториката на редица американски и европейски политици, висши генерали от НАТО, които се опитват да убедят себе си и обкръжаващите ги, че решението на Прищина (създаването на армията) не променя същността на Косовските сили за сигурност. Но всъщност става въпрос за увеличаване на броя им наполовина, за създаване на резерви, както и най-важното – подмяна на съществуващите досега сили, които до последно изпълняваха функции на гражданска отбрана. С помощта на САЩ и редица страни от НАТО принудително вече се подготвят косовоалбанските военни, увеличават се доставките на оръжия и техника“. В същото време, посочва Министерството на външните работи на Русия, „западните столици и Брюксел игнорират конструктивната и отговорна линия на Белград, насочена към намиране на компромис за намаляване на напрежението. По-специално, сръбското ръководство се въздържа от предприемането на ответни мерки във връзка с въвеждането на Прищина през ноември на 100-процентни мито върху стоките от Сърбия и Босна и Херцеговина, в действителност, насочени към създаване на катастрофални условия за косовските сърби, продължаването на етническо прочистване срещу неалбанско население“, се казва още в изявлението.", "date": "2018.12.14", "title": " Русия поиска мисията на ООН да разпусне армията на Косово"}
{"url": "https://trud.bg/%d1%81%d1%82%d0%b0%d0%bd%d0%b4%d0%b0%d1%80%d1%82%d1%8a%d1%82-%d0%bd%d0%b8-%d0%bd%d0%b0-%d0%b6%d0%b8%d0%b2%d0%be%d1%82-50-%d0%be%d1%82-%d1%82%d0%be%d0%b7%d0%b8-%d0%bd%d0%b0-%d1%84%d1%80%d0%b0%d0%bd/", "text": "Животът на българите е точно 50% от този на французите, става ясно от данните на европейската статистическа служба Евростат. Това означава, че реалният ни жизнен стандарт е наполовина от този на французите, като тук влизат не само покупките на храни и дрехи, но и на стоки за дома, коли, посещения на театри и ресторанти, лятна отпуска и т.н. Действителното индивидуално потребление (ДИП) е мярка за материалното благосъстояние на домакинствата, посочват от Евростат. Най-бедната страна в ЕС е България, като тук действителното индивидуално потребление на глава от населението е 54% от средната стойност за ЕС. Най-добре живеят в Люксембург, където ДИП е 132% от средното за ЕС. Действителното потребление във Франция е 108% от средното в ЕС, което означава, че там живеят точно два пъти по-добре в материално отношение, отколкото ние. Минималната заплата във Франция е 1500 евро. У нас минималната заплата се планира да бъде увеличена от началото на следващата година от 510 лв. на 560 лв. Любопитно е, че ситуацията в България през последните години не се променя съществено. През 2015 г. действителното ни потребление е било 53% от средното за ЕС, а през 2017 г. е нараснало до 54%. За същия период потреблението на хората в Румъния е нараснало от 58% на 68% от средното ниво за ЕС, което е повишение с 10 пункта. Така Румъния се изравнява по жизнен стандарт с Латвия. Много добри резултати в развитието си показват и Литва и Чехия, където индивидуалното потребление е нараснало за същия период съответно от 83% на 88% и от 78% на 83%. На следващо място по бързо догонване на жизнения стандарт в ЕС се нарежда Хърватия, която вече настигна Унгария по потребление на гражданите. По-бързо от нас догонват богатите страни в Европа и Полша, Естония и Латвия. В няколко страни за периода 2015-2017 г. жизненият стандарт се отдалечава от средния за ЕС като най-сериозен е проблемът в Гърция, където потреблението се понижава от 79% на 76% от средното ниво на ЕС. Малко се влошава и ситуацията в Унгария и Малта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Стандартът ни на живот 50% от този на французите"}
{"url": "https://trud.bg/%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b0%d1%82%d0%b0-%d1%81%d0%be%d1%84%d0%b8%d0%b9%d1%81%d0%ba%d0%b0-%d0%b1%d0%b0%d0%bd%d1%8f-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%b5/", "text": "Дебитът на водата в Централната софийска баня не е достатъчен, за да бъдат напълнени басейните и да се предлагат спа услуги. В това бяха категорични зам.-кметът на София Тодор Чобанов и хидрологът Хари Натов. „Дебитът в момента е около 12 литра в секунда. Той се измерва всеки ден, защото в помпената станция има необходимите уреди. Този дебит може да напълни тези басейни, ако обаче спрем водата отвън. При минералната вода не може да се правят такива експерименти – да се спира водата, тъй като се нарушава естественият приток и водата може да отиде на друго място, въобще да я загубим. Тя трябва да тече непрекъснато”, коментира Натов по  . Централната софийска баня излиза от експлоатация през 1986 г., а от десетина години върви разговор какво да се прави със сградата. Според Тодор Чобанов идеята за превръщане на банята в музей нито е нова, нито е непозната за родните географски ширини. „Ние не откриваме нещо коренно различно, ние адаптираме и даваме нива функция. В Плевен банята също е музей. Дори България изобилства от такива примери. По света на много неща културата е завзела тези пространства, защото къпането има и културно измерение, което е отвъд хигиенната конкретика”, посочи Чобанов. По думите му превръщането на Централната софийска баня в спа център е скъп и сложен процес, който изисква необходимите условия да са налице, като за начало – минералната вода да е в съответните количества. Зам.-градоначалникът добави, че в момента работи банята в Панчарево, а в края на следващата година спа услуги ще се предлагат и в банята в Банкя, в която тече ремонт. Банята в „Овча купел” пък, по думите на Чобанов, ще стане важен за българската спа индустрия център, който ще обединява всички специалисти в този бранш.  ", "date": "2018.12.14", "title": " Централната софийска баня не може да е спа център, дебитът на водата е недостатъчен"}
{"url": "https://trud.bg/%d1%80%d1%83%d1%81%d0%ba%d0%b8-%d0%b1%d0%be%d0%b5%d0%bd-%d0%ba%d0%be%d1%80%d0%b0%d0%b1-%d0%bc%d0%b8%d0%bd%d0%b0-%d0%bf%d1%80%d0%b5%d0%b7-%d0%b1%d0%be%d1%81%d1%84%d0%be%d1%80%d0%b0-%d0%bd%d0%b0-%d0%bf/", "text": "Руски боен кораб с бордови номер RFS 911 премина днес през Босфора и навлезе в Мраморно море на път към Средиземно море, съобщи турската DHA. Миночистачът „Иван Голубетц” навлезе днес към 12.00 часа от Черно море в Босфора. Съпровождан е от турски брегови катери за сигурност. Към 13.00 часа руският боен кораб достигна до моста „Фатих Султан Мехмет”. Зад него се движи и руски военен шлеп. Цялото преминаване през Босфора на бойния кораб и шлепа продължи 1.5 часа.    ", "date": "2018.12.14", "title": " Руски боен кораб мина през Босфора на път към Средиземно море"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d1%81%d1%83-%d0%bb%d0%be%d0%b7%d0%b5%d0%bd%d0%b5%d1%86-%d0%bd%d0%b5-%d0%b5-%d0%bf%d1%80%d0%b0%d0%b2%d0%b8%d1%82%d0%b5/", "text": "Днес проблемът с болница „Лозенец“ се реши с решението на премиера Борисов да я запази като Национално многопрофилно лечебно заведение и учебно-клинична база на СУ „Св.Климент Охридски“. Това заяви ректорът на Алма матер проф. Атанас Герджиков по  . Планът болница „Лозенец“ да се преструктурира в педиатрична би означавал, че 17 от 18-е ѝ отделения да се закрият, поясни ректорът на СУ. „Не искахме да се закрива една болница, която работи добре и е в много отношения сред най-добрите болници. Второ, тя е учебно-клиничната база на медицинския ни факултет. В случай, че 17 от тези 18 отделения бяха пратени на други места, лекарите и медицинският персонал щяха да се пръснат и нямаше да имаме преподаватели“, посочи проф. Герджиков. Възможно е лекарите-преподаватели в МФ на СУ да останат такива, ако работят в една болница в България, допълни ректорът на Алма матер. Педиатрична болница може да се построи навсякъде и въпросът да се направи такава е важен и трябва да се осмисли добре – затова и вчерашният дебат в Парламента е бил важен и за това днешното решение на премиера Борисов е мъдро, допълни проф. Герджиков. „Този дебат трябваше да се проведе, преди да предприемем каквото и да било“, каза ректорът на СУ. Болница „Лозенец“ не е правителствена по име, нито дефакто, защото мнозинството от пациентите ѝ са обикновени граждани. Пациентите ѝ обхващат и народни представители, и дипломати, заради което не може да се нарича „правителствена“, обясни проф. Герджиков. Годината за СУ „Св. Климент Охридски“ беше успешна, заяви ректорът. Успехите на най-старото висше учебно заведение в страната може да се видят както в рейтингите, така и в броя на цитати в научи работи, заяви проф. Герджиков. По думите му, университетът може да стане много по-добър след въвеждането на редица мерки и по-високо финансиране. Това е нещо, което става с традиция, и не може да стане за няколко дни, допълни той.", "date": "2018.12.14", "title": " Ректорът на СУ: „Лозенец“ не е правителствена болница, мнозинството от пациентите ѝ са обикновени граждани"}
{"url": "https://trud.bg/%d0%b1%d0%be%d1%8f%d0%bd-%d0%b1%d0%b8%d0%be%d0%bb%d1%87%d0%b5%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%ba%d0%bd%d0%b8%d0%b3%d0%b0%d1%82%d0%b0-%d1%81%d0%b8-%d0%bf%d1%80%d0%b5/", "text": "Тази вечер проф. Боян Биолчев представи предпремиерно книгата си „Преселението“ в Царево. Събитието се състоя в читалището на морския град, където се събраха много гости и почитатели на творчеството на писателя. На предпремиерата присъства и кметът на града Георги Лапчев. „В книгата става дума за преселението на хората от южните склонове на Странджа, които панически бягат. Тогава са избити много от тях. Още преди десетилетия съм записал спомените на хора, които тогава са били 5- 6 годишни деца и самата повест и разказът е от името на 6- годишен герой“, разказа проф. Биолчев още това лято, когато завършваше книгата си в китното погранично Резово, където е неговата нирвана. Там той има вила и прекарва голяма част от годината, занимавайки се с писане и подводен риболов.  „Преселението“ изобщо не е хорър, въпреки, че в нея стават страшни неща, но аз съм се постарал в нея въпреки болката и причиняването на болка – да няма омраза. Мен ме интересува вътрешната пролята кръв, в душите на тези хора“, заяви на предпремиерата Боян Биолчев. Той коментира още, че никога не са го вълнували рецензиите. – „За мен истинската оценка е от странични хора, които не итраят на литературни корифеи, а говорят за това как са чели книгата“, подчерта проф. Биолчев.- „Като ме питат това повест ли е или роман, аз казвам, това е „Преселението“, добави авторът. Премиерата ще бъде на 9- ти януари от 18 часа, в „Перото“ в НДК.", "date": "2018.12.14", "title": " Боян Биолчев представи книгата си „Преселението“ в Царево\t\t\t"}
{"url": "https://trud.bg/%d1%81%d1%8a%d1%80%d0%b1%d0%b8%d1%8f-%d0%be%d0%b1%d0%bc%d0%b8%d1%81%d0%bb%d1%8f-%d0%be%d1%82%d0%b3%d0%be%d0%b2%d0%be%d1%80-%d0%bd%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd/", "text": "Сърбия разглежда различни варианти за отговор на   на Прищина да създаде косовска армия. Това предупреди генералният секретар на сръбския президент Александър Вучич – Никола Селакович, в ефира на националната телевизия, съобщи TACC. „Възможният отговор може да бъде решение, което ще изисква взаимодействие между правителството, парламента и президента.Това е провъзгласяването на окупация на част от нашата територия. Това е много сериозно решение, което може да има тежки дългосрочни последици. Второто решение се отнася до използването на сръбски въоръжени сили на място, то засяга президента като главнокомандва“, поясни Селакович. Ръководителят на администрацията на Вучич също така посочи, че създаването на армия на Косово противоречи не само на единствения съществуващ международен документ в този регион – Резолюция 1244 на Съвета за сигурност на ООН, но и на самата Конституция на Косово.", "date": "2018.12.14", "title": " Сърбия обмисля отговор на решението на Прищина да създаде косовска армия"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8%d1%82%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8%d1%85%d0%b0-%d0%b1%d1%8e%d0%b4%d0%b6%d0%b5%d1%82%d0%b0-%d0%b7%d0%b0-%d0%b7%d0%b4%d1%80%d0%b0%d0%b2/", "text": "Българският лекарски съюз (БЛС) даде мандат за подписването на анекс към Националния рамков договор за 2019 г., който определя финансовите параметри на услугите в здравеопазването. Това стана на извънреден събор днес, като съсловната организация постави няколко условия. Едно от тях е в края на третото тримесечие на 2019 г. неусвоените пари да бъдат насочени към болниците за изплащане на надлимитните им дейности, вместо да се отклоняват по други пера и да се прехвърлят за следващата година. Очаква се бюджетите на лечебните заведения да се увеличат с около 5%. Ръководството на БЛС е договорило с НЗОК и увеличение на направленията за изследвания и преглед при специалист с 10%. В анекса към НРД е заложено още завишаване на цените на някои клинични пътеки и затягане на контрола по разходването на средства при скъпите процедури – поставяне на камери за наблюдение на входа и на изхода на залите, в които се извършват ангиографии например. Предвижда се административните услуги, извършвани от лекари, като издаване на медицински свидетелства, да се заплащат. Друго предложение е да се намалят цените на клиничните пътеки за високотехнологично лъчелечение като част от мерките за по-равномерно разпределяне на средства. Председателят на БЛС д-р Иван Маджаров уточни, че дискусиите около анекса към рамковия договор ще продължат и следващата седмица. Окончателният вариант на документа трябва да бъде подписан до края на декември.", "date": "2018.12.14", "title": " Лекарите подкрепиха бюджета за здраве\t\t\t"}
{"url": "https://trud.bg/%d0%ba%d1%80%d1%8a%d1%81%d1%82%d0%b8%d1%85%d0%b0-%d0%ba%d0%bb%d0%b8%d0%bd%d0%b8%d0%ba%d0%b0-%d0%bd%d0%b0-%d1%81%d1%82%d0%be%d0%b8%d1%87%d0%ba%d0%be%d0%b2/", "text": "В София вече има и клиника „Христо Стоичков“. Лечебното заведение по рехабилитация в многопрофилната болница „Света София“ носи името на най-големия български футболист. Д-р Христо Мазнейков, близък приятел на Стоичков и отличен с наградата за сграда №1 в категория „Здравеопазване“, посрещна Камата, който дойде с друг великан от терена – Георги Димитров-Джеки. Д-р Мазнейков чака два часа с екипа си за автограф в НДК в сряда вечер, не използва приятелството си с Христо. „ Тази болница означава много – каза кавалерът на „Златната топка“. – Бацо Мазнейков най-много се е грижил за мен, след като спрях да играя. Радвам се, че от ден на ден имиджът на екипа му става по-голям. Такъв хубав център ще помогне на спортистите за бързо възстановяване.“ „ България има само една мегазвезда за съжаление, много бих искал да се родят и други христостоичковци, но ги няма – каза д-р Мазнейков, един от корифеите в бранша. – Всички дължим на Ицо огромно уважение. Снощи ни дадоха наградата за болница на годината, но ние се вълнуваме много повече от пациентите.. Те са нашата мисия.“ Стоичков обяви, че „Златната топка“, е не само негова, но и на цяла България. Камата показа най-ценния приз във футбола и в Пловдив, където почти пет часа раздава автографи върху своята биография „Историята“, написана заедно с Владимир Памуков. В събота турът продължава в ямболската зала „Диана“. А в началото на февруари се организира промоция и в Лондон.  ", "date": "2018.12.14", "title": " Кръстиха клиника на Стоичков"}
{"url": "https://trud.bg/%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%be%d1%82-%d0%b4%d1%8a%d1%80%d0%b2%d0%b5%d0%bd%d0%b0%d1%82%d0%b0-%d0%bc%d0%b0%d1%84%d0%b8%d1%8f/", "text": "Зима е. Но гората е още безснежна. И се тресе от незаконна сеч. Цигани на тумби пристигат с каруци, вадят брадви, изсичат дървета с кубици и ги отнасят – за да топлят с тях къщите си в гетата. Не подбират, между другото, повалят и цели редици стогодишни смърчове и ели. Просеките, по които ги извозват, са очевидни. Завали ли, стават на реки, които влачат камъни и пясък от планината в селските махали. Кощунство! Ужас! Научаваме за него от един горски стражар, да го наречем Запрян. Това име е измислено – горският си показва истинското в личната карта, но моли то във вестника да не се споменава, че да не го уволнят. Къде работи точно? Той уточнява, но добавя: „Пиши ме, че съм някъде тъдява…по Лозен планина“. Безсилен ли е срещу криминалните секачи? Да. Признава си: „Секат, та се късат и влачат, за маркировки по дървесината и превозни билети и дума не става. Пребиха ме лани. Видях каруца с двама, но като доближих, изникнаха над двайсет! Удряха ме с цепеници, с тъпото на брадва! Лежах в болница след това, със счупени пръсти на двата крака.“ Било, каквото било. Но сега? Ще повика ли подкрепление от полицаи? Или инспектори от регионалната дирекция по горите? Или още стражари, от 6-те държавни горски предприятия? Бай Запрян повдига вежди: „Да не ми се подигравате? На 112 ли да звъня за помощ от държавата? Полицаите си имат друга работа. В дирекцията и без мен са наясно с нещата, а и ида ли там, кой знай на кого ще попадна? Нали помните арестите през есента, когато прокурорите казаха, че и софийският директор, и шефът на горското в Своге са в дървената мафия!“ Арестите? А, да. В средата на септември бяха задържани, като „организирана престъпна група за незаконна сеч“ Милко Христов – директор на регионалната дирекция по горите в София, Петър Петров – директор на горското в Своге, двама горски стражари и синът на единия – надзирател в затвора. Прокурорът Ангел Кънев уточни, че те от незаконен дърводобив са спечелили за 8 месеца 1, 2 млн. лв. Пращали бедняци да секат за 20 лв. надница, а сечта представяли за легална. Държали в страх колеги и очевидци на престъпната си дейност по селата – за подадени сигнали срещу тях отмъщавали с уволнения, палежи на коли, стрелби… Цял боен арсенал бе намерен при обиски по местата, където живеели царски… Колко време мина оттогава? Септември, ноември…на 18-ти декември – 3 месеца стават. Ако нещо се е случило оттогава, освен това, че задържаните ги пуснаха от следствените изолатори, то ние сме пропуснали новината. „Заплата малка, гора голяма“ – под този девиз горски работници от всички нива служат предано на дървената мафия. Научихме го от бившия земеделски министър Мирослав Найденов, който беше обявил война в мандата си на масовите кражби от зеленото богатство. Разговаряхме с него ден след арестите в горската администрация. Той вярваше, че както е тръгнало, разследването на спецпрокуратурата може да стигне и до политици, на които крадливите горски шефове се отчитат. Вярвахме и ние. „Вие си вярвайте. Имате от дървената мафия много здраве – усмихва се горчиво Запрян. Според него дори поговорката „За кокошка няма прошка, за милиони няма закони“ вече не работи. Кокошкарите с каруците са напаст. В цели села нормалната покупка на дърва за огрев е нещо забравено и единственият начин за набавянето им е с кражба или доставка на крадено. Дребната незаконна сеч за ромските фамилии е препитание. Манго и брат му продават днес 1 кубик за 40 лв., да речем и семейството им е сито цял ден. Тежко на тоя, който им попречи. Не на един и двама, а на 10 горски ще строшат краката, като знаят, че чааветата ги чакат гладни… Това, разбира се, с актове за глоби не се оправя – пък ако ще да ги вдигнат до 2 милиона, а не до 20 хил. лв., както сториха наскоро! Само санкции не стигат, трябва правосъдие за всички и обмислена икономическа политика…Инак кражбите в горите нанасят щети за над 250 млн. лв. годишно. Държавата не може да надвие крадците! По данни от НПO нелегалният дърводобив у нас се е изравнил с легалния. „Горската полиция не може да го спре!“, отсича Запрян. Какво, като са му дали право да арестува и са го снабдили с уред за нощно виждане? Нищо. Еле пък, ако шефовете му са избрали храната пред борбата с убийците на гората. „Регионалният директор Христов и другите са имали горския фонд за бащиния и то с години“, каза шеф на МВР, след като ги арестуваха. С години?! Как така? По закон регионалният директор се контролира от директора на агенцията по горите. Той имал сигнали, както се разбра. Дали го питаха разследващите защо ги е оставил без внимание? Питаха ли го защо е назначил Христов, който по-рано заради „лоши практики“ е разжалван от висок пост до редови горски в чирпанско? Дали не му е предложен случайно от някой политик, отгоре в йерархията? Как иначе аламинут се произвежда директор от компрометиран горски стражар? И още: интересуват ли се следователите защо още се бавят и се саботират, май така желаните по-рано проекти за наблюдение в горските масиви – с финансирани от Световната банка камери, дронове и сателити? Преди години ексминистър Найденов, като се позова на бившия директор на Северозападното горско предприятие Юри Миков, Бог да го прости, огласи корупционната схема 19-45“. Че на 19-то число от месеца директорът носи в министерството и 45 хил. лв. Тогава никой от правоприлагащите не даде знак, че е чул и разбрал. Миков загина в пътен инцидент и край. Не коментираме, а питаме само: ако тази схема не е разследвана, дали не работи и досега?   Контрольори във верига По Закона за горите дърводобивът е под верижен контрол. Горският Запрян е първа брънка – контрольор. Него го контролират началниците му от регионалната горска дирекция, тях ги контролират техните началници от Изпълнителната агенция по горите, а пък началниците от агенцията ги контролира земеделският министър, които има за целта власт, заместници, инспекторат, пари. Арестите на горските директори през есента показаха, че тая верига е скъсана, меко казано и служи не за връзване, а за развързване на ръцете на дървената мафия.  ", "date": "2018.12.14", "title": " Поздрави от дървената мафия\t\t\t"}
{"url": "https://trud.bg/%d0%ba%d0%b0%d0%ba%d0%b2%d0%be-%d1%8f%d0%b4%d0%b5-%d0%b0%d1%80%d0%bc%d0%b8%d1%8f%d1%82%d0%b0/", "text": "За 14 лв на ден редникът може да се засити хем богато, хем вкусно Изненадващо декември се оказа горещ за армията. Окото на бурята този път се фокусира върху храненето на войската. Откровено казано медийният резонанс на скандала се размина драстично с проблема – по същност, и в детайлите. Вдигнатата пушилка не разкри главното, но се опита да бори следствието вместо причината. А там е заровено кучето. Военните отдавна не ядат в казармите. От 10 години, след като премахнахме наборната служба. Известно време в гарнизоните бе приложен експеримент с фирменото хранене. Тогава медиите бодро облъчваха с репортажи, че кетърингът навлиза и в армията. Но авантюрата претърпя фиаско. Сега редник Петров, който е наемник, като се събуди, пие кафе, закусва, целува жена си и отива на работа. През обедната почивка го кара на домашен сандвич или отскача до най-близкото улично капанче до портала. Стане ли 17 ч., си отива вкъщи. Така е и с лейтенант Иванов, с майор Драганов и с полковник Георгиев. С всеки средностатистически униформен в отбраната. Армията ни е професионална и никой не е задължен да храни някого. Няма ги вече артелните, няма ги готвачите, няма ги столовите. Затова не влагайте в „храненето на армията“ смисъла „масовост.“ В скандала иде реч за съвсем друго. Учудвам се, че не се разбира. Тук не става дума за ежедневното хранене на строя, а единствено, когато войникът, сержантът и офицерът са на занятие или полево учение повече от 24 ч. Тоест- не са си у дома. Само тогава, подчертавам го дебело, и в никакви други ситуации. Само в този случай на военния трябва да му бъдат осигурени безплатна храна и ободряващи напитки. И когато е денонощен наряд или дава караул. Именно това е фиксирано в чл. 224 на военния закон. Откъде произтича казусът? В закона е записано, че ако е наряд, на военния му се полага безплатна храна или левовата равностойност. А тя му се изплаща, когато за отдалечен караул или високопланински пост не е рентабилно да се кара супа, първо, второ и трето. Имаше такива опити, но през зимата дотам баките пристигаха вкочанени. Затова е възприет соломоновският принцип – ето ти парите и си купи каквото ти се яде. В закона в частта за занятия, учения, тренировки и лагери обаче не е включен терминът „левова равностойност“. Всъщност го имаше, но през 2016 г. управляващите го махнаха. Което ще рече, че в тези случаи войската трябва да се храни задължително. Може дадено формирование да излезе веднъж или два пъти в годината на полеви лагер, но бойците трябва да се нахранят безплатно. Ето тук е разковничето. Военните настояват правилото за парите да важи и за ученията. Тоест да се прилага и в тези случаи при необходимост – на принципа или или. А защо искат това? Да го обясним простичко. Ако караулът или денонощният наряд е от десетина души, полевите лагери и тренировки са най-малко десет пъти по толкова. За всички дадена фирма трябва да осигури продукти. Прав е министър Красимир Каракачанов като казва, че поръчките се взимат най-често от една и съща. Явяват се обикновено няколко фаворита, но печелившият е винаги добре познат. А това са фирми прекупвачи. Като спечели единият, другите обжалват, защото става дума за 29 млн. лв. Сериозна пара. Така се блокира целият процес. Тъй като законът не позволява да се дават пари, се отменят учения. Имало е такива прецеденти. Каракачанов е прав и в твърдението, че тези фирми снабдяват войската с некачествени продукти, дори с „китайски боклуци“. Има резон и в логиката му централизираните поръчки да се разбият на лотове и снабдяването да става от местни производители, които гарантират прясна и свежа продукция. В армията са изчислили, че когато е на полево занятие, манджата на боец за ден струва около 14 лв. Да речем аз съм войник и не мога да получа тези пари, законът не позволява, а трябва да ям. Подписвам декларация, че се отказвам от тях – за два, за три дни, колкото е учението. Така постъпват всички- в ротата, батальона. Тиловакът ги взима, пали зила и купува на едро със значителни отстъпки продукти от известна търговска верига. Което излиза много евтино. После полевата кухня започва да дими на пълни обороти. Става бързо, лесно и вкусно- почти като по рецептите на Ути Бъчваров. Но той е бутиков майстор, готви за камерен състав. Друго е да нахраниш 300 или 3000 души. „Оказва се, че когато ние си пазаруваме, менюто е толкова богато,че не може да се изяде. И е толкова вкусно – облизваме си пръстите.“, това призна командир на бойно формирование. А ето признанието и на генерал за централизираното снабдяване от фирмите. По това време работех в друг вестник, скандалът пак избухна и бях натиснат от тогавашен началник да напиша статия и да защитя бизнеса на една от тях. Разбира се, отказах и звъннах на генерала, с който сме служили заедно. Ето какво ми отговори: „Евгени, защо да купуваме от тях, като ни излиза скъпо и некачествено.“ Обясних на шефа си и той ме разбра. Когато тиловакът купува директно от магазина продукти за храна за 14 лв. те наистина струват 14 лв. Нали се сещате, че чрез централизирани фирмени доставки въпросните пари вече няма да са 14 лв. Защото фирмаджията трябва да си удържи разходи за транспорт, за заплати на дистрибутурите, за чиновниците , които работят по доставката, дори и за своята. И така войникът, когато е на учение, вместо да похапне обилно за 14 лв. е принуден да се засити с 10 лв. Това е примерен разчет, базиран на реалността. Ако логистичните служби на съответното формирование, пряко се снабдяват от местни контрагенти, каквато е идеята на ръководството на МО, ще се спести доста от това излишно разточителство. Нека погледнем на скандала и от по-друг ракурс. Генезисът на проблема се крие назад във времето. В не толкова далечните години на прехода. Когато падна онзи прословут чл. 1 на Конституцията. Въпросният член падна и започнахме да „демократизираме“ по български всичко. Войската бе най-потърпевша. Демократите от зората на прехода махнаха политическия контрол на БКП върху армията и го замениха с граждански. Който, нека сме честни, нерядко се изражда в диктат. Бях близо 30 г. като офицер в армията. Службата ми мина 50:50. Тоест 15 г. преди 10 ноември и 15 г. след това. В това „след това“ съм бил свидетел на събития, които ако опиша, вестникарските страници ще почервенеят от срам. Тогава бе възприет принципът, че политиците, респективно цивилното ръководство на МО, ще осигурява всички ресурси за войската – от копчетата до бомбите. На нея оставиха единственото задължение да тренира и да стреля. Страхът от войската бе голям. По идея на дама от една новоизлюпена политическа сила бе закрита танковата бригада в Горна Баня. Опасенията бяха, че танковете, „ако тръгнат от Княжево, могат да ни свалят от власт“. София е може би единствената европейска столица без сухопътно прикритие. А бригадата имаше предназначение да прикрива и едно друго направление. Но каквото било- било. Принципът на разделение: цивилните осигуряват и снабдяват, а военните само консумират, бе облечен и в солидна правна бумащина. А истината е твърде прозрачна. Политиците пъргаво проумяха, че армията е най-големият консуматор в държавата и най-сигурният платец. Затова решиха: ние ще снабдяваме. Сега, ако нещо липсва, командирът ще ви каже: не е моя грижа. Така е вече почти 30 г. Преди някой старшина най-много да открадне палка салам от артелната и веднага го анатемосваха. Разжалваха и съдеха. Познавах много боен генерал, бог да го прости, чиито работен кабинет бе полигонът. Той бюро не признаваше. По време на занятия отиваше при полевата кухня, викаше готвача и го изпитваше колко грама боб в чорбата на войник трябва да има по таблицата за изхранване. След това взимаше списъка с числеността на ротата. И заповядаше: „старшина, изсипвай водата дето ври.“ И започваше да мери грамажа на зърната. Ако сметките не излизаха, сваляше му колана и го вкарваше в ареста. Такива бяха мащабите на „корупцията“ с прехраната на войската преди. Гениалният Наполеон бе казал, че един тиловак, като започне службата, на петата година може да го вкараш в затвора. Той си знае защо. Сталин е бил по-краен. Той е смятал, че може спокойно да го да застреляш. Голямото разграбване в армията започна с порочния механизъм, който абсолютизира властта на цивилните в отбраната. Говорим за корупция във всички сфери на сектора, не само в прехраната. Тя е най-безобидната. Преди няколко години фирма от южен град, собственост на активист от управляващата по това време партия, печелеше търговете за снабдяване на всички ведомствени почивни бази на армията в цяла България с храни и напитки. Партията сдаде властта, дойде друга, смени се и фирмата. Кръгът си се върти омагьосано. А Наполеон и Сталин звучат демоде…              ", "date": "2018.12.14", "title": " Какво яде армията?\t\t\t"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bf%d1%80%d0%b5%d0%b7-2020-%d0%b3-%d1%81%d0%b5-%d0%bf%d1%80%d0%b5%d0%b4%d0%b2%d0%b8%d0%b6%d0%b4%d0%b0-%d0%b2%d1%8a%d0%b2%d0%b5%d0%b6%d0%b4/", "text": "През 2020 година се предвижда въвеждане изискванията на регламент за битово отоплителни уреди на твърдо гориво с цел подпомагане на процеса за подмяна на тези уреди с такива с по-ниски емисии на вредни вещества. Това каза министърът на околната среда и водите Ненов Димов в отговор на въпрос за стратегията за преодоляване на проблема с високите нива на фини прахови частици. „МОСВ предприема мерки на национално ниво по отношение на двата фактора с най-голям принос към замърсяването на въздуха- битовото отопление и автомобилния транспорт“, заяви министърът и уточни, че приносът на битовото отопление за замърсяването е над 50%. „Целим ограничаване на използването на нискокачествени въглища и брикети за битово отопление. Дава се законово основание за разработване на наредба с изисквания за дървесината, използвана за битово отопление“, посочи Нено Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Нено Димов: През 2020 г. се предвижда въвеждане на регламент за подмяна на уредите на твърдо гориво с по-екологични"}
{"url": "https://trud.bg/%d0%bf%d1%80%d0%b8%d0%ba%d0%b0%d0%b7%d0%bd%d0%b8-%d0%bf%d1%8a%d1%82%d0%b5%d1%88%d0%b5%d1%81%d1%82%d0%b2%d0%b8%d1%8f-%d1%81-%d0%ba%d0%be%d0%bb%d0%b5%d0%b4%d0%b5%d0%bd-%d0%b0%d0%b2%d1%82%d0%be%d0%b1/", "text": "Приказни пътешествия с коледен автобус зарадваха стотици деца от детските градини във Велико Търново и общината. Зад волана на своеобразната голяма шейна на колела бе самият Дядо Коледа. Централна спирка бе Коледният базар в парк „Марно поле“. Там малчуганите пуснаха своите писма до белобрадия старец и на специален календар отброяваха дните до най-светлия християнски празник. На сцената към базара децата пяха коледни песнички, а за всички имаше изненади -подаръчни комплекти. Пътешествията с коледния автобус са традиционна инициатива на Общинската агенция по туризъм „Царевград Търнов“, в партньорство с транспортна фирма ЕТ „Надежда – Надежда Христова“ и с подкрепата на Община Велико Търново.", "date": "2018.12.14", "title": " Приказни пътешествия с коледен автобус зарадваха стотици деца в Търново"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%82%d1%80%d0%b8%d0%bc%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82%d0%b8-%d1%81%d0%bb%d0%b5%d0%b4-%d0%b3%d1%80%d0%b0%d0%b1%d0%b5/", "text": "На 12 декември жител на столицата потърсил помощ в полицията, след като бил ограбен и отвлечен, съобщиха от пресцентъра на МВР. Потърпевшият разказал, че около 19.30 часа, докато паркирал личния си автомобил „БМВ“ пред жилището си, бил нападнат от трима непознати. Заплашили го с пистолет, привели го в безпомощно състояние, завързали го, отнели мъжката му чанта с пари, документи, часовник, ключове от дома му и други вещи. Качили го в техния автомобил, паркиран наблизо. Докато един от нападателите го пазел, другите двама влезли в жилището му с отнетите ключове, откъдето отмъкнали куфар, часовници и пари. Върнали се на паркинга и един от мъжете потеглил с колата на пострадалия в неизвестна посока. Вторият се качил при тях с „пазача му“ и също потеглил. Малко по- късно нападателите изоставили жертвата си на пътя при с. Казичене. Случайно преминаващ с автомобил мъж го видял и се е отзовал на молбата му да потърсят полиция. Светкавично стартирали оперативно- издирвателни и процесуално- следствени действия от екипи на СДВР. В рамките на разследването били установени и задържани извършителите на престъплението- трима мъже на 27, 38 и 45 години, криминално проявени и осъждани. Установено е, че двама от тях живеели на територията на столицата без адресна регистрация. След доклад на събраните материали в Софийска градска прокуратура тримата са привлечени като обвиняеми за престъпления по чл. 199 и 142 от НК. Наложени са им мерки за неотклонение „задържане под стража“ за срок до 72 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Спипаха трима рецидивисти след грабеж и отвличане в столицата"}
{"url": "https://trud.bg/%d0%bf%d0%be%d0%b7%d0%bd%d0%b0%d0%b2%d0%b0%d1%82%d0%b5-%d0%bb%d0%b8-%d1%82%d0%be%d0%b7%d0%b8-%d0%b3%d1%80%d0%b0%d0%b1%d0%b8%d1%82%d0%b5%d0%bb-%d1%81%d0%bd%d0%b8%d0%bc%d0%ba%d0%b8/", "text": "ОДМВР-Шумен търси съдействие за установяване на самоличност на мъж, извършил нагъл грабеж на дамска чанта. Инцидентът станал на 20 януари. Малко преди 19 часа неизвестен настигнал 76-годишна жена на ул.“Константин Преславски“ в Шумен. Отнел й дамската чанта със сила. В нея имало документи – лична, дебитна карта, чадър, калъф за очила, но не и пари. Криминалисти открили чантата на жената, а тя успяла да даде бегло описание. Така станало ясно, че минути преди да нападне жертвата си, грабителят я е набелязал в близък търговски обект. За извършено престъпление е образувано досъдебно производство. От полицията молят всички, които имат информация за самоличността на мъжа от кадрите, да подадат сигнал в най-близкото поделение на МВР при гарантирана анонимност, на телефони 054 800-588 и 054 877-221, както и на телефон 112.    ", "date": "2018.12.14", "title": " Познавате ли този грабител? (СНИМКИ)\t\t\t"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d0%be%d1%81%d1%82%d0%b0%d0%b2%d0%b8-%d0%b1%d0%b5%d0%b7-%d1%82%d0%be%d0%ba-%d0%b3%d1%80%d0%b0%d0%b4-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%b8/", "text": "Прекъснато е електрозахранването в селата Варвара, Ветрен дол, Лозен, Малко Белово, Семчиново и Симеоновец в община Септември, област Пазарджик, както и в град Септември, поради авария. Това съобщиха от електроразпределителното дружество, обслужващо региона. В момента се работи по отстраняване на проблема.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Авария остави без ток град Септември и шест села в общината"}
{"url": "https://trud.bg/%d1%88%d0%b8%d1%84%d1%8a%d1%80%d1%8a%d1%82-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f/", "text": "Запазването целостта на Отечеството е основен приоритет на националната революция През последните дни българската общественост научи за откритата от младия историк Виктор Комбов фотография на Васил Левски в османските архиви на Истанбул. След Арабаконашката акция през есента на 1872 г. турските власти залавят комитетските архиви в Тетевен и Орхание/Ботевград. Заедно с оригинала на снимката в ръцете им попадат и други документи, включително отпечатания устав на БРЦК. И в него, и в други документи на Левски и революционната организация неизменно се говори за Македония като жива част от българското Отечество. Нека припомним, че в своя дописка до Каравеловия вестник „Свобода“ Васил Левски заявява: „… И ние сме хора и искаме да живеем човешки, да бъдем свободни, с пълна свобода по земята ни там, където живее българинът – в България, Тракия, Македония…“ В тогавашните европейски карти под изписването „България“ се разбира античната провинция Мизия (вкл. Добруджа и Поморавието). Същевременно тогавашните европейски и руски учени прекрасно знаят, че Тракия и Македония също са български области. Левски много често използва понятието „Българско“, когато става дума за целокупното Отечество. Запазването на неговата цялост е основен приоритет на националната революция, на БРЦК и Вътрешната организация. От младежките си години бъдещият Апостол на Свободата е имал срещи с българи от Македония, още повече в център на занаятите и търговията, какъвто е родното му Карлово. Още в началото на XIX век учител в града е бил Атанас Владов от Велес, наследен от Никола от Битоля. Като революционер Левски има много, и то трайни контакти с македонски българи. По време на Първата българска легия в Белград през 1862 г. Левски е в частта, командвана от прочутия войвода „дядо“ Ильо Малешевски, в която е имало десетки македонски българи. В Легията участват също Бранислав Велешки (адютант на „народния войвода“ Георги Раковски!), Стоян Македонеца (знаменосец), Христо Алексиев от Скопие, Димитър Общи от Дяково, Спиро Джеров от Битоля, Димитър Попгеоргиев Беровски, Христо Македонски и мнозина други. През есента на 1866 г. Д. И. Левски (“Дякон Игнатий Левски“, както се подписва той по същото време) е за около месец в Яш, Румъния, където гостува на отец Натанаил (1820-1906) – бъдещият митрополит на Охрид и Пловдив, родом от Кучевища, Скопско. Още имена на македонски българи виждаме във Втората българска легия от 1868 г., в която Левски е един от най-изтъкнатите участници. Разбира се, българи от Македония се включват и в четата на Хаджи Димитър и Стефан Караджата през лятото на същата година. В личния архив на Апостола е съхранен един добре познат, но и „загадъчен“ документ, който свидетелства за „посветени“ в революцията от голямото селище (паланка) Галичник, Дебърско. През XIX век колоритното планинско „градче“ е многолюдно и заедно с околните села Гари, Лазарополе и други дава на българската култура малка „армия“ от зографи, резбари, строители… Да не забравяме, че Левски е имал особен пиетет към хората на изкуството, вкл. близкото му приятелство с Цаню Захариев, Георги Данчов-Зографина и Станислав Доспевски. Във въпросния документ четем: „Особени бележки за чисти близо Охрида отсам шест сахата Галешник…“, след което са представени шифровани имена. При „развързването“ им с помощта на „шифъра на Левски“, познат от друг документ, на четири реда излизат следните буквени комбинации: първи ред: 82 = Т; 99 = А; 87 = Н // втори ред: 84 = Р // трети ред: 96 = Г; 91 = И; 90 = К // четвърти ред: 80 = Ф. Изтъкнатите изследователи на делото на Апостола Димитър Страшимиров и Иван Унджиев отбелязват, че под „чисти“ се разбират „приятели на революционната идея“, чиито имена са шифровани. Както изглежда, съдържанието на документа има връзка с писмото на Левски до д-р Константин Робев от Охрид от 6 август 1872 г.: „Докторе и драги брате, дойде най-после часът та да помислим и за Вашия край. Работата не ми позволяваше за сега да мисля и за Македония. По напред трябваше да се извърши всичко тук по-близо до брега, та постепенно да вървим все напред към Македония и Тракия. Аз помня много добре какво сме си говорили в Цариград, че там по-спокойно може да се работи… Да даде Бог здраве, като мина към Щип и Скопие, ще гледам както и да е да дойда и в вашия град, та да се нареди потребното.“  В горната „главоблъсканица“ Левски съзнателно е „замъглил“ информацията по конспиративни съображения, което прави разгадаването й почти невъзможно. Още нещо, той често съкращава имена на хора и селища до изписване с две или три букви. И все пак, в третия ред виждаме комбинацията „ГИ“. Най-близката връзка е с Панайот Гиновски (1842-1886) и неговите роднини. Днес Панайот Гиновски е представян като „македонски преродбеник“ (възрожденец). Името му влиза в историята на фолклористиката с неговия сборник от народни песни, предания и други материали, публикуван тринадесет години след смъртта му в руската поредица „Живая старина“ (1899 г.). Роден е в Галичник през 1842 г., като учи „занаята“ при своя баща Кръсте Гиновски (неизв.- 1886), а после при Гюрчин Фръчковски (около 1812 – неизв.). В края на 50-те години на XIX век Панайот Гиновски в продължение на три години е в Карлово. Тъй като тогава е твърде млад, най-вероятно е помощник на някой от дебърските майстори, пребивавали в града, както и в Сопот, Калофер и Аджар (дн. Свежен). Знае се, че по тези места са работили Макрий (Макарий) Фръчковски (1800-1859/63), брат на споменатия учител на Панайот Гиновски, и неговите синове. През 1859 г. майстор Макрий работи в Пазарджик, където умира. Колкото и да е хипотетично, буквите „К“ и „Ф“ на третия и четвъртия ред, дават приемливо съкращение на фамилното име „Фръчковски“. Връзките на фамилията с Карлово и изобщо с Тракия са трайни. След Освобождението в Сопот работи Нестор Траянов Фръчковски (1840-1919), който заедно със своя братовчед Христо рисува икони и за църквата „Св. Никола“ в Карлово. Не на последно място, неговият баща Траян Фръчковски (1809-1884) след Освобождението работи в Пловдив. Ако допуснем, че Траян е бил с „тайфата“ на своят брат Макрийи неговите синове в Карлово и Карловско, работили през петдесетте-шестдесетте години на столетието, нещата стават още по-интересни! В шифрованата записка на Левски на първия и втория ред би могло да бъде разчетено името „Траян“. Да се върнем отново към Панайот Гиновски. В Карлово по време на работа той пада от стълба или скеле, като си чупи крака. Раната му се влошава, а баща му Кръсте идва в Карлово и го откарва в Галичник. Превърналия се в инвалид Панайот Гиновски през следващите седемнадесет години е неработоспособен. През това време обаче той събира материалите за своя сборник, като все пак е бил в състояние да прави кратки пътувания и не е бил откъснат „от света“. Престоят на Панайот Гиновски в Карлово е във времето, в което младият Васил Кунчев се е завърнал от Стара Загора и е приел монашеството. Невъзможно е двамата младежи, при това свързани с църквата и почти връстници, да не са се познавали. От запазена снимка на Панайот Гиновски се вижда, че той е имал физиономична прилика с Левски – обстоятелство, което винаги е било ценено от Апостола предвид осигуряването на легални документи (тескерета), необходими за неговите пътувания. Сред възможните „чисти“ привърженици на революцията можем да търсим и още един зограф и резбар от Галичник, чиито митарства се пресичат с дейността на Левски. Това е Евгени Попкузманов (30–те години на XIX век – 1888 г.) – ученик на Фръчковския род, работил на различни места в българските земи. През 1869 г. е в Кривопаланско, после рисува икони в Кула, Бойница и Брегово, Видинско, а през 1872 г. работи в Скопско. Трябва да отчетем и познанствата на близкия съратник на Левски „даскал“ Тодор Пеев (1842-1904) в Кюстендил и Северна Македония. Нека не забравяме и краткото посещение на Левски заедно с Тодор Пеев в Кюстендил, Осоговския манастир и Крива паланка през септември 1872 г. Да се надяваме, че ще бъдат открити още свидетелства за контактите на Васил Левски с будни българи от Македония. И все пак, не по-малко важно е отношението на Апостола към съсловието на художниците зографи и резбари, неговите връзки с „чисти“, доверени съмишленици от тяхната среда в борбата за „…пълна свобода по земята ни там, където живее българинът – в България, Тракия, Македония…“  ", "date": "2018.12.14", "title": " “Шифърът” на Левски и Македония\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%bf%d1%80%d0%b8%d1%81%d1%8a%d0%b4%d0%b0%d1%82%d0%b0-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82/", "text": "„Поход за живот 2” е протестното шествие, което ще се проведе тази вечер по варненските улици. Повод за него е „прекалено малката”  опера Мартин Чикалов. Шест години затвор за шофьора без книжка и употребил два вида наркотици даде Варненският окръжен съд за убития велосипедист на пътя. Шествието тръгва в 18.30 часа от общината и ще продължи до областна администрация, се посочва във фейсбук поканата за събитието. Oрганизатори са варненски велосипедисти. Протестиращите настояват за изменение на закона и лишаване от възможността за съкратени съдебни производства при случаи, в които има утежняващи вината обстоятелства. Първият „Поход за живот” се проведе на 12 септември- два дни след инцидента, при който Мартин Чикалов загина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.14", "title": " Протест срещу присъдата за убийството на варненския балетист на пътя"}
{"url": "https://trud.bg/%d0%bd%d0%b5%d0%bd%d0%be%d0%b2-%d0%b4%d0%b8%d0%bc%d0%be%d0%b2-%d0%bf%d1%80%d0%b5%d0%b7-2020-%d0%b3-%d1%89%d0%b5-%d0%b8%d0%bc%d0%b0-%d1%80%d0%b5%d0%b3%d0%bb%d0%b0%d0%bc%d0%b5%d0%bd%d1%82-%d0%b7%d0%b0/", "text": "През 2020 година се предвижда въвеждане изискванията на регламент за битово отоплителни уреди на твърдо гориво с цел подпомагане на процеса за подмяна на тези уреди с такива с по-ниски емисии на вредни вещества. Това каза министърът на околната среда и водите Ненов Димов в парламента относно решаването на проблема с високите нива на фини прахови частици. „МОСВ предприема мерки на национално ниво по отношение на двата фактора с най-голям принос към замърсяването на въздуха – битовото отопление и автомобилния транспорт“, заяви министърът и уточни, че приносът на битовото отопление за замърсяването е над 50%. „Целим ограничаване на използването на нискокачествени въглища и брикети за битово отопление. Дава се законово основание за разработване на наредба с изисквания за дървесината, използвана за битово отопление“, посочи Нено Димов.", "date": "2018.12.14", "title": " Ненов Димов: През 2020 г. ще има регламент за отоплителните уреди на твърдо гориво"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d0%b1%d0%b5%d1%88%d0%b8%d0%ba%d1%82%d0%b0%d1%88-%d0%b8%d1%81%d0%ba%d0%b0%d1%82-%d1%87%d0%b8%d1%81%d1%82%d0%ba%d0%b0/", "text": "Феновете на „Бешикташ“ искат чистка сред чуждестранните футболисти в тима. Това стана след провала в Лига Европа. „Черните орли” не успяха да прескочат непретенциозната група I след загуба с 0:1 от Малмьо у дома. За сметка на това шведите продължават, както и белгийският „Генк“. Ултрасите на турския гранд винят за катастрофата Лорис Кариус, Адриано Корея, Домагой Вида, Гари Медел, Адем Ляич, Рикардо Куарешма и Вагнер Лов. Играчите на „Малмьо“ празнува класирането на елиминационната фаза в Лига Европа още в съблекалнята, минути след успеха с 1:0 над „Бешикташ“.", "date": "2018.12.14", "title": " Фенове на „Бешикташ“ искат чистка"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-17-%d0%be%d0%b1%d0%b5%d0%ba%d1%82%d0%b0-%d0%bd%d0%b0-%d1%81%d1%82%d0%be%d0%ba%d0%be%d0%b2%d0%b8/", "text": "Констатирани са нарушения в 17 обекта на стоковия базар Илиянци, съобщават от вътрешното министерство. Инспекциите са проведени от служители на „Икономическа полиция“ в ГДНП, колегите им от СДВР, заедно с представители на  Националната агенция за приходите и Комисията за защита на потребителите. В рамките на три дни – от 10 до 12 декември, са проверени 118 моторни превозни средства, 11 физически лица и 29 търговски обекта. В хода на съвместните действия са констатирани нарушения в 17 обекта, като преобладаващите от тях – установена разлика в касовата наличност. Сред другите нарушения са неиздаване на касов бон, несъхранение или липса на месечни отчети, некоректно водене на касова книга и липса на удостоверения за регистрация на касов апарат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Откриха нарушения в 17 обекта на стоковия базар Илиянци"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bd%d0%b0%d0%b9-%d1%8f%d1%80%d0%ba%d0%b0%d1%82%d0%b0-%d0%ba%d0%be%d0%bc%d0%b5%d1%82%d0%b0-%d0%b7%d0%b0-2018-%d0%b3-%d1%81%d0%bd%d0%b8%d0%bc%d0%ba%d0%b8-%d0%b8/", "text": "Снимки и видео на най-ярката комета за 2018 г. – 46P/Виртанен, публикува Любомир Вригазов заедно с група астрофотографи. На 17 декември 2018 г. кометата ще премине само на около 11,5 млн. км. от Земята. Видима с просто око при наблюдения извън силно осветените големи градове, 46p ще е разположена в границите на съзвездието Телец, в Близост до красивите звездни купове, Хияди и Плеяди. Кометата се движи около Слънцето между орбитите на Земята и Юпитер, като една пълна обиколка прави за 5,4 години. 46p е открита от Карл Виртанен на 17 януари 1948 г. от обсерваторията Лик в Калифорния. Размерите на кометата са скромни – 1,2 км и астрономите са категорични, че няма вероятност за сблъсък. Снимките са направени при лоши метеорологични условия – –5 градуса и снеговалеж, като кометата е заснета в промеждутъците ясно небе в близост до геофизичната обсерватория Плана. Използван е телескоп с диаметър 25 сантиметра и много друга техника.", "date": "2018.12.14", "title": " Вижте най-ярката комета за 2018 г. (СНИМКИ и ВИДЕО)"}
{"url": "https://trud.bg/%d0%b5%d1%81-%d0%b7%d0%b0%d1%81%d1%82%d0%b0%d0%bd%d0%b0-%d1%81%d1%80%d0%b5%d1%89%d1%83-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%ba%d0%be%d1%81%d0%be%d0%b2%d0%be-%d0%b7/", "text": "Европейският съюз, както и НАТО, не подкрепя   на парламента на Косово за създаване на собствена армия, се казва в изявление на външнополитическата служба на ЕС. „Парламентът на Косово днес взе решение за силите за сигурност на Косово. Както и НАТО, ЕС продължава да смята, че мандатът на силите за сигурност на Косово може да се променя само в хода на поетапен и всеобхватен процес в съответствие с конституцията на Косово“, се казва в изявлението. В документа не се пояснява какво означава „поетапен и всеобхватен процес“ в контекста на създаване на въоръжени сили на Косово. ЕС очаква от Косово да продължи да изпълнява задълженията си във връзка с Брюкселското споразумение с Белград, включително всички задължения в сферата на сигурността“, се казва в документа.", "date": "2018.12.14", "title": " ЕС застана срещу решението на Косово за създаване на собствена армия"}
{"url": "https://trud.bg/%d0%b2-%d0%b8%d1%81%d0%bf%d0%b0%d0%bd%d0%b8%d1%8f-%d1%81-%d0%ba%d1%80%d0%b8%d1%82%d0%b8%d0%ba%d0%b8-%d0%ba%d1%8a%d0%bc-%d0%ba%d0%b0%d0%b1%d0%b0%d0%ba%d0%be%d0%b2/", "text": "Българският съдия Георги Кабаков си навлече гнева на испанските специалисти след решението си да не даде червен картон на Антонио Валенсия в мача между „Валенсия“ и „Манчестър Юнайтед“ (2:1). Еквадорският футболист влезе изключително грубо в крака на Тони Лато и родният рефер му извади жълт картон. Това се случи в 11-ата минута на двубоя. На Пиренеите вярват, че подобно влизане заслужава само и единствено директен червен картон.  „Влизането на Валенсия не е придружено с изгонване – заяви популярният испански журналист Алекс Домингес. – Състоянието на крака на Тони Лато е ужасяващо. Лошо съдийство в Шампионската лига!“ Реакцията в Испания дойде в социалните мрежи се появи на снимка на крака на Тони Лато, на която се виждат сериозни наранявания, образувани въпреки наличието на предпазна кора.", "date": "2018.12.14", "title": " В Испания с критики към Кабаков"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%be-%d0%ba%d0%b0%d1%80%d0%bd%d0%b0%d0%b2%d0%b0%d0%bb%d0%bd%d0%be-%d0%b1%d1%8f%d0%b3%d0%b0%d0%bd%d0%b5-%d1%89%d0%b5-%d1%81%d0%b5-%d0%bf%d1%80%d0%be%d0%b2%d0%b5/", "text": "Коледно карнавално бягане ще се проведе във Варна на 15 декември  от 9.30 ч. Надпреварата ще започне от входа на Морска градина, съобщиха от дирекция „Спорт“, организатор на проявата. Отбори от по 4 души ще се съревновават в 4 обиколки от по 400 метра за всеки участник. Желателно е състезателите да бъдат със забавни коледни костюми и аксесоари. Задължително условие е в отборите да има има поне една  дама.  Участници, които нямат съотборници, ще се комбинират на старта. Предвидено е и брънч парти, като всеки, който желае да се включи, може да донесе готово любимо домашно ястие. Желателно е храната да е здравословна, придружена с информация за ползваните продукти. Набраните в специална кутия средства от благотворителната кампания ще бъдат предназначени за провеждане на акция за маркиране на туристически маршрути в местността „Трите Каи“ в района на село Билка от активисти на клуба по пешеходен туризъм „Нови Хоризонти“. За победителите в бягането са осигурени награди. Всеки участник в щафетата и брънча ще бъде включен в томбола с голяма награда велосипед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Коледно карнавално бягане ще се проведе във Варна"}
{"url": "https://trud.bg/%d0%b1%d0%b0%d0%b1%d1%85-%d0%b8%d0%b7%d0%b2%d1%8a%d1%80%d1%88%d0%b8%d0%bb%d0%b8-13-111-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b2-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8/", "text": "През месец ноември 2018 г. инспекторите от отдели „Контрол на храните” към областните дирекции по безопасност на храните извършиха официален контрол на обекти за производство, за търговия на едро и дребно и на заведения за обществено хранене на територията на страната. Това съобщават от БАБХ. Общ брой извършени проверки в цялата страна – 13 111;  Издадени предписания – 540;  Съставени актове за установяване на административни нарушения – 120;  Общ брой затворени обекти с временно преустановена дейност – 2 бр. ;  Изтеглени и насочени за унищожаване 15 317 кг храни и 310 540 бр. яйца. Пропуски във водените записи, свързани със Системите за управление безопасността на храните, липса на проследимост на предлаганите храни, лични здравни книжки с изтекъл срок на валидност. Несъответствия по сграден фонд и оборудване или лошо хигиенно състояние в обектите.  Предлагане на храни с изтекъл срок на годност, неправилно съхранение на храни и некоректно етикетирани, съгласно действащото законодателство, без здравна и идентификационна маркировка. Извършване на дейност, нерегламентирана в удостоверението за регистрация по Закона за храните и обекти без регистрация по чл.12 от Закона за храните. Към институции и ведомства – 41 бр.  Към фирми и граждани – 22 бр.  Обработени сигнали и жалби: Към институции и ведомства – 23 бр.  Към фирми и граждани – 17 бр. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " БАБХ извършили 13 111 проверки в търговски обекти и заведения за обществено хранене в цялата страна\t\t\t"}
{"url": "https://trud.bg/%d1%81%d0%bd%d0%b8%d1%88%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%be%d1%80%d0%b5%d0%bb%d0%b0-2/", "text": "„Лудогорец“ отпадна от Лига Европа с антирекорд. За първи път в историята си „орлите“ не успяха да запишат победа в груповата фаза на турнира. Тимът от Разград стигна до реми в прощалната си евро-вечер срещу „Цюрих“ – 1:1. Така българският първенец се сбогува с турнира след 4 спечелени точки от 6 изиграни срещи. Участието на „Лудогорец“ в групите на Лига Европа бе трето, като в предишните два случая тимът стигаше до елиминациите в надпреварата. През 2013 година „орлите“ спечелиха своята група в конкуренцията на ПСВ (Айндховен), „Динамо“ (Загреб) и „Черно морец“ (Одеса). В последствие „зелените“ играха осминафинал. През сезон 2016/17 клубът от Разград остана втори в група с „Хофенхайм“, „Истанбул ББ“ и „Брага“. Отборът отпадна в следващия кръг, но след мачове с „Милан“. В тези две участия „зелените“ записаха общо седем успеха. Победите на терена носеха не само слава, но и пари. Преди два сезона „Лудогорец“ завърши трети в групите на Шампионска лига и отпадна на 1/16-финалите в Лига Европа от „Копенхаген“. Тогава в касата влязоха близо 20 млн. евро. Преди година отборът заработи в пъти по-малко, като отпадна на същата фаза на надпреварата, но от „росонерите“. Тогава шампионът на Първа лига мина през групите на Лига Европа и заради това постъпленията бяха близо 6 млн. евро. Сега приходите отново ще са по-малко. Отборът заработи 660 хил. евро от квалификациите в Шампионската лига. За цялото си участие в Лига Европа очакваните финансови постъпления възлизат на почти 4 милиона. Така в касата на клуба се чакат генерирани между 4,7 и 5 млн. евро. Сума, която се равнява на бюджетите на 90% от конкурентите на „Лудогорец“ в България, но в Разград знаят, че парите можеха да са много повече. В „Лудогорец“ обаче няма на кого да се сърдят. Те зададоха висок стандарт на представяне и заради това разочарованието в техния лагер е толкова голямо. „Това обаче е реалността – каза Светослав Дяков, капитан на тима. – За нивото на „Лудогорец“ показателите ни в Лига Европа не са добри. Искахме повече точки. Отново надиграхме съперник, сега „Цюрих“, но и отново не спечелихме. Дано се върнем след година по-силни в Европа“. Бразилецът Вандерсон, един от най-добрите играчи в Разград, също бе тъжен от представянето на тима в евротурнирите. „Разочаровахме много хора – каза халфът. – Поздравявам съотборниците си за желанието, което показахме в последния ни мач в турнирите. Топката не искаше да влезе, въпреки многото шансове. Това обаче е част от футбола“. Въпреки отпадането, Антони Здравков, треньор на „Лудогорец“, похвали играчите си. „4 точки от 6 мача? Смятам, че в нито един от двубоите, които играхме под мое ръководство, не сме били по-слабият на терена, напротив – бяхме по-стойностният отбор – каза Сухия. – Рано е да се говори за трансфери и попълнения. Има пауза, в която да се прецени какво трябва да се свърши“. Отборът обаче се нуждае от подновяване. Настоящите играчи имат нужда да им „замирише“ на свежа кръв, за да покажат, че още могат да се мерят с големите в Европа. В противен случай, орелът ще продължи да се снишава. Въпросът е дали той се готви за кацане или набира сили за нов полет нависоко. Снимка СПОРТАЛ  ", "date": "2018.12.14", "title": " Снишаването на орела"}
{"url": "https://trud.bg/%d1%82%d0%be%d0%bc-%d0%b4%d0%b6%d0%be%d1%83%d0%bd%d1%81-%d0%b8%d0%b4%d0%b2%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d1%80%d0%b5%d0%b7-%d1%8e%d0%bd%d0%b8/", "text": "Част е от културните събития за Пловдив 2019 В Античния театър 3000 зрители ще чудят най-големите му хитове Легендарната британска звезда Тон Джоунс ще изнесе концерт в Антични театър в Пловдив на 24 юни догодина. Безсмъртните хитове като „Дилайла” ще прозвучат под тепетата с подкрепата на Община Пловдив, като част от Календара на културните събития през 2019 година. За концерта вече са пуснати в продажба 3000 билета, които са на цени от 80 до 170 лева. Тон Джоунс е един от най-продуктивните артисти в света. Mалко изпълнители могат да се похвалят със забележителна над 50-годишна кариера, все по-успешна с течение на времето. Том Джоунс получава най-възторжени отзиви за работата по последните си албуми Long Lost Suitcase, Spirit In The Room и Praise & Blame, които затвърждават неговата световна популярност. Албумът от 1999 г. Reload продава 5 млн. копия и е един от най-търсените в дискографията му. Въпреки че е известен с хитове като Sexbomb, Kiss, It’s Not Unusual, What’s New Pussycat, I’ll Never Fall In Love Again и If I Only Knew, в творчеството му преди всичко има изключителен рок и блус заряд. Той е удостоен с рицарско звание от Нейно Величество кралица Елизабет Втора и е носител на редица награди, сред които Hitmakеr на Американската Зала на славата , BRIT за Изключителен принос към музикалната индустрия.", "date": "2018.12.14", "title": " Том Джоунс идва в Пловдив през юни\t\t\t"}
{"url": "https://trud.bg/%d0%ba%d0%b0%d0%bf%d0%b8%d1%82%d1%83%d0%bb%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b8%d1%82%d0%b0%d0%bb%d0%b8%d1%8f-%d0%b2-%d0%b5%d0%b2%d1%80%d0%be%d0%bf%d0%b0/", "text": "Италианският футбол е в подем, след като през лятото всички водещи клубове осъществиха шумни трансфери. „Ювентус“ взе Кристиано Роналдо, „Интер“ купи Раджа Наинголан, а градският съперник „Милан“ контрира с Гонсало Игуаин. На свой ред „Наполи“ действа на по-високо ниво, заменяйки треньора Маурицио Сари с Карло Анчелоти. И въпреки раздвижването на трансферния пазар и повишения зрителски интерес към Серия А през този сезон, тимовете от Апенините агонизират в Европа. Нито един от италианските евроучастници не взе победа в последния кръг от груповата фаза на Шампионската лига и Лига Европа. А това се оказа решаващо за голяма част от тях. „Наполи“ и „Интер“ отпаднаха от турнира на богатите, въпреки че държаха всичко в свои ръце до последния мач. В сряда „Рома“ пък записа изненадващо поражение от „Виктория“ (Пилзен), а същото стори и „Ювентус“ в Швейцария срещу непретенциозния „Йънг Бойс“. Грандът от Рим и „старата госпожа“ все пак продължават на 1/8-финалите.  Но безумната глупост, сътворена от „нерадзурите“ след 1:1 с ПСВ в Милано, бе засенчена от големия враг „Милан“. Отборът, воден от Дженаро Гатузо, сензационно се прости с участието си в Лига Европа. „Росонерите“ паднаха с 1:3 от „Олимпиакос“ в Атина и останаха трети, въпреки че загуба с един гол разлика ги класираше напред. Това бе първо отпадане на седемкратния шампион на Европа в групова фаза от 2001 година насам, когато се провали в опита си да излезе на елиминации в Шампионската лига. За капак вечерта в четвъртък донесе още една загуба за отборите от Италия – „Лацио“ допусна обрат от „Айнтрахт“ (1:2) насред Рим. По този начин носителят на Купата на Германия влезе в историята като първият тим от Бундеслигата, записал шест успеха в групите. Дори великият „Байерн“ не може да се похвали с нещо подобно…", "date": "2018.12.14", "title": " Капитулацията на Италия в Европа"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d0%b2%d0%b4%d0%b8%d0%b3%d0%b0%d1%82-%d0%b4%d0%b0%d0%bd%d1%8a%d0%ba-%d1%81%d0%b3%d1%80%d0%b0%d0%b4%d0%b8-%d0%b8-%d1%82%d0%b0%d0%ba%d1%81%d0%b0-%d1%81%d0%bc%d0%b5/", "text": "Увеличение на такса смет през 2019 г. във Варна няма да има. Това съобщи Стефка Господинова, директор на дирекция „Финанси и бюджет” в Община Варна заседание на ПК „Благоустойство и комунални дейности“. Таксата за жилищни имоти, която е сред най-ниските в страната, остава 0,98 промила от данъчната оценка. 30,5 млн. лева от общинския бюджет са предвидени за почистване на Варна през 2019 г. Предложеният от кмета проект на план-сметка „Чистота“ беше гласуван от членовете на комисията. На днешното заседание стана ясно, че очакваните приходи от такса битови отпадъци за 2019 г. са в размер на 28 млн. лева. Около 1,5 млн. лева се предвижда да влязат в хазната от отчисления от РИОСВ-Варна. Очакваният преходен остатък от такса битови отпадъци към края на декември 2018 г. е 1 млн. лева. Парите за сметосъбиране и сметоизвозване са почти същите като през 2018 г. и са в размер на 9 млн. и 159 хил. лв. За обезвреждане, рециклиране и оползотворяване на битовите отпадъци са предвидени 11 млн. и 176 хил. лева, а за почистване и поддържане на чистотата на обществените места – близо 10 млн. и 165 хил. лева. Около 800 хил. лева повече спрямо миналата година са средствата за ръчно и механизирано чистене на улични платна, спирки, площади, междублокови пространства, но според съветници заделените близо 6,1 млн. лева не са достатъчни за постигане на по-високи екологични резултати. Бяха дадени примери с Пловдив и Бургас, където за почистване на обществени площи се падат по съответно 27 лв. и 21 лв. на жител, а във Варна – 11 лв. Затова вероятно ще бъде внесено предложение за увеличение на средствата по това перо.", "date": "2018.12.14", "title": " Няма да вдигат данък сгради и такса смет във Варна\t\t\t"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d0%b2%d1%8a%d1%80%d0%bd%d0%b0-%d0%bd%d0%b0-%d0%bf%d0%b8%d1%81%d1%82%d0%b0%d1%82%d0%b0-%d1%81%d0%bb%d0%b5%d0%b4-%d1%82%d1%80%d0%b8-%d1%87%d0%b0/", "text": "Пътнически самолет беше принуден да се върне обратно, след като е излетял, заради забравено човешко сърце на борда. Куриозният случай е от неделя, но световните агенции разпространиха информацията едва в четвъртък. От компанията „Саутуест еърлайнс” обясниха, че органът е трябвало да бъде транспортиран от Калифорния до Сиатъл, където да бъде възстановена клапата и сърцето да бъде пригодно за бъдещи нужди. Планът обаче не бил изпълнен, а липсата на сърцето била установена чак, след като самолетът вече бил на половината от пътя до Далас, пише  . Самото сърце не било предвидено за конкретен пациент. Пътуващите в самолета били шокирани, когато капитанът им съобщил за особения товар и защо се налага машината да обърне курса. По-любопитните използвали телефоните си, за да се информират колко дълго едно сърце може да бъде съхранявано преди да бъде трансплантирано. Според експерти допустимото време е между четири и шест часа. Самолетът е бил във въздуха поне три часа. Доктор, който е бил сред пътниците на борда, определи инцидента пред местното издание „Саитъл таймс” като „ужасяваща история на гнусно нехайство”. След като било доставено в Сиатъл, сърцето е било откарано в центъра за съхранение на тъкани в нужния срок, увериха от специализираното заведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Самолет се върна на пистата след тричасов полет заради забравено човешко сърце на борда"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b7%d0%b0%d0%bc%d0%b8%d0%bd%d0%b0%d0%b2%d0%b0-%d0%bd%d0%b0-%d0%b4%d0%b2%d1%83%d0%b4%d0%bd%d0%b5%d0%b2%d0%bd%d0%be-%d0%bf%d0%be%d1%81%d0%b5%d1%89%d0%b5%d0%bd%d0%b8-2/", "text": "От 15 до 17 декември президентът Румен Радев ще бъде на официално посещение в Хашемитско кралство Йордания по покана на крал Абдула II бин ал-Хусейн. В кралския дворец в столицата Аман българският президент Румен Радев и съпругата му Десислава Радева ще бъдат посрещнати с официална церемония от техни величества крал Абдула II бин ал-Хусейн и кралица Рания ал-Абдула на 16 декември, съобщиха от прессекретариата на държавния глава. Във фокуса на визитата е задълбочаване на политическия диалог и на двустранните отношения, стимулиране на търговско-икономическото и инвестиционно сътрудничество, както и партньорството в сферата на отбраната и сигурността. Ще бъде обсъдена и ситуацията в Близкия Изток и миграционната криза. В бизнес делегацията, която придружава президента, са включени редица представители на български компании в областта на отбранителната индустрия, които ще обсъдят със свои партньори от Йордания реализацията на общи проекти. В Аманската търговска камара Румен Радев ще открие Българо-йорданския бизнес форум, в който ще участват и компании от България в сферата на информационните технологии, хранително-вкусовата промишленост и др. В Аман държавният глава ще се срещне с представители на общността ни в Йордания и с йордански граждани, завършили образованието си в България. Президентът Румен Радев ще посети съоръжението за научни експерименти SESAME, което е единствено по рода си в Близкия изток. Учредена от девет държави и под егидата на ЮНЕСКО, лабораторията цели да предостави възможност за изследвания в редица сфери и същевременно да насърчи международното научно сътрудничество. По време на визитата си в Йордания президентът ще посети и Центъра за подготовка на специалните сили “Крал Абдуллах II“, както и древния град Петра. Водената от българския държавен глава делегация включва вицепремиерът и министър на външните работи Екатерина Захариева, представители на изпълнителната власт, представители на 30 български фирми, както и проф. Леандър Литов – ръководител на българския екип от учени в ЦЕРН.  ", "date": "2018.12.14", "title": " Радев заминава на двудневно посещение в Йордания\t\t\t"}
{"url": "https://trud.bg/%d1%85%d0%b2%d0%b0%d0%bb%d1%8f%d1%82-%d0%bf%d0%be%d0%bf%d0%be%d0%b2-%d0%b8-%d0%bc%d0%b8%d0%bb%d0%b0%d0%bd%d0%be%d0%b2-%d1%81%d0%bb%d0%b5%d0%b4-%d0%bc%d0%b0%d1%87%d0%be%d0%b2%d0%b5%d1%82%d0%b5-%d0%b2/", "text": "Елиминационната фаза в Лига Европа ще мине без българско участие. Всички родни футболисти, играли в групите на втория по сила европейски клубен турнир, отпаднаха със своите тимове. Най-близо до място на 1/16-финалите бе Георги Миланов. Играчът на „Мол Види“ игра силно срещу „Челси“ при равенството 2:2 и бе в основата на двата гола на домакините. Националът на България асистира за второто попадение, а първият дойде след негов удар, намерил тялото на Етан Ампаду. След срещата британското издание „Гардиън“ обяви Миланов за най-добър в срещата. „МОЛ Види“ обаче остана трети, след като БАТЕ взе визитата на ПАОК с 3:1.  По това време Ивелин Попов също получи похвали, но от руските медии, въпреки че „Спартак“ (Москва) падна с 0:2 от „Виляреал“.  „Той бе един от двата светли лъча за гостите. Попов игра като опорен халф, но изглеждаше неочаквано уверено“, написаха в Русия.  Неговият съотборник в националния Симеон Славчев пък бе на терена пълни 90 минути на „Емирейтс“ срещу “Арсенал“ при загубата на „Карабах“ с минималното 0:1.  А Едисон Йорданов и „Дюделанж“ взеха историческа първа точка за отбор от Люксембург в групова фаза на евротурнирите – 0:0 с „Бетис“.  Аут от Лига Европа е и Саид Ибраимов, част от треньорския щаб на „Астана“. Бившият тим на Станимир Стоилов отстъпи с 0:2 на „Рен“ и сдаде второто място в класирането на французите.", "date": "2018.12.14", "title": " Хвалят Попов и Миланов след мачовете в Лига Европа"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d0%bf%d0%b8%d1%80%d0%b8%d0%bd-%d0%b8-%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d0%b4%d0%be%d0%b1%d1%80%d1%83%d0%b4/", "text": "Със съвместни коледни концерти „Заедно на една сцена“, съставите на ансамбъл „Пирин“ и ансамбъл „Добруджа“ ще зарадват благоевградската публика. Музикалните  събития  ще се проведат в зала „Пейо Яворов“ на 20 декември, като първият концерт ще започне в 18.00 часа, а вторият  от 20.00 часа. Заедно на една сцена ще излязат едни от най- предпочитаните и световноизвестни  ансамбли в България, за да покажат българския фолклор и да разкажат истории чрез музика, танц и песен. Двата ансамбъла ще покажат съвкупност от най-виртуозните танци и изпълнения на оркестъра, хора и солистите. В навечерието на един от най- светлите християнски празници- Рождество Христово,артистите ще съчетаят стилови движения и музика. Концертите са част от Коледен фестивал 2018, който тази година  се провежда под мотото „Следвай звездата, озари пътя!“. Всяка година ансамбъл „Пирин“  подарява за своите фенове празнична програма и магично изживяване.  Билети за събитията може да намерите на касите на зала „Пейо Яворов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Ансамбъл „Пирин“ и ансамбъл „Добруджа“ „Заедно на една сцена“  в Благоевград"}
{"url": "https://trud.bg/%d1%81%d1%82%d0%b0%d0%b4%d0%b8%d0%be%d0%bd-%d1%81%d0%bb%d0%b0%d0%b2%d0%b8%d1%8f-%d0%b2%d0%b5%d1%87%d0%b5-%d1%81-%d0%bf%d1%80%d0%be%d0%b6%d0%b5%d0%ba%d1%82%d0%be%d1%80%d0%b8/", "text": "Стадион „Славия“ вече ще грее с чисто нови прожектори. Дълго време арената в квартал „Овча Купел“ беше без светлини. И това принуди „Славия“ да домакинства на националния стадион „Васил Левски“ заради изискванията на телевизията за късни мачове. Идеята на ръководството бе още дербито с ЦСКА да е на стадион „Славия“. Но в крайна сметка ремонтът не стана навреме, но пък „белите“ сразиха съперника с 1:0 в центъра на София. Прожекторите не са единственото ново на арената. Президентът Венцислав Стефанов нареди да се смени и тревната настилка. А на помощните терени бе поставена изкуствена от последно поколение. През 2019 година ще бъде поставен и нов затревен терен, където тренира първият отбор. „ Славия“ завърши сезона с последен мач на „Васил Левски“ късно снощи. На „белите“ гостува тоталният аутсайдер „Верея“, който нямаше победа през футболната година.", "date": "2018.12.14", "title": " Стадион „Славия“ – вече с прожектори"}
{"url": "https://trud.bg/%d0%b0%d0%bd%d1%82%d1%8a%d0%bd%d0%b8-%d1%81-%d1%89%d0%b0%d1%84%d0%b5%d1%82%d0%b0%d1%82%d0%b0-%d1%81%d1%87%d1%83%d0%bf%d0%b8%d1%85%d0%b0-%d1%80%d0%b5%d0%ba%d0%be%d1%80%d0%b4-%d0%bd%d0%b0-35-%d0%b3/", "text": "Антъни Иванов в състава на щафетата 4 по 200 м свободен стил пратиха в историята 35-годишен рекорд на страната по време на световното по плуване в Китай. Квартетът, допълнен от Йордан Янчев, Калоян Братанов и Светлозар Николов, финишира за 7:15.85 минути. И така свали с близо 9 секунди от предишното върхово постижение (7:24.43) от март 1984 г. в Благоевград. Основна заслуга за успеха бе на Антъни, който на първи пост подобри и собствения си рекорд на 200 м свободен стил – 1:45.87 мин (1:45.94).  Преди това Иванов счупи и постиженията на 50 м бътерфлай, като фиксира 23,42 сек, което му отреди 30-то място в сериите. Най-добрият ни плувец си върна и рекорда в дисциплината, който в началото на месеца му отне Иван Алмаджиев (23.81).  „Изпълних целите си – обяви Антъни на страницата си във фейбук. – Най-успешното ми световно до момента. От 5 старта направих 6 рекорда за мъже (два с щафетата)! Благодаря на момчетата за страхотните емоции! Можем и повече! Финалът на 200 м бътерфлай, в който останах осми, бе със секунда по-силен от преди две години, което го прави още по-специален! Времето ми 1.51.81 минути е първото ми плуване над 900 точки по ФИНА-915 (1000 точки е световен рекорд)!“", "date": "2018.12.14", "title": " Антъни с щафетата счупиха рекорд на 35 г."}
{"url": "https://trud.bg/%d0%be%d1%82-%d0%b1%d0%be%d0%bb%d0%bd%d0%b8%d1%86%d0%b0-%d0%bb%d0%be%d0%b7%d0%b5%d0%bd%d0%b5%d1%86-%d0%b1%d0%bb%d0%b0%d0%b3%d0%be%d0%b4%d0%b0%d1%80%d0%b8%d1%85%d0%b0-%d0%bd%d0%b0-%d0%bf%d1%80/", "text": "Ръководството и целият екип на Университетска болница „Лозенец“, преподавателите, студентите и специализантите изказват благодарност и признателност на министър-председателя Бойко Борисов за решението му да запази Университетска болница „Лозенец“ като Национално многопрофилно лечебно заведение и учебно-клинична база на Софийския университет „Св. Климент Охридски“. Това се казва в позиция на лечебното заведение по повод решението на премиера. Пред журналисти в Брюксел по-рано днес Борисов  , че кабинетът ще промени решението си за трансформиране на лечебното заведение в детска болница. Той обаче посочи, че ще настоява пред Народното събрание болницата да не е под управлението на Министерски съвет. „Държат да остане такава каквато е, нека остане. Но държа тя да си отиде към Министерството на здравеопазването. Там са компетентните органи, там е контролът, там е Медицински одит“, подчерта премиерът Борисов. „Ние ще продължим да подкрепяме идеята за изграждането на нова Национална детска многопрофилна болница в България“, посочват от болница „Лозенец“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " От Болница „Лозенец“ благодариха на премиера за решението му да запази статута на лечебното заведение\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be-4/", "text": "Държавният глава Румен Радев изпрати съболезнователно писмо до своя турски колега президента Реджеп Тайип Ердоган по повод тежкия инцидент с високоскоростен влак в района на Йенимахале, при който загинаха и бяха ранени много граждани, съобщават от президентството. „В този труден за турския народ момент, бих искал да изразя от името на българския народ и от мое име най-искрени съболезнования към семействата и близките на загиналите, както и пожелания за скорошно възстановяване на пострадалите“, заявява в писмото си до Реджеп Тайип Ердоган българският президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Президентът Радев изпрати съболезнователно писмо до Ердоган по повод влаковата катастрофа в Турция"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%b1%d0%b8%d0%bb%d0%b5%d1%82%d0%b8%d1%82%d0%b5-%d0%b7%d0%b0-%d1%81%d0%be%d1%84%d0%b8%d1%8f-%d0%be%d1%83%d0%bf%d1%8a%d0%bd/", "text": "Билетите за тенис турнира „София оупън“ бяха пуснати в продажба. Мачовете са от 3 до 19 февруари в зала „Арена Армеец“, а за надпреварата идват седем играчи от топ 30 на света. Сред тях са бившият ?3 на планетата Стан Вавринка (Швейцария), испанците Роберто Баутиста Агут и Фернандо Вердаско. За 7 февруари билетите ще са с цени 30, 50 и 80 лв., за петък са по 40, 60 и 90 лв, а за уикенда, когато са и финалните двубои ще са съответно 50, 80 и 100 лв.  В първите дни – на 3 и 4 февруари цените ще са най-ниски – по 10 лв., като децата под 14 години ще влизат срещу 5 лв. А 5 февруари е обявен и за „детски ден“ на турнира, като всички деца ще могат да гледат мачовете безплатно. Организаторите предлагат и пакетен билет за финалните четири дни – по 150 лв., 250 лв. и 350 лв. А детските са на стойност 112,50 лв., 187,50 лв. и 262,50 лв.", "date": "2018.12.14", "title": " Пуснаха билетите за „София оупън“"}
{"url": "https://trud.bg/%d0%bf%d1%80%d0%b5%d0%ba%d1%8a%d1%81%d0%b2%d0%b0%d0%bd%d0%b8%d1%8f-%d0%bd%d0%b0-%d1%82%d0%be%d0%ba%d0%b0-%d1%81%d1%80%d0%b8%d0%bd%d0%b0%d1%85%d0%b0-%d1%81%d0%b8%d1%81%d1%82%d0%b5%d0%bc%d0%b0%d1%82/", "text": "Технически проблем в информационната система на МВР възникна вследствие на неколкократно прекъсване на електрическото захранване следобед. Това съобщиха от пресцентъра на МВР. Засегнати са част от услугите, предоставяни от столичния КАТ и от колегите им в страната. Проблемът вече е отстранен от експертите.", "date": "2018.12.14", "title": " Прекъсвания на тока сринаха системата на КАТ\t\t\t"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb%d1%8a%d1%82-%d0%bf%d0%be%d0%ba%d0%b0%d0%b7%d0%b0-%d0%bd%d0%be%d0%b2%d0%b8%d1%82%d0%b5-%d1%81%d0%b8-%d1%81%d1%8a%d1%87%d0%b5%d1%82%d0%b0%d0%bd%d0%b8/", "text": "Ансамбълът по художествена гимнастика демонстрира новите си съчетания с топка пред министър Красен Кралев, който посети ремонтираната зала „Раковски“. Поставена е нова дървената подова настилка, възстановен е гипсокартона след течове и изолация на тръби, направено е цялостно пребоядисване, реновирано е осветлението и вратите. Подобренията са на обща стойност 250 000 лв.  Предстои още освежаване на коридорите и стаите за настаняване на спортистите и изграждане на възстановителен център.  Министър Кралев и шефът на НСБ Пламен Манолов обсъдиха и идеи за бъдещи разширения на залата.", "date": "2018.12.14", "title": " Ансамбълът показа  новите си съчетания"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%b4%d0%bb%d1%8a%d0%b6%d0%bd%d0%b8%d1%86%d0%b8-%d1%81%d0%bc%d0%b5-%d0%bd%d0%b0-%d0%b4%d0%b5%d1%86%d0%b0/", "text": "Една от най-трудните, най-сложните и специфични отговорности е тази за съдбата на нашите деца, на които всички ние сме длъжници. Тяхното устойчиво развитие е в нашите ръце и като родители. Убеден съм, че правилното идентифициране на проблема, обучението на служителите и най-вече координацията между институциите ще доведат до ефект от наша отговорна работа. С тези думи министър Младен Маринов благодари на експертите от Института по психология, които в своята практика идентифицираха един сериозен проблем и разработиха  проект на тема „Разкажи ми историята“, съобщават от МВР. Вътрешният министър отбеляза ключовото място на служителите на МВР, които в повечето случаи приемат първите сигнала за насилие и влизат в непосредствен контакт с жертвите. По думите му особено сложно и мъчително е когато жертва на престъпление се оказва именно дете. На професионалистите се пада отговорната задача да проведат разговора така, че да сведат до минимум травмата от повторното преживяване на ужаса, допълни той. Проектът подкрепя процеса на промяна и най-вече – на въвеждане на нова професионална култура и практика за работа с деца, жертви и свидетели на престъпления. Той поставя и началото на едно още по-тясно сътрудничество между МВР и представителите на ключовите институции и неправителствените организации, ангажирани с превенцията и противодействието на насилието на деца, обясни директорът  на Института по психология – МВР Кристина Николаева. Тя изрази и общата позиция, че взаимната координация и общите действия на съд, полиция, неправителствен сектор, местна власт и социални служби са единственият възможен начин за ефективна и бърза защита на децата – жертви или в риск от насилие. Да работим до крайната цел – съхраняване на здравето и психиката на децата, да ги предпазим от това отново да бъдат травмирани в процеса на досъдебно и съдебно производство, призова г-жа Николаева. По време на заключителната конференция бяха представени основните дейности по проекта и постигнатите резултати. Обсъдени бяха ключови теми, свързани с проблематиката, дискутиран и споделен бе личен опит от страна на експертите, ангажирани в работа с деца – жертви на насилие. Направени бяха заключения и препоръки за повишаване ефективността на системата за работа с деца в риск. За реализирането на целите на проекта, съфинансиран по Програма „Правосъдие и потребители“ на Европейския съюз, чийто партньор е Фондация „Институт по психология на групите“, са проведени 33 тренинга в два типа обучения с представители на различни институции. За работа с деца – жертви или в риск от насилие,  са обхванати 460 експерта работещи с деца в рамките на МВР и Агенция „Социално подпомагане“  – инспектори „Детска педагогическа стая“, полицейски инспектори, социални работници, служители на Дирекция „Национална система 112“ и разследващи полицаи. В обученията за подобряване на екипната работа на представителите от Координационния механизъм  са били включени 200 професионалисти от институциите, представени като основни и алтернативни участници– полицаи, социални работници, прокурори, лекари, педагогически специалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.14", "title": " Министър Маринов: Длъжници сме на децата като институции и като родители"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-c-27j-spartan-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%b8%d1%80%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d1%81/", "text": "Тази сутрин самолет C-27J „Spartan“ от транспортна авиогрупа Враждебна на Военновъздушните сили излетя за летище Варна в изпълнение на специална задача – донорска ситуация за органна трансплантация в УМБАЛ „Света Марина“ – Варна. На борда на самолета се намираха два медицински екипа от Военномедицинска академия и УМБАЛ „Александровска“, съобщават от МО. В 15:19 часа днес, 14 декември, самолетът кацна обратно на летище Враждебна. Задачата беше изпълнена успешно, независимо от сложните метеорологични условия. Командир на екипажа е капитан Николай Георгиев, помощник-командир – капитан Калина Денева и борден инженер капитан Огнян Лидански. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Самолет C-27J „Spartan“ транспортира медицински екип за донорска ситуация"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b7%d0%b0%d0%b4%d1%8a%d1%80%d0%b6%d0%b0-%d0%bd%d0%b0%d1%80%d0%ba%d0%be%d1%81%d1%82%d0%be%d0%ba%d0%b0/", "text": "Гръцката полиция разби канал за наркотици, превозвани на кораб NOKA, пътуващ под сирийски флаг. Операцията се проведе вчера на пристанището в град Ираклео на остров Крит. Конфискувани са 6 тона, 51 кг и 700 гр преработен канабис под формата на шоколад и 3 127 360 хапчета халюциногенни каптагони, известни като „лекарството на джихадистите“, които са били скрити в контейнери. Според офицерите на бреговата охрана количеството на наркотиците е било скрито в специално оформени криптове в 8 от 18-те контейнера кораба, който е пътувал от Латакия, Сирия, до Бенгази, Либия. 11-членният екипаж на кораба, десет сирийци и един индиец са арестувани и отрекоха, че са знаели за превоза на незаконния товар. Стойността на конфискуваната стока надхвърля 100 млн. Евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Гръцката полиция задържа наркостока за над 100 млн. евро"}
{"url": "https://trud.bg/%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d0%ba%d0%b0%d1%82-%d0%b2-%d0%ba%d0%b0%d0%b7%d0%b0%d0%bd%d0%bb%d1%8a%d0%ba-%d1%81%d0%b5-%d0%b5-%d1%81%d0%b0%d0%bc%d0%be%d1%83/", "text": "Началникът на Пътната полиция в Казанлък Тодор Николов е отнел живота си сам в изстрел в слепоочието. Това става ясно от съобщение на районната прокуратура, която ръководи разследване именно за самоубийство. Тялото на Николов     по-рано днес. „На 14 декември 2018 г., край с. Бузовград, в личния си лек автомобил е бил намерен Т.Н., на 44 г., като е установено, че той е починал от прострелване в слепоочието с огнестрелно оръжие“, гласи информацията – Районна прокуратура-Казанлък ръководи разследване по досъдебно производство за престъпление по чл. 127 ал. 1 от Наказателния кодекс – който, по какъвто и да е начин, подпомогне или склони другиго към самоубийство и последва такова. В хода на досъдебното производство ще се събират доказателства по установяване на всички факти и обстоятелства по случая. В момента се извършва оглед на местопроизшествие от следовател в Окръжен следствен отдел при Окръжна прокуратура –Стара Загора, като участва и съдебен лекар, съобщават от държавното обвинение. По досъдебното производство предстои назначаване на съдебно-медицинска и балистична експертизи, събиране на гласни и писмени доказателства и други действия за установяване на цялостната фактическа обстановка. На местопроизшествието са Дичо Атанасов, окръжен прокурор на Стара Загора, и Таня Димитрова, районен прокурор на Казанлък.", "date": "2018.12.14", "title": " Началникът на КАТ в Казанлък се е самоубил"}
{"url": "https://trud.bg/%d1%88%d0%b2%d0%b5%d1%86%d0%b8%d1%8f-%d0%bf%d0%be%d0%b4%d0%be%d0%b1%d1%80%d0%b8-%d0%be%d1%84%d0%b5%d1%80%d1%82%d0%b0%d1%82%d0%b0-%d1%81%d0%b8-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd/", "text": "Швеция е представила подобрената си оферта за изтребители „Грипен“ пред българското Министерство на отбраната. Това обяви директорът „Експорт и международни отношения“, Агенция за отбранително имущество на Швеция (FMV) Йоаким Валин. По-рано стана ясно, че офертата за американските изтребители Ф-16 е била подобрена. В официално становище на шведското правителство във връзка с подадената подобрена оферта за нови изтребители Gripen C/D за българските ВВС се казва: „В петък, 14 декмври 2018 г., Швеция представи подобрената си оферта пред българското Министерство на отбраната. Шведското правителство е оптимизирало офертата за Gripen и вече предложението е за 10 изтребителя, а не за 8. Това значително ще подобри оперативните способности на Българските ВВС. Оптимизираната оферта покрива всички задължителни изисквания на България, тя е в рамките на зададения бюджет и първите изтребители ще бъдат доставени до 24 месеца след подписването на договора“.            ", "date": "2018.12.14", "title": " Швеция подобри офертата си, предлага ни 10 изтребителя „Грипен“ на цената на 8"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%81%d0%b0%d1%89-%d0%bf%d0%be%d0%b4%d0%be%d0%b1%d1%80%d0%b8/", "text": "Офертата на САЩ за нов самолет днес беше подобрена, но като правителство не искаме да влияем на комисията, която ще вземе това решение. Това заяви вицепремиерът и министър на външните работи Екатерина Захариева след среща със заместник- държавния секретар на САЩ Джон Съливан в Министерски съвет, който е на двудневно работно посещение в България. Малко по-рано Швеция   офертата си за изтребителите „Грипен“, които предлага на българските ВВС. От Стокхолм са готови да продадат на страната ни 10 самолета на цената на 8. „На срещата обсъдихме какво можем да направим заедно в партньорството по отношение на отбраната. Големият брой на български военнослужещи, специализирали в САЩ, тренировъчните мисии на България и САЩ, бяха важна тема от разговора ни“, обясни Захариева. „Обсъждахме важни въпроси от двустранните отношения. Обединихме, се че като страни съюзници и партньори споделяме общи демократични ценности и притеснения за някои от ситуациите около нас“, каза външният министър. Ако бъдат закупени самолети Ф-16, те ще бъдат оперативно съвместими с тези, които се използват от партньорите в НАТО, посочи на свой ред Джон Съливан. „Това е суверенно решение на правителството. Готови сме да предоставим всякаква допълнителна информация, която ще спомогне на правителството да вземе решение“, заяви той. „Наш ангажимент е сигурността на България като съюзник в НАТО“, увери заместник- държавният секретар на САЩ. „Най-важното е, че имаме ангажимент към сигурността на България. САЩ като съюзник в НАТО ще подпомага останалите съюзници в промените“, каза той.      ", "date": "2018.12.14", "title": " Вицепремиерът Захариева: САЩ подобриха офертата за Ф-16, правителството няма да влияе на крайното решение"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8%d1%82%d0%b5-%d0%be%d0%b1%d0%b0%d0%b6%d0%b4%d0%b0%d0%bd%d0%b8%d1%8f/", "text": "Според доклад, публикуван днес от Комисията, през първата година и половина след премахването на таксите за роуминг се наблюдава непосредствено и значително увеличение на мобилните телефонни обаждания и използването на услуги за мобилни данни от страна на европейците, които пътуват в ЕС. В този Междинен доклад на Европейската комисия относно резултатите от премахването на таксите за роуминг на 15 юни 2017 г. се посочва, че европейците са се възползвали максимално от новите си цифрови права при пътуванията си в ЕС и Европейското икономическо пространство (ЕИП). Използването на услуги за мобилни данни е нараснало средно пет пъти в сравнение с равнищата преди юни 2017 година. Броят на изходящите обаждания при пътуващите се е увеличил приблизително два пъти в сравнение с предходния период. Мария Габриел, комисар по въпросите на цифровата икономика и цифровото общество, заяви: „Днес виждаме на практика ползите от премахването на таксите за роуминг в ЕС. Хубаво е, че Европа вече присъства реално за хората, които използват свободно своите мобилни телефони при пътувания в чужбина. Благодаря на операторите, които успяват да превърнат нарасналите нужди от гласови повиквания и пренос на мобилни данни в нови възможности.“ Налице е ясна тенденция към увеличаване на търсенето вследствие на премахването на таксите за роуминг. Освен това премахването на таксите за роуминг спомогна за по-широкото навлизане на мобилните широколентови услуги и за постигане на по-добро 4G покритие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.14", "title": " Мария Габриел: Телефонните обаждания и сърфирането в интернет са се увеличили след премахването на таксите за роуминг"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%82%d0%b5-%d1%84%d0%b5%d1%80%d0%bc%d0%b5%d1%80%d0%b8-%d0%be%d1%82%d0%bd%d0%be%d0%b2%d0%be-%d0%bf%d0%be-%d0%bf%d1%8a%d1%82%d0%b8%d1%89%d0%b0%d1%82%d0%b0-%d0%b2/", "text": "Гръцките фермери се заканиха, че излизат по пътищата в понеделник, тъй като не са доволни, както казаха, от срещата, която имаха днес с Министъра на Селскостопанското развитие Ставрос Араховитис. „Отговорите, които получихме, не само не ни удовлетворяват, но показва, че правителството е избрало да не подкрепя земеделския сектор с редица мерки, които са необходими, а подкрепя други интереси за сметка на производителите и потребителите, каза Председателят на Обединената Федерация на Земеделските Асоциации на област Лариса, Ризос Марудас. Мобилизациите ще започнат в понеделник от района на Тесалия, по-специално Платикампос -Лариса, Фарсала и магистрала Е65 в Кардица. Исканията, които земеделците предявяват, се отнасят до техните вноски в Националния осигурителен институт (ΕΦΚΑ), стойността на продукцията, обезщетенията, връщането на акциза за горивата от 2016 г., отменянето на акциза върху виното и освобождаването от запор банковите сметки на земеделците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Гръцките фермери отново по пътищата, в понеделник започват мобилизации"}
{"url": "https://trud.bg/%d0%bf%d0%be%d0%b1%d0%b5%d0%b4%d0%b0%d1%82%d0%b0-%d0%be%d1%82%d0%bd%d0%be%d0%b2%d0%be-%d1%81%d0%b5-%d0%b8%d0%b7%d0%bf%d0%bb%d1%8a%d0%b7%d0%bd%d0%b0-%d0%bd%d0%b0-%d1%84%d1%83%d1%80%d0%ba%d0%b0%d0%b4/", "text": "Победата отново се изплъзна на 4-кратния олимпийски шампион Мартен Фуркад. Французинът далеч бе от най-добрата си форма в последните две състезания, а в спринта на 10 км в Хохфилцен (Австрия) напомни за себе си. Биатлонистът бе перфектен на рубежа, но в ски бягането не успя да изпревари Йоханес Бьо и завърши втори, с пасив от 8,6 сек.  Норвежецът ликува с трета победа за сезона, въпреки че завъртя една наказателна обиколка.  Най-предно класиране от българите записа Красимир Анев – 22-ри. Димитър Герджиков е 37-и, а Владимир Илиев е Владимир Илиев е 47-ми.  Същевременно Световната антидопингова агенция (ВАДА) обяви, че разследването с националния отбор на Русия е свързано с дело за корупция в Международната федерация по биатлон, започнато през април. На 12 декември вечерта полицията посети лагера на сборная в Хохфилцен (Австрия) преди стартовете за Световната купа. Според Александър Логинов, един от водещите руски състезатели, органите на реда ги подозират в машинации с преливане на кръв. Олимпийският шампион от Сочи 2014 Антон Шипулин също бе сред проверените, въпреки че се подготвя отделно от тима в Обертилах. Самият Шипулин нарече обвиненията „лъжа“, случая „лов на вещици“ в световния биатлон.", "date": "2018.12.14", "title": " Победата отново се изплъзна на Фуркад"}
{"url": "https://trud.bg/%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d1%81%d1%82%d1%80%d0%b0%d1%81%d0%b1%d1%83%d1%80%d0%b3-%d0%b2%d0%b5%d1%87%d0%b5/", "text": "Още един от ранените при стрелбата с автоматично оръжие на традиционния коледен базар в източния френски град Страсбург е починал, предава AFP. Така броят на загиналите в резултат на нападението достигна до четирима души. Първоначално информацията за ранените и загиналите бе противоречива. В четвъртък френските власти приведоха последни официални данни за три жертви и 13 пострадали. Един от тях се намираше в състояние на мозъчна смърт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Жертвите на атентата в Страсбург вече са четири"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bf%d1%80%d0%b0%d1%82%d0%b8-%d0%b1%d1%8e%d0%b4%d0%b6%d0%b5%d1%82%d0%b0-%d0%b2-%d0%ba%d0%be%d0%bd%d1%81%d1%82%d0%b8%d1%82%d1%83/", "text": "Държавният глава сезира Конституционния съд за разпоредби от Закона за държавния бюджет на Република България за 2019 г., които са в разрез с конституционните принципи на социалната и правовата държава. Според президента непостъпването на средства от концесията на летище София във Фонда за гарантиране устойчивост на държавната пенсионна система е конституционно неприемливо, съобщиха от предсекретариата на „Дондуков“ 2. За да не забави действието на бюджетния закон от началото на 2019 г., президентът обнародва Закона за държавния бюджет на Република България, въпреки несъгласието с някои положения в него. Държавният глава сезира Конституционния съд за разпоредби, които засягат основни права на гражданите. Конституционното им признание изисква от законодателя да зачита техните проявления и да не отстъпва от съществуващите им гаранции, се казва в информацията. Според държавния глава това задължение не е изпълнено с разпоредбите на чл. 96 и § 14, т. 1, 2, 3, б. „а“ и § 15 от Закона за държавния бюджет на Република България за 2019 г. Приетите с тях правила са отстъпление от принципите на социалната и правовата държава, създават неравенство пред закона и прилагането им ще доведе до противоконституционни последици, гласи съобщинието. Според президента непостъпването на средства от концесията на летище София във Фонда за гарантиране устойчивост на държавната пенсионна система е конституционно неприемливо. Правото на пенсионно осигуряване би останало просто една декларация, ако държавата не създава гаранции за неговото упражняване. Неразривната връзка между това право и задълженията на държавата изисква да се отчитат съществуващите реалности, поставящи в риск пенсионната система – неблагоприятното съотношение между работещите и пенсионерите, застаряването на населението, ниските доходи. Социалната държава трябва да приема закони, които да стабилизират тази система. Ограничаването на приходоизточниците на Фонда поставя под съмнение дългосрочното изпълнение на неговото предназначение – да гарантира стабилността на пенсионната система. Така законодателят се отклонява недопустимо от принципа на социалната държава и застрашава упражняването на едно конституционно гарантираното право на гражданите. В искането се оспорва и въвеждането на упражненото право на пенсия като несъвместимост със заемане на длъжност за държавен служител. Реализирането на едно конституционно право, което не влияе негативно върху безпристрастното и законосъобразно изпълнение на държавната служба в обществен интерес, не може да направи едно лице негодно да е държавен служител. Приетата уредба създава неравно третиране в зависимост от основанието за пенсиониране и засяга придобити права, в нарушение на принципите за равенство пред закона и правовата държава. Това законодателно решение не позволява да се отчетат потребностите в различните администрации. Създава се опасност за изпълнението на публични функции, за които след задължителните според закона уволнения може да не се намерят професионално подготвени кандидати.   Пълен текст на Искането на президента Румен Радев:   „УВАЖАЕМИ КОНСТИТУЦИОННИ СЪДИИ, На основание чл. 150, ал. 1 и чл. 149, ал. 1, т. 2 от Конституцията на Република България се обръщам към Вас, с искане да обявите за противоконституционни чл. 96 от Закона за държавния бюджет на Република България за 2019 г., обнародван ДВ, бр. 103. от 2018 г., както и § 14, т. 1, 2 и 3, б. „а“ и § 15 от неговите преходни и заключителни разпоредби. Съгласно § 21 от Закона за държавния бюджет на Република България за 2019 г. (ЗДБ 2019) оспорените разпоредби ще влязат в сила от 1 януари 2019 г. Съобразно чл. 17, ал. 2 от Закона за Конституционен съд искане до съда може да бъде надлежно отправено след обнародването на закона в „Държавен вестник“, какъвто е случаят. Предвид Решение № 6 от 2008 г. на Конституционния съд настоящото искане включва и разпоредби, с които се променя Законът за държавния служител. 1. Относно Държавния фонд за гарантиране устойчивост на държавната пенсионна система (Фонда) Съгласно чл. 96 от ЗДБ 2019 разпоредбата на чл. 11, ал. 1, т. 3 от Закона за Държавния фонд за гарантиране устойчивост на държавната пенсионна система (ЗДФГУДПС) не се прилага за приходите от първоначално концесионно възнаграждение по договора за възлагане на концесия за строителство на обект „Гражданско летище за обществено ползване София“ – публична държавна собственост. С чл. 11, ал. 1 от ЗДФГУДПС се регламентират източниците за набиране на средства във Фонда, като т. 3 предвижда това да са приходите от концесии, отчетени по държавния бюджет. 1.1. Несъответствие с чл. 51, ал. 1 от Конституцията В своята практика Конституционният съд многократно се е произнасял относно правото на обществено осигуряване (Решение № 12 от 1997 г., Решение № 21 от 1998 г., Решение № 5 от 2000 г., Решение № 7 от 2011 г., Решение № 10 от 2012 г., Решение № 8 от 2017 г., Решение № 9 от 2017 г.). Неизменно е разбирането на съда, че „Разпоредбата на чл. 51, ал. 1 от Конституцията прогласява правото на обществено осигуряване и социално подпомагане. Правото на пенсионно осигуряване, като вид социално осигуряване, се обхваща и защитава от тази разпоредба. То принадлежи към основните права на гражданите и е неотменимо“. За това право са относими спецификите на основните права на гражданите в социалната сфера, които „могат да бъдат реализирани само ако държавата предприеме необходимите и очаквани мерки и създаде условия и гаранции“ (Решение № 2 от 2006 г., Решение № 10 от 2012 г.). Тези задължения на държавата произтичат и от преамбюла на Конституцията, където е прогласена решимостта да се създаде демократична, правова и социална държава. Значението на социалната държава в контекста на социалните права на гражданите последователно е подчертавано в решенията на Конституционния съд. В мотивите на Решение № 10 от 2012 г. се посочва, че „Принципът за социалната държава представлява мандат за активна социална политика на държавата с цел гарантиране социална закрила на хората. В Конституцията „социалната държава“ е основно начало и рамката, в която се вмества социалната закрила. Основен компонент на тази закрила е организирането и поддържането на система на обществено осигуряване като система на взаимопомощ, чрез която се защитава общият интерес – в нейните рамки гражданите се осигуряват, получават осигурителни обезщетения при изпълнението на определени законови условия и изисквания.“ От неразривната връзка между правото на обществено осигуряване и задълженията на държавата произтича необходимостта от нормативна уредба, която да осигури реалната възможност на гражданите да се ползват от предоставеното им с чл. 51, ал. 1 от Конституцията социално право. В противен случай, както се посочва в Решение № 5 на Конституционния съд от 2000 г., тази конституционна разпоредба би останала една неприложима декларация. В този смисъл законодателят трябва да създаде уредба, която да отчита съществуващите реалности, поставящи в риск пенсионната система. Такива са неблагоприятното съотношение на броя на работещите и броя на пенсионерите, застаряването на населението, ниските доходи, в резултат на които приходите от осигурителни вноски са недостатъчни. Създаването със ЗДФГУДПС на Държавния фонд за гарантиране устойчивост на държавната пенсионна система е израз именно на грижата на социалната държава да осигури натрупване на ресурс за редовното изплащане на пенсиите. Затова несъмнено Фондът е част от пенсионната политика, тъй като акумулира средства, с които да се гарантира в дългосрочен план изплащането на пенсии и да се подпомага намаляването на дефицита в държавното обществено осигуряване. В тази връзка е и правилото на § 3 от преходните и заключителните разпоредби на ЗДФГУДПС, че трансферирането на средства от Фонда за бюджета на държавното обществено осигуряване може да се извършва не по-рано от 10 години от влизането в сила на този закон, т.е. от 18.11.2018 г. Като постановява, че приходите от първоначално концесионно възнаграждение по концесионния договор за Летище София няма да постъпят във Фонда, чл. 96 от ЗДБ 2019 създава изключение, което не отчита съществуващите реалности и рискове пред стабилността на пенсионната система. Една държава, която наистина е социална, трябва да предвиди законови мерки, които да стабилизират тази система. Точно обратното е направено с приетия чл. 96 от ЗДБ 2019. Ограничаването на приходоизточниците на Фонда поставя под съмнение дългосрочното изпълнение на неговото предназначение да подкрепя бюджета на държавното обществено осигуряване в случай на непредвидени или кризисни ситуации в държавата. Така законодателят се отклонява недопустимо от принципите на социалната държава и застрашава упражняването на конституционно гарантираното право на гражданите на социално осигуряване. 1.2. Несъответствие с чл. 4, ал. 1 от Конституцията Разпоредбата на чл. 96 от ЗДБ 2019 е приета, без да са изтъкнати никакви мотиви. Резултатите от Дългосрочната прогноза на фондовете на държавното обществено осигуряване за периода 2016-2060 г., изготвена от Националния осигурителен институт, показват, че системата на държавното обществено осигуряване ще остане на дефицит през целия разглеждан период. Поради това стабилизиращата роля на Фонда става все по-значима. В Средносрочната стратегия за инвестиране на средствата на Държавния фонд за гарантиране устойчивост на държавната пенсионна система за периода 2018-2020 г., приета с Решение № 658 на Министерския съвет от 31.10.2017 г., се съдържат данни за приходите и наличностите на Фонда за периода от 2007 г. до 30.06.2017 г. От тях е видно, че единственият нарастващ приходоизточник са постъпленията от концесии. Затова и неотменимостта на тези отчисления е ключова предпоставка за запазването на устойчивостта на пенсионната система. Съгласно чл. 11, ал. 1 от ЗДФГУДПС натрупването на средства във Фонда става основно чрез отчисления от централния бюджет. Това са паричните постъпления от приватизация (чл. 11, ал. 1, т. 1), 25 на сто от отчетения излишък на държавния бюджет за съответната година (чл. 11, ал. 1, т. 2), приходите от концесии (чл. 11, ал. 1, т. 3), както и приходи от други източници, определени със закон или с акт на Министерския съвет (чл. 11, ал. 1, т. 4). Неслучайно, съобразно целта, за която е създаден Фондът, ЗДФГУДПС изброява нелимитативно само източниците за акумулиране на средства и не съдържа правна норма за изключване на постъпления от някоя от категориите по чл. 11, ал. 1. По този начин се създава предвидимост в уредбата, която е особено важна при дългосрочното обществено осигуряване, каквото е пенсионното. Разпоредбата на чл. 96 от ЗДБ 2019 въвежда изключение само за един конкретен случай, без да отчита съществените характеристики на обществените отношения, регулирани със ЗДФГУДПС. Още повече, това става без в този закон да е предвидена правна норма, посочваща условията, при които са възможни изключения от приходоизточниците на Фонда. Така законодателят се отдалечава от целите на една уредба, без да е изтъкната друга легитимна цел, която да оправдава това отклонение. Това не съответства на принципа на правовата държава, който „изисква трайно и последователно като концепция законодателно регулиране на обществените отношения“ (Решение № 3 от 2008 г., Решение № 10 от 2016 г.). В съответствие с този принцип актовете на всяка една власт, включително законодателната, трябва да бъдат предсказуеми особено когато от тях зависи реализирането на конституционно признати права на гражданите. Само чрез предсказуема законова уредба може да се гарантира, че приходоизточниците на Фонда няма да бъдат неконтролируемо ограничавани. Въз основа на гореизложеното считам, че чл. 96 от ЗДБ 2019 не съответства на същността на правото на обществено осигуряване по чл. 51, ал. 1 от Конституцията, чиято сърцевина е социалната сигурност, както и на принципа на правовата държава по чл. 4, ал. 1, чийто присъщ елемент е предвидимостта на нормативното регулиране. Нарушен е и принципът на социалната държава, който изисква законите да гарантират социалната сигурност. 2. Относно промените в Закона за държавния служител С преходните и заключителните разпоредби на ЗДБ 2019 г. се правят промени в Закона за държавния служител (ЗДСл), които засягат статута на държавния служител. С § 14, т. 1 към несъвместимостите при назначаване на държавни служители по чл. 7, ал. 2 от ЗДСл се добавя ново обстоятелство – упражнено право на пенсия по чл. 68, 68а, 69 или чл. 69б от Кодекса за социално осигуряване. Предвидено е това ново обстоятелство да не се счита за несъвместимост, когато държавният служител работи по служебно правоотношение по заместване (чл. 15, ал. 1 и чл. 81в, ал. 6 от ЗДСл), както и при споделено изпълнение на длъжност (чл. 84а от ЗДСл). С §14, т. 3, б. „а“ като несъвместимост упражненото право на пенсия е включено сред прекратителните основания по чл. 103, ал. 1, т. 4 от ЗДСл. По силата на § 15 държавните служители, назначени към датата на влизането в сила на закона, са длъжни да уведомяват органа по назначаването, че са упражнили правото си на пенсия. Техните служебни правоотношения се прекратяват от органа по назначаването с едномесечно предизвестие. 2.1. Несъответствие с чл. 116, ал. 1 от Конституцията Поради особената важност на статута на държавния служител за демократичната и правовата държава, неговите основни характеристики са конституционно закрепени в чл. 116 от основния закон. Тази разпоредба предвижда държавните служители да са изпълнители на волята и интересите на нацията, като са длъжни да се ръководят единствено от закона и да бъдат политически неутрални. Правният институт, чрез който се изпълнява конституционната повеля държавните служители да работят в обществен интерес и законосъобразно, е несъвместимостта. Несъвместимостта представлява съвкупност от конституционно или законово регламентирани забрани за съвместяване на определена публична длъжност с друга такава, както и с длъжности или дейности, свързани с частен интерес на заемащия публична длъжност. Несъвместимостта подчертава това, което отличава заемащите публични длъжности от другите лица, полагащи труд – тяхното специфично социално и правно качество да действат от името на държавата. В този смисъл пригодността да се изпълнява публична длъжност включва както наличието на изисквания, гарантиращи общата дееспособност и професионалната компетентност на лицето, така и отсъствието на несъвместимости. Посочените в Конституцията и в законите като несъвместими длъжности и дейности представляват безспорна индикация или за нарушаване на независимостта между отделните органи на държавната власт (принцип на разделение на властите), или за наличие на частен интерес, който противоречи на изискването публичната длъжност да се изпълнява само в обществен интерес. В този смисъл е и Решение № 7 от 2013 г., в което Конституционният съд подчертава, че „Правната уредба на несъвместимостта има за цел да не допусне и да попречи на изпълнението на държавна служба или на друга дейност по начин, който би влязъл в противоречие или би поставил под съмнение изискванията за независимост и добросъвестност при осъществяване на пълномощия, на права и задължения.“. В контекста на чл. 116, ал. 1 от Конституцията посоченото предназначение на несъвместимостта в пълна мярна се отнася и за държавните служители. Регламентацията относно несъвместимостите на държавните служители се съдържа в чл. 7, ал. 2 от ЗДСл. Тя предвижда две групи забрани. В първата група се включват забраните, свързани със заемане на друга публична длъжност – на народен представител (чл. 7, ал. 2, т. 3 от ЗДСл) и на общински съветник (чл. 7, ал. 2, т. 4 от ЗДСл), с които се гарантира спазването на принципа на разделението на властите. Втората група забрани са свързани с частните интереси на лицата, заемащи длъжности за държавни служители, с които се елиминира наличието на частен интерес при изпълнение на държавната служба – съпружески или отношения на фактическо съжителство, както и роднински отношения между заемащия публична длъжност и висшестоящи или подчинени нему служители (чл. 7, ал. 2, т. 1 от ЗДСл), други дейности – търговска дейност и длъжности, свързани с нея, както и упражняване на свободна професия или работа по трудово или служебно правоотношение ( чл. 7, ал. 2, т. 2, 6 и 7 от ЗДСл) и заемането на ръководна или контролна длъжност в политическа партия (чл. 7, ал. 2, т. 5 от ЗДСл). Въведената с § 14, т. 1 от ЗДБ 2019 нова несъвместимост – упражнено право на пенсия (чл. 7, ал. 2, т. 8 от ЗДСл), не представлява нито обстоятелство, което нарушава разделението на властите, нито може да повлияе върху обективното, безпристрастно и законосъобразно изпълнение на държавната служба в обществен интерес. По този начин законодателят не се е съобразил с целта на несъвместимостите на държавните служители да гарантират заложените в чл. 116, ал. 1 от Конституцията изисквания към държавната служба. Несъвместимостите са тежки ограничения на лични права. Затова те трябва да се установяват със закон само по съображения, свързани със защитата на друг конституционноправно значим обществен интерес. При държавните служители това е постигането на конституционното изискване на чл. 116, ал. 1 за изпълнението на службата в обществен интерес. Съображенията в мотивите към внесения проект за ЗДБ2019, че така ще се даде „възможност да се предложат свободни места на млади висококвалифицирани кадри, които да стартират кариерата си в държавната служба и да намерят реализация в България“, както и за „по-добра мотивация на държавни служители със стаж в администрацията“, не се характеризират с директна конституционноправна релевантност и не могат да оправдаят приетата нова несъвместимост. Затова въведената с § 14, т. 1 от ЗДБ 2019 нова несъвместимост за държавните служители представлява ограничение, което надхвърля конституционно определената рамка на чл. 116, ал. 1 и не е съобразено със смисъла и предназначението на тази разпоредба. 2.2. Несъответствие с чл. 6, ал. 2 от Конституцията В мотивите на Решение № 14 от 1992 г. за тълкуване на чл. 6 от основния закон Конституционният съд подчертава, че „равенството на гражданите пред закона е формулирано като конституционен принцип, който стои в основата на гражданското общество и държавата. Този принцип е общ за цялата правна система на Република България. Той е основа за тълкуване и прилагане на Конституцията и за нормотворческата дейност“. Равенството е прокламирано като общочовешка ценност и на общо основание се отнася и за несъвместимостите за заемане на длъжности за държавни служители. За да гарантира прогласения принцип за равенство на всички граждани пред закона, чл. 6, ал. 2 посочва определени социални признаци, които не могат да бъдат основание за неравно третиране. Според същото решение признакът обществено положение е сред тези социални признаци, които „фактически се придобиват или изменят в процеса на социалната реализация на гражданите в обществото в резултат на упражняването на определени права“. Това са разбирания, поддържани неизменно в постановяваните от съда решения (напр. Решение № 1 от 1993 г., Решение № 9 от 1994 г., Решение № 12 от 2001 г., Решение № 11 от 2010 г.). Разпоредбата на § 14, т. 1 от ЗДБ 2019 нарушава конституционния принцип на равенството пред закона. На първо място, тя третира нееднакво лицата в зависимост от правното основание за тяхното пенсиониране. Несъвместимо със заемането на длъжност за държавен служител не е всяко упражнено право на пенсия, а само когато то е по чл. 68, 68а, 69 или чл. 69б от Кодекса за социално осигуряване. Така лица, упражнили право на пенсия за осигурителен стаж и възраст в пълен или в намален размер, лица, пенсионирали се по Закона за отбраната и въоръжените сили на Република България, по Закона за Министерството на вътрешните работи и по други закони, посочени в чл. 69 от Кодекса за социално осигуряване, както и лица, пенсионирали се при условията на първа и втора категория труд, няма да могат да са държавни служители. Но за упражнилите правото си на пенсия учители (чл. 69в от КСО), съдии, прокурори, следователи (чл. 69г от КСО) и балерини, балетисти и танцьори (чл. 69а) такава забрана няма. Неясно е каква е причината лицата да се третират различно. Освен това се стига до парадокса в Министерството на вътрешните работи или в Министерството на правосъдието да не могат да бъдат държавни служители лица, пенсионирани по Закона за Министерството на вътрешните работи и Закона за изпълнение на наказанията и задържането под стража, въпреки че заеманите до пенсионирането им длъжности несъмнено са свързани със знания и опит относно спецификите на дейността на тези две министерства. На второ място, § 14, т. 1 от ЗДБ 2019 не въвежда упражненото право на пенсия като обща несъвместимост за заемане на длъжност за държавен служител. От обхвата на ограничението са изключени държавните служители, които работят по заместване. Визирани са две хипотези – заместване на държавен служител, който отсъства от работа повече от 3 месеца (чл. 15, ал. 1 ЗДСл) и заместване на държавен служител, който изпълнява длъжност в институция на Европейския съюз (чл. 81в, ал. 6 ЗДСл). Видно е, че и в двата случая заместникът изпълнява длъжност за държавен служител и по силата на чл. 15, ал. 4 ЗДСл има същите права и задължения както при редовно служебно правоотношение. Заместникът също трябва да изпълнява длъжността в обществен интерес и като се ръководи единствено от закона. Затова няма причина юридически факт (упражнено право на пенсия), който прави негодно едно лице да изпълнява длъжност за държавен служител при редовно служебно правоотношение, да не се отнася и за държавните служители, които работят по заместване. В мотивите към проекта на ЗДБ 2019 г. неприлагането на въведената несъвместимост по отношение на работещите по заместване е аргументирана с „временния характер на работата и невъзможността за срочния период да се намери бързо подходящ служител по заместване“. Тези аргументи са несъстоятелни, защото за несъвместимостта, която прави едно лице негодно да изпълнява дадена длъжност, е ирелевантно колко време лицето заема тази длъжност. Освен това е несериозно да се твърди, че е невъзможно да се намери бързо подходящ служител, след като периодът на заместване по чл. 15, ал. 1 ЗДСл обикновено е 2 години, а по чл. 81а, ал. 6 е 4 години. Въвеждането на новата несъвместимост – упражнено право на пенсия, води и до предвиждането на ново прекратително основание въз основа на конституционно недопустима несъвместимост (§ 14, т. 3, б. „а“ от ЗДБ 2019). То ще е приложимо само за държавните служители по безсрочно служебно правоотношение, а не и за тези, които работят по заместване. Така отново в нарушение на принципа на равенството законът без основание третира различно лица, които имат еднакво обществено положение – заемат длъжности за държавни служители. Въз основа на гореизложеното считам, че въведената нова несъвместимост по § 14, т. 1 и новото прекратително основание по § 14, т. 3, б. „а“ от ЗДБ 2019, както и свързаното с тях правило на § 14, т. 2, нарушават принципа на равенство по чл. 6, ал. 2 от Конституцията, като допускат неравно третиране въз основа на обществено положение. 2.3. Несъответствие с чл. 4, ал. 1 от Конституцията Както доктрината, така и конституционната практика, приемат за безспорно, че класически компонент на правовата държава е принципът на законност. Изискването за прецизност, недвусмисленост и яснота на законите, а оттук – и за предвидимост, за съответствието им с принципите и ценностите на Конституцията, са сред най-съществените негови измерения (Решение № 1 от 2005 г. и Решение № 4 от 2010 г.). В своите решения Конституционният съд неведнъж е подчертавал, че „несъвършенството на закона и противоречието между неговите норми нарушават принципа на чл. 4, ал. 1 от Конституцията. Този конституционен принцип би могъл да се спази само ако съдържащите се в нормативните актове разпоредби са ясни, точни и непротиворечиви. Иначе те не биха били годни да регулират основните обществени отношения (Решение № 9 от 1994 г. и Решение № 5 от 2002 г.). С § 14, т. 3, б. „а“ от ЗДБ 2019 въведената несъвместимост поради упражнено право на пенсия е включена сред прекратителните основания по чл. 103, ал. 1, т. 4 ЗДСл. Същевременно в чл. 106, ал. 1, т. 6 ЗДСл съществува друго основание за прекратяване на правоотношенията на държавни служители, упражнили правото си на пенсия. Съгласно тази разпоредба органът по назначаването може да прекрати служебното правоотношение с едномесечно предизвестие, когато това правоотношение е възникнало след като назначеният държавен служител е придобил и упражнил правото си на пенсия за осигурителен стаж и възраст. Така един и същи юридически факт – упражнено право на пенсия, се явява предпоставка за две различни основания за прекратяване на служебното правоотношение, което е правно и логически недопустимо. Освен това съществуващото сега основание за прекратяване по чл. 106, ал. 1, т. 6 от ЗДСл по-адекватно регулира обществените отношения, свързани с работещите като държавни служители пенсионери. Чрез него се дава възможност да се отчетат нуждите на съответната администрация от професионалната компетентност на всеки отделен държавен служител, упражнил правото си на пенсия. Когато има подходящи за заеманата позиция кандидати, правоотношението без проблем може да се прекрати. Новото прекратително основание в ЗДСл, съчетано с разпоредбата на § 15 от ЗДБ 2019, предписва задължително прекратяване на правоотношенията на всички, упражнили право на пенсия, без да се отчитат потребностите в различните администрации. Така се препятства изпълнението на публични функции, за които след уволненията на работещите пенсионери може да не се намерят кандидати. Основната цел на правната уредба, свързана с установяването на несъвместимости, е да се предотвратят, още преди започване изпълнението на длъжността, възможни влияния, които биха накърнили обществения интерес. Затова наличието на несъвместимости се преценява при държавните служители към момента на възникването на служебното правоотношение. В този смисъл е и разпоредбата на чл. 7, ал. 2 от ЗДСл, съгласно която лице, което има несъвместимост, не може да бъде назначено за държавен служител. По тази причина и законодателни промени, въвеждащи нови несъвместимости, не могат да имат обратно действие, а следва да се прилагат за държавните служители, които ще се назначават след влизането на съответния закон в сила. Съгласно § 15 от ЗДБ 2019 правоотношенията със служители, упражнили право на пенсия, се прекратяват от органа по назначаването с едномесечно предизвестие. Тази разпоредба засяга служебни правоотношения, възникнали напълно правомерно преди въвеждането като несъвместимост на упражненото право на пенсия. По този начин се засягат вече придобити права, което е недопустимо, ако не е мотивирано в полза на висш обществен интерес (Решение № 7 от 2001 г.). Принципната забрана за обратно действие на законите следва от понятието за правовата държава, уредено в преамбюла и в чл. 4, ал. 1 от Конституцията. Действително този принцип е прогласен в чл. 5, ал. 3 от Конституцията само за наказателните закони, но, както посочва Конституционният съд, „това не означава, че принципът е изключен за другите закони, независимо че не фигурира изрично в конституционна норма (Решение № 14 от 2010 г.). В своята практика Конституционният съд последователно е провеждал разбирането, че свързани с правовата държава са и принципите за правната сигурност, предвидимост и стабилност, принципът за забрана на обратното действие на правните норми, както и принципът за закрила на законно придобити права (Решение № 7 от 2009 г., Решение № 12 от 2010 г., Решение № 4 от 2014 г., Решение № 10 от 2016 г.). Поради всичко това считам, че като въвеждат ново прекратително основание и като прилага въведената нова несъвместимост към служебни правоотношения, възникнали преди влизането на ЗДБ 2019 в сила, § 14, т. 3, б. „а“ и § 15 от ЗДБ 2019 не съответстват на прогласения в чл. 4, ал. 1 от Конституцията принцип на правовата държава. УВАЖАЕМИ КОНСТИТУЦИОННИ СЪДИИ, По изложените съображения се обръщам към Вас със следните искания: 1. Да обявите разпоредбата на чл. 96 от Закона за държавния бюджет на Република България за 2019 г. за противоконституционна поради несъответствие с чл. 51, ал. 1 и чл. 4, ал. 1 от Конституцията на Република България; 2. Да обявите разпоредбите на § 14, т. 1, 2, 3, б. „а“ и § 15 от преходните и заключителни разпоредби на Закона за държавния бюджет на Република България за 2019 г. за противоконституционни поради несъответствие с чл. 116, ал. 1, чл. 6, ал. 2 и чл. 4, ал. 1 от Конституцията на Република България. Предлагам да конституирате като заинтересувани институции Народното събрание, омбудсмана, Министерския съвет, министъра на финансите, министъра на труда и социалната политика, национално представените синдикални организации, както и организациите на служителите в администрацията.“  ", "date": "2018.12.14", "title": " Президентът прати бюджета в Конституционния съд\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%b2%d1%80%d0%b0%d0%bc%d0%be%d0%b2%d0%b0-60-%d0%bc%d0%bb%d0%bd-%d0%bb%d0%b2-%d1%81%d0%b0-%d0%bd%d0%b5%d0%be%d0%b1%d1%85%d0%be%d0%b4%d0%b8/", "text": "60 млн. лева е индикативната стойност за извършване на превантивен ремонт на участъка между Чирпан и Стара Загора на АМ „Тракия“. Това съобщи при участието си в парламентарния контрол министърът на регионалното развитие и благоустройството Петя Аврамова. Възможност за осигуряването им ще се търси при разчета на средствата на Агенция „Пътна инфраструктура“ през 2019 г., съобщиха от прерсцентъра на МРРБ. Министърът напомни, че с цел повишаване на безопасността в участъка скоростта на движение е ограничена до 90 км/ч в двете платна. Срокът на действие на временната организация е до 20 декември тази година. От датата на въвеждане на временната организация се наблюдава чувствително намаляване на броя на регистрираните пътнотранспортни произшествия. Поради тази причина и предвид зимния сезон експертите са на мнение, че е целесъобразно ограничението на скоростта да продължи до 30 март 2019 г. Очаква се експертите да направят предложение до ръководството на агенцията за удължаване на срока на действие на заповедта. В процес на изработване е нова концепция за обслужване на потребителите с кадастрална информация, в която освен експертно кадрово обезпечаване се предвижда тристепенна система на контрол, каза още регионалният министър. Тя обясни, че той ще бъде вътрешен в съответното звено, контрол и проверка на сигналите срещу незаконни или неправилни действия или бездействия на служители, извършвани от съответното звено от централната администрация на Агенцията. Министърът обърна внимание, че всеки случай е конкретен и това, което потребителите често отчитат като закъснение, в общия случай е прилагане на законови разпоредби, изискващи процедури по уведомяване на заинтересовани лица, които по Наредба не се включват в обявения срок за изпълнение. Петя Аврамова напомни, че с приетите през 2016 г. промени на Закона за кадастъра и имотния регистър е създадена възможност службите по геодезия, картография и кадастър да бъдат подпомагани при административното обслужване от общинските служби по земеделие и от общинските администрации. С това са спестени време и разходи на потребителите за достъп до приемните, в които могат да получат исканата услуга, тъй като приемните на общинските администрации са разположени в общинските центрове, за разлика от тези на СГКК, които са в областните центрове. Броят на общинските администрации, с които АГКК има сключени споразумения, за подпомагане на административното обслужване е над 80.", "date": "2018.12.14", "title": " Министър Аврамова: 60 млн. лв. са необходими за ремонт на АМ „Тракия“ в участъка Чирпан – Стара Загора"}
{"url": "https://trud.bg/%d0%bf%d1%80%d0%b8%d0%b5%d1%85%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b0-%d0%b4%d0%b8%d0%bc%d0%b8%d1%82%d1%80%d0%b8-%d0%b8/", "text": "Известният журналист Димитри Иванов е приет в столичната болница „Свети Наум“, заяви пред   директорът на болницата проф. Иван Миланов. Повече подробности за състоянито му засега не се съобщават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Приеха в болница журналиста Димитри Иванов"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b5%d1%81-%d0%bc%d0%be%d0%b6%d0%b5-%d0%b4%d0%b0-%d0%b8%d0%b7%d1%8f%d1%81%d0%bd%d0%b8-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8/", "text": "Страните-членки на Европейския съюз може да намерят начин да „изяснят“ условията на споразумението за излизането на Великобритания от структурите на Общността, но няма да го предоговарят. Това подчерта държавният глава на Франция Еманюел Макрон в рамките на втория ден от срещата на високо равнище в Брюксел, предава AFP. „Има споразумение, то е единствената и най-добрата възможна сделка и не можем да я предоговорим, но можем да я изясним“, заяви Макрон пред репортери след срещата на върха на ЕС. Британският премиер Тереза Май бе поискала от лидерите на ЕС допълнителни уверения, за да бъде гарантирано успешното гласуване „за“ споразумението в парламента в Лондон.  ", "date": "2018.12.14", "title": " Макрон: ЕС може да „изясни“ споразумението за Брекзит, но няма да го предоговаря"}
{"url": "https://trud.bg/%d0%bf%d0%b5%d0%bf%d0%b5%d0%bb%d1%8f%d1%88%d0%ba%d0%b0-%d0%be%d0%b6%d0%b8%d0%b2%d1%8f-%d0%b2%d1%8a%d0%b2-%d1%84%d0%be%d0%b0%d0%b9%d0%b5%d1%82%d0%be-%d0%bd%d0%b0-%d0%be%d0%b1%d1%89/", "text": "Актьорите от Общински куклен театър- Благоевград успяха да докоснат сърцата на децата с историята за Пепеляшка. Много емоции, усмивки и интересни погледи придружиха последната вечер от най-обичаната поредица „Часът на приказния разказвач“, съобщават от Община Благоевград. Малчуганите със захлас слушаха и гледаха превъплъщението на артистите, които показаха много талант и умение пред децата на Благоевград.   Днес бе последната вечер от поредицата „Часът на приказния разказвач“. През последните пет дни, всяка вечер, във фоайето на Община Благоевград приказни разказвачи радваха децата и техните родители. В ролята на разказвачи влязоха кметът д-р Атанас Камбитов, Игор и Иван, които представиха детско шоу, както и актьорите от ДТ „Енчо Халачев“ и ДТ „Никола Вапцаров“. През последните години инициативата „Часът на приказния разказвач“ неодменно присъства в Коледен фестивал, организиран от Община Благоевград. Тази година Коледната програма преминава под мотото „Следвай звездата, озари пътя си!“.", "date": "2018.12.14", "title": " „Пепеляшка“ оживя във фоайето на Община Благоевград по време на „Часът на приказния разказвач“"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b6%d0%b8%d0%b2-%d0%b1%d0%b5%d0%b4%d1%81%d1%82%d0%b2%d0%b0%d1%89%d0%b8%d1%8f-%d0%b2-%d0%bf%d0%b8%d1%80%d0%b8%d0%bd-%d0%bc%d0%bb%d0%b0%d0%b4%d0%b5%d0%b6/", "text": "Ентусиастът Цветан Найденов, когото спасители   в Пирин е жив и здрав, съобщава   Той е намерен около село Ощава от спасители от Сандански, които тръгнаха след подадения сигнал. Издирването траеше около 2 часа. Идеята на младежа е била да измине 20-километров маршрут без храна и вода, като по пътя демонстрира и заснема техники за оцеляване. На финала трябвало да занесе дрехи в защитено жилище в Банско.", "date": "2018.12.14", "title": " Откриха жив бедстващия в Пирин младеж"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8/", "text": "Тази събота и неделя: Ева Грийн: Аз съм мечтателка Френската звезда говори за киното, еротиката и Европа     Захари Стоянов: Средство да нямаш врагове От новата рубрика на „Труд“ „Мъдростта на дедите“. Статията „Средство да нямаш врагове“ излиза през август във в. „Независимост“. Първата мишена в текста са министрите, които също тежат на бюджета. Тогава са били 6 заедно с премиера Петко Каравелов. Сега са 20 плюс Бойко Борисов.", "date": "2018.12.14", "title": " Труд Уикенд – един вестник за два дни"}
{"url": "https://trud.bg/%d1%85%d0%b0%d1%80%d1%87%d0%b8%d0%bc-275-%d0%bb%d0%b2-%d0%bd%d0%b0-%d1%87%d0%be%d0%b2%d0%b5%d0%ba-%d0%b7%d0%b0-%d0%bf%d1%80%d0%b0%d0%b7%d0%bd%d0%b8%d1%86%d0%b8%d1%82%d0%b5/", "text": "Разменяме си туристи със съседите, за ваканция в чужбина броим 525 лв. Средно 275 лева на човек дават българите за тридневен пакет за Коледа или Нова година. Това обясни пред “Труд” директорът на Института за анализи и оценки в туризма Румен Драганов. В сумата, която сме склонни да отделим за празнуване със семейството и приятелите си, е включено настаняване, хранене и транспорт, обясни той. Почти двойно ни струва отдихът в чужбина за празниците, въпреки че до близки страни се предлагат и много евтини пакети от порядъка на 170-200 лева на човек, в които също са включени разходите за хотел, хранения, празнична вечеря и транспорт, уточни Драганов. За коледна или новогодишна ваканция в чужбина броим средно 525 лева, тъй като все пак част от тези, които са избрали да празнуват извън страната, са предпочели по-скъпи и екзотични дестинации. Цените в сравнение с миналата година са повишени средно с между 7 и 11 на сто, допълни още Драганов. Въпреки това Коледа и Нова година извън дома или гостуване на приятели и роднини ще предприемат общо 540 хил. българи. По-голямата част от тях ще предпочетат да вдигнат наздравица в България, като само около 110 000 ще стегнат куфарите за пътуване зад граница за празниците. Повече ще са пътуващите и празнуващите извън дома с приятели и бизнес партньори за Нова година, докато традиционно семейния празник Коледа българите избират да посрещнат със семейството си. Сред най-търсените пакети от сънародниците ни за празниците са ваканции в спа и зимни курорти. Там където се предлага съчетание между двете опции, местата отдавна са изчерпани, обясниха експерти. Освен луксозни хотели се търсят и къщи за гости и вили, които позволяват компаниите да празнуват необезпокоявани. Тези българи, които са избрали да пътуват за празника в чужбина, традиционно са се насочили основно към съседните ни държави като Сърбия, Македония, Гърция и Турция. Друга голяма група ще отпътува за страните в Централна Европа като Австрия, Германия, Италия и Испания, в които има голяма българска диаспора, за да празнуват заедно с приятели и роднини, каза още Драганов. Има интерес и към по-екзотични предложения като Лапландия, Дубай и Египет, но традиционно се търсят пакетите за европейските градове и столици като Лондон, Прага, Дъблин, Рим, Милано и Москва, посочи пред вестника председателят на Българската асоциация на туроператорите и туристическите агенти Байко Байков. Всъщност броят на българите, които ще отпътуват за тези страни и броят на пристигащите от тях у нас за празниците са почти равни. 135 000 чужденци ще вдигнат празнични наздравици в родните курорти, като те са основно от съседните страни – Гърция, Турция, Сърбия и Македония. Голяма част от българите ще посрещнат Нова година площадите в страната, тъй като това е по-евтино, а купонът е гарантиран с гостуващи известни родни изпълнители. Освен това в по-големите градове по традиция се осигурява и безплатен транспорт в новогодишната нощ. Единственият минус на празнуването може да се окажат ниските температури. Традиционно обаче веселбата на площада започва час и половина преди полунощ и продължава до малките часове на 1-ви януари.   Продават последните места Все още можете да резервирате хотел или къща за гости за Коледа и Нова година, но в най-престижните места за настаняване, зимни и балнеоцентрове, вече са почти изчерпани. Само няколко дни шанс имате все още да се уредите с пакет в спа хотел във Велинград, Хисаря, Сандански, Поморие или Кюстендил, тъй като това са сред най-търсените предложения. В големите зимни центрове като Банско, Пампорово и Боровец също можете да намерите свободни места, но не и в най-атрактивните хотели. Предложенията за къщи за гости и вили, в които компаниите празнуват отделени, също вече са почти изчерпани.   Сърбия привлича Северозапада с ниски цени По 100 лева на ден с хотел и храна Любомир Йорданов Дойдат ли последните дни на декември шосетата към границата със Сърбия в Северозападна България заприличват на пътищата към Гърция през август. Автомобили и автобуси, пълни със семейства и компании поемат към хотели и ресторанти в западната ни съседка, за да посрещат Нова година. “Празникът в Сърбия е страхотно, запомнящо се преживяване, и то на нормални цени”, споделят участници в задграничните купони. “За шеста година поред посрещам Нова година в Сърбия и съм много доволен. Всичко е на ниво. Вкусът на храната е истински – и месото, и зеленчуците, и алкохолът са местно производство, с невероятно и отдавна забравено у нас качество”, разказват пред “Труд” Михаил и Дора Гергови от Лом. В сръбските ресторанти и механи за празника свирят оркестри, наричани “жива свирка”, а песните и танците са до зори. През туристическа агенция Нова година в Сърбия струва по около 100 лева на ден с хотел и храна, но ако човек сам си организира празника, цената може да падне доста, съветват опитни нашенци.   Сандански и Банско пълни за 31 декември В Македония пакети за два дни от 150 до 250 лева Светлана Василева Курортите Банско и Сандански са пълни за Нова година, отчитат туроператорите. А благоевградчани си харесаха Македония като дестинация за празника. В Сандански отчитат почти на 100 процента заета леглова база в три-, четири- и петзвездните хотели. Свободни места все още има в частни квартири и крайпътни мотели и хотели. Над 6000 са леглата в община Сандански, в това число и частните квартири, показва справка на Сдружението на хотелиерите, ресторантьорите и туроператорите в Сандански. Очакванията са гостите да налеят около 1 млн. лв. в бизнеса в града в дните около Нова година.  Банско също е пълно, още повече че и сезона стартира две седмици по-рано. Хотелиерите отново отчитат, че българите са най-многобройните клиенти. Градове в Македония пък привлякоха благоевградчани с добри оферти и отлична кухня. Пакети за два дни от 150 до 250 лева на човек се оказаха приемливи за нашенци. Кулинарният туризъм и отлични хотели все повече примамват благоевградчани към македонските градове.   Петзвездни хотели и „Сигнал“ за Нова година Концерт на площада с Дара и Венци Венц Мария Кехайова В новогодишната нощ в петзвездни хотели ще пеят група “Сигнал”, а кувертът е 259 лева. Предлагат се над 40 вида подмладяващи и разкрасителни процедури, така че посетителите могат да съчетаят посрещането на 2019 г. със спа – почивка. За 31 декември, всички бургаски хотели и заведения ще работят с пълна пара. Градът е с невиждана украса, целият център грее в гирлянди и елхи. Четиризвездни хотели предлага също куверти за Нова година, ще има специална музикална програма с диджей, а цената на човек е 260 лева. Хотелите разполага целогодишно с топъл басейн и фитнес. Жителите и гостите на града за поредна година могат да посрещнат 2019- а на площада, където ще има концерт, а в полунощ ще се извие хоро. Автобусите от комплексите на града към центъра, ще возят безплатно в часовете около настъпването на Нова година. Празничният концерт ще започне в 22 часа, като водещ ще е ди джей Мартен, с участието на народната певица Жечка Сланинкова, на Дара и Венци Венц. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.14", "title": " Харчим 275 лв. на човек за празниците\t\t\t"}
{"url": "https://trud.bg/%d0%b1%d0%b8%d0%b3-%d0%b1%d0%b5%d0%bd%d0%b4-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b8-%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%be-%d1%83%d1%87%d0%b8%d0%bb-2/", "text": "Биг Бенд-Благоевград и Музикално училище „Престо“ представиха съвместен коледен концерт. Музикалното събитие се проведе в препълнения салон на Драматичен театър „Никола Вапцаров“, съобщиха от общината. По време на музикалното събитие бяха чути и изпълнени световно известни парчета, пресъздадени от творците на Биг Бенд- Благоевград и музикално училище „Престо”. Аудиторията имаше възможност да се докосне до творчеството на музикантите, а коледния дух завладя с изпълненията на песни, познати по цял свят. Концертът бе част от празничната програма, организирана от Община Благоевград. Коледния фестивал, тази година преминава под мотото „Следвай звездата,озари пътя!“. Биг Бенд-Благоевград подготвят още един концерт за жителите и гостите на Благоевград. Той ще се проведе под надслов “Let it snow” в зала „Пейо Яворов“ на 17 декември.", "date": "2018.12.14", "title": " Биг Бенд- Благоевград и музикално училище „Престо” подариха коледен концерт на жители и гости на града"}
{"url": "https://trud.bg/%d0%b8%d1%80%d0%bb%d0%b0%d0%bd%d0%b4%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d1%80%d0%b0%d0%b7%d1%80%d0%b5%d1%88%d0%b8-%d0%b0%d0%b1%d0%be%d1%80%d1%82/", "text": "„Исторически ден за Ирландия“ – така премиерът Лио Варадкар определи решението на парламента да узакони абортите. Ирландският парламент прие закон, с който бременност до 12-а седмица ще може да бъде прекъсната. Досега всяка година стотици жени от ревностната католическа държава бяха принудени да пътуват до Великобритания, ако желаят да направят аборт. След 9 часа дебати и 200 дни след референдума, при който над 66 процента от ирландците одобриха либерализацията на абортите, ирландският парламент узакони прекратяването на нежелана бременност, информира  . Досега това беше забранено от конституцията. След като законът бъде подписан от президента, в Ирландия ще може да се прави аборт до 12 седмица от бременността, както и при опасност за живота и здравето на бременната жена или при доказани увреждания на плода. Появиха се коментари, че законът не е достатъчно либерален, след като всички 60 предложения за поправки бяха отхвърлени от депутатите. Здравният министър приветства историческото решениe и го определи като успешен край на битка, водена от ирландските жени в продължение на 35 години. Очаква се законът да влезе в сила от 1 януари. Досега средно 3000 жени годишно пътуваха до Великобритания, за да прекратят нежелана бременност.", "date": "2018.12.14", "title": " Ирландският парламент разреши абортите"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0-%d0%b2%d0%b0%d1%81%d0%b8%d0%bb%d0%b5%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd/", "text": "Никола Василев бе избран за изпълнителен директор на „Холдинг БДЖ“ ЕАД от Съвета на директорите на дружеството. Това стана в рамките на провелото се заседание на новите членове на борда, по време на което бяха разпределени и техните функционални задължения, съобщиха от пресцентъра на БДЖ. За председател на Съвета на директорите е избран Григори Григоров, за негов заместник – Светломир Николов и за изпълнителен директор на дружеството Никола Василев. Никола Василев притежава магистърска степен по „Бизнес администрация“ от университета в Блед, Словения, както и по „Електроника и Автоматика“ от Техническия университет, София.", "date": "2018.12.14", "title": " Никола Василев е новият изпълнителен директор на БДЖ"}
{"url": "https://trud.bg/%d1%88%d0%be%d0%ba%d0%b8%d1%80%d0%b0%d1%89%d0%b8-%d1%81%d0%bc%d0%b5%d1%82%d0%ba%d0%b8-%d0%b7%d0%b0-%d1%82%d0%be%d0%bf%d0%bb%d0%b0-%d0%b2%d0%be%d0%b4%d0%b0-%d0%b8%d0%b7%d0%bd%d0%b5%d0%bd%d0%b0%d0%b4/", "text": "70 лева за кубик топла вода. Шокиращите фактури бяха издадени от топлофикацията във Велико Търново. Там назрява масово недоволство срещу високите сметки за ноември, съобщи  . Повече от 10 години Владислава Андреева и семейството й ползват услугите на „Топлофикация“. Досега за топлата вода плащала по 10,80 лв. за кубичен метър. На 12 декември обаче остават изненадани. „Беше пълен шок, защото се оказва, че сметката за моето четиричленно домакинство е на „скромната” сума от 238,65 лв., което означава, че според документа, който сме получили, ние сме използвали девет кубика топла вода и дължим тази сума. Но има и жилищни сгради във Велико Търново, където абонатите ще трябва да заплатят по 70 лв. за един кубик”, разказа Владислава Андреева. За един кубик топла вода тя ще трябва да плати около 26 лева, а средното потребление за една фамилия във Велико Търново е между 2 и 3 кубика. Оказва се, че с последното решение на Комисията за енергийно и водно регулиране топлоцентралата във Велико Търново е променила цените, като различните абонати ще плащат според мощността, необходима за погряване на водата. Това било оповестено само на сайта на дружеството. От ръководството отказаха отговор. Владислава смята да съди „Топлофикация“, а много други търновци се готвят да се откажат от парното.", "date": "2018.12.14", "title": " Шокиращи сметки за топла вода изненадаха търновци"}
{"url": "https://trud.bg/%d0%bc%d0%b7%d1%85%d0%b3-4000-%d0%b3%d0%be%d1%80%d1%81%d0%ba%d0%b8-%d0%bf%d0%b0%d0%b7%d1%8f%d1%82-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%82%d0%b5-%d0%b3%d0%be%d1%80%d0%b8-%d0%b4%d0%b5/", "text": "  4000 горски стражари са ангажирани в мобилни групи по охрана на държавните горски територии. Това  зам.-съобщи директорът на Държавно горско стопанство Шумен стопанството инж. Тодор Геронтиев. „Хората работят в денонощен режим 7 дни в седмицата, като на стандартен обход ходят по двама, но при подаден сигнал за нарушения, се присъединяват и други колеги, а ако е необходимо – се информират и полицейските управления”, обясни инж. Геронтиев, съобщават от пресцентъра на МЗХГ. „Колите на всички стопанства са оборудвани с GPS и във всеки един момент се знае къде са дежурните екипи, всеки може да проследи работата на горските в реално време, уверяват от стопанството. Сериозни нарушения през последните дни са регистрирани и в останалите регионални управления по горите. Например в Сливен са задържани 119 коледни елхи. Дръвчетата са били предлагани без контролни пластини. Същевременно са били конфискувани отделно от търговците и над 100 контролни пластини. За случая е уведомена прокуратурата. Контролът продължава да е интензивен, като общо само за последните шест седмици са направени над 80 000 проверки, информира заместник-министърът на земеделието, храните и горите Атанас Добрев. Установени са 1300 нарушения, като са задържани 1200 куб. метра незаконно добити дърва за огрев и 120 кубика обла строителна дървесина, както и 65 МПС, 130 каруци, 30 коня, близо 70 моторни триона. Обходите на мобилните групи са увеличени, предвид на непрестанните набези в горите от началото на отоплителния сезон. „Пледираме граждани да проверяват внимателно доставените им дърва за всички налични атрибути и контролни марки, както и да сигнализират при всяко съмнение за нарушения на телефон 112”, призова зам.-министър Добрев.", "date": "2018.12.14", "title": " МЗХГ: 4000 горски пазят държавните гори денонощно\t\t\t"}
{"url": "https://trud.bg/%d1%83%d0%bd%d1%81%d1%81-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%be%d0%b4%d0%b5%d1%80%d0%b5/", "text": "На 17 декември, понеделник 2018 г. от 10 часа в преподавателска читалня на библиотеката на Университета за национално и световно стопанство ще се състои официалното събитие за стартиране на модернизация на съществуваща научна инфраструктура по проект BG05M2OP001-1.002-0002-С 02 „Дигитализация на икономиката в среда на Големи данни (ДИГД)“.  Общата стойност на проекта е 13 333 868,86 лв., от които 11 333 788.53 лв. са европейско и 2 000 080.33 лв. национално съфинансиране. Партньори по проекта са пет университета и един институт на БАН. Срокът за изпълнение е април 2018 г. – ноември 2023 г. Целта на проекта е изграждане на научен комплекс на базата на върхови постижения в областта на ИКТ за работа с големи данни, обвързан с национален и международен научноизследователски потенциал за целите на дигитализацията на икономиката в България. Събитието се организира от УНСС, бенефициент по проекта, и ще бъде открито от ръководителя на проекта и ректор на УНСС проф. Стати Статев. Ръководният екип ще представи целите на проекта, очакваните резултати и бъдещата инфраструктура на Центъра за компетентност в областта на големите данни.", "date": "2018.12.14", "title": " УНСС стартира изграждането на модерен научен комплекс"}
