{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d1%81-%d0%b1%d0%bb%d0%b8%d0%b7%d0%be-7-%d0%bc%d0%bb%d0%bd-%d0%bb%d0%b2-%d0%ba%d0%bb%d1%8e%d1%87%d0%be%d0%b2%d0%be-%d1%82%d1%80%d0%b0/", "text": "Временен автобус от “Централна гара” до “Орландовци” Днес започва ремонтът за 6,7 млн. лв. на трамвайното трасе по столичната ул. “Каменоделска” от кръстовището с бул. “К.Стоилов”до крайно трамвайно ухо “Орландовци”. Трасето е с дължина 1,6 км, съобщиха пред “Труд” от Столичната община. Изпълнител е “БГ Нова” АД. Ще бъдат обновени и асфалт, и осветление. Очаква се ремонтът да приключи до края на август. До 11 май се затваря за коли западното платно и релсовия път на улицата между ул. “Първа българска армия” и ул. “Малашевска”. Колите ще се движат в източното платно. От 30 април до 11 май забрана се въвежда по източното платно между ул. “Малашевска” и ул. “Грънчарска”. От 30 март до 11 май се затваря обособеното трамвайно трасе между ул. “Първа българска армия” и трамвайно ухо “Орландовци”. Временно се променят маршрутите на трамвайни линии № 3, 4 и 18. Разкрива се временна автобусна линия с маршрут през пл. “Централна гара”, бул. “Княгиня Мария Луиза”, ул. “Козлодуй”, ул. “Каменоделска” и автостанция “Орландовци”. Кметът на София Йорданка Фандъкова отказва да приеме ремонта на градинката при Софийския университет. Приемането е поискано от фирмата изпълнител “ПСТ груп”, ремонтираща също ул. “Московска” и градинката “Кристал”. Инспекция при СУ установи криви плочки, неправилно запълнени фуги и лошо изпълнение на детайлите. Фандъкова спира строителните дейности около пл. “Ал. Невски”, докато изпълнителя не отстрани за своя сметка дефектите, посочени от надзора, което няма да повлияе на крайния срок на ремонта. Той започна на 2 юни 2018 г., а срокът за изпълнението му е 365 календарни дни. Обектът е спиран за 49 дни. При неспазване на срока неустойката е 178 хил. лв. на ден, с максимален размер на глобата – 3,577 млн. лв. При некачествено изпълнение санкцията е 894 хил. лв.", "date": "2019.03.19", "title": " Ремонтират с близо 7 млн. лв. ключово трамвайно трасе\t\t\t"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%bf/", "text": "Главният преговарящ на Европейския съюз за Брекзит Мишел Барние заяви, че споразумението, договорено от Тереза Мей с ЕС, е единствената основа за излизане с правила на Великобритания от ЕС, съобщи БТА. „Гласуването в Британския парламент против Брекзит без сделка няма да го предотврати“, добави Барние. Великобритания може да поиска кратко или дълго отлагане, но въпросът е каква ще бъде целта на отлагането и как ще бъде обоснован поисканият срок за него, добави европейският главен преговарящ. „Дългото продължаване … трябва да бъде свързано с нещо ново, нов елемент или нов политически процес“, каза Барние пред репортери, призовавайки Мей да осигури подкрепата на британския парламент за всяко искане.", "date": "2019.03.19", "title": " Мишел Барние: Великобритания може да поиска дълго отлагане на Брекзит, въпросът е каква ще бъде целта му"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bd%d0%be%d0%b2-%d0%b4%d0%b0%d0%bd%d1%8a%d0%ba-%d1%84%d0%b0%d1%81%d0%b0%d0%b4%d0%b8/", "text": "Има идея общината да конфискува занемарени жилища Да бъде въведен нов общински данък, с който да се събират средства за ремонт на външните фасади на блоковете. Това е едно от десетките предложения на граждани, компании за управление на етажна собственост, домоуправители и архитекти, внесени в строителното министерство във връзка с подготвяните промени в Закона за етажната собственост. Други от исканията също коментират облика на жилищните квартали. Според едно от предложенията общините трябва да разработят общи изисквания за фасадите и на всеки три години да правят оглед на сградите. Проверката да завършва със задължителни предписания за мерки, които трябва да бъдат взети от собствениците на жилища, за да подобрят външния им вид. Ако те не се изпълнят, общината да има право да налага глоби, предлага гражданин. Ако ремонтите не бъдат извършени и след наложената санкция, общината да ремонтира блока, но собствениците да бъдат задължени да платят направените разходи. Подобна практика работи успешно в Холандия, категоричен е вносителят В. М. Според гражданина З. П. са нужни мерки и срещу безотговорните стопани, които купуват жилище, оставят го необитаемо и то се руши, като застрашава безопасността на останалите обитатели на етажната собственост. Предложението е в тези случаи да се предвиди законов срок за ремонт на дома, и ако той не бъде спазен общината да конфискува имота, за да може да го поддържа качествено. Според други предложения домоуправителите трябва да имат правомощия да следят за кражби на ток и вода във входа. Съседи искат още глоби за хвърляне на боклук през балкона и правила за видео наблюдение в общите части на етажната собственост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.03.19", "title": " Предлагат нов данък фасади\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d0%be%d0%b1%d0%b5%d0%b4%d0%b8%d0%bd/", "text": "Бъдещето на обединена Европа изисква силното културно присъствие и съхраняването на културната идентичност на всички държави-членки на ЕС. Европа ще загуби много ако културните достижения на европейските държави бъдат накърнени в резултат на глобализацията и ЕС остане пространство, лишено от своите духовни традиции. Това беше общата позиция на президента Румен Радев и на Елен Карер Д’Анкос, пожизнен секретар на Френската академия, които разговаряха днес на „Дондуков“ 2. В срещата участва и посланикът на Франция в България Ерик Льобедел, съобщиха от прессекретариата на държавния глава. Президентът Радев благодари на Елен Карер Д’Анкос за нейния принос за присъединяването на страната ни към ЕС и в процеса на европейска интеграция. „Когато България се нуждаеше от приятели и съмишленици, Вие бяхте един от тях със своя силен глас“, подчерта Румен Радев. По-старите държави-членки на ЕС да подкрепят стремежа на държавите от Източна Европа да докажат своя икономически и обществен потенциал, призова президентът. По думите на държавния глава, със своите икономически възможности и култура Франция може да има много по-активна роля на Балканите и в България. „Със сигурност инвеститор номер 12 не е мястото, което следва да заема Франция в българската икономика“, посочи президентът и в отговор на въпрос в каква степен търговете у нас са честни, той добави, че президентската институция ще продължи да работи за подобряване на бизнес средата в България и за изсветляване на икономическите процеси у нас. „Ако наистина искаме да сме интегрална част от Европа, трябва да следваме прозрачните европейски процедури и практики и в икономиката, и при възлагането на обществени поръчки“, подчерта още държавният глава.", "date": "2019.03.19", "title": " Президентът Радев: Бъдещето на обединена Европа е немислимо без съхраняването на културната идентичност на народите"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b3%d0%b0%d0%b7%d0%bf%d1%80%d0%be%d0%bc-%d1%81-%d0%be%d1%80%d0%b4%d0%b5%d0%bd-%d0%be%d1%82-%d1%81%d1%8a%d1%80%d0%b1%d0%b8%d1%8f/", "text": "Президентът на Сърбия Александър Вучич връчи Орден на сръбското знаме втора степен на шефа на руския газов гигант „Газпром” Алексей Милер, предаде Танюг. Милер е отличен за „особени заслуги за развитието и укрепването на миролюбивото сътрудничество и приятелски вързки между Москва и Белград”. На церемонията в Белград Вучич изтъкна, че шефът на „Газпром” е показал със сърце, а не с пари, как се уважава малка страна, свободно определена, и нейният народ, който винаги успява да запази родината си. Милер от своя страна благодари на сръбските партньори и увери, че „Газпром” ще бъде винаги до вас”.", "date": "2019.03.19", "title": " Шефът на „Газпром“ с орден от Сърбия"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%ba%d0%be%d0%bd%d0%b3%d1%80%d0%b5%d1%81%d0%bc%d0%b5%d0%bd-%d1%81%d1%8a%d0%b4%d0%b8-%d1%82%d1%83%d0%b8%d1%82%d1%8a%d1%80-%d0%b7/", "text": "Републикански конгресмен съди „Туитър“, твърдейки, че онлайн платформата дискриминира консерваторите, като крие техни постове и разрешава публикуването на „злоупотреби, враждебна реч и клевети“ по отношение на законодателния орган. Жалбата е подадена от Девин Нунес, съюзник на президента Доналд Тръмп, в щатския съд на Вирджиния и е пусната онлайн от Fox News, пише БГНЕС. Искът е за нанесени щети на стойност 250 милиона долара. Процесът повтаря обвиненията на Тръмп, че основните интернет платформи дискриминират консерваторите, въпреки че самият той има над 59 милиона последователи в Twitter. От Twitter отказаха да коментират настоящия съдебен процес, въпреки че в миналото многократно отричаха твърденията, че платформата е политически пристрастна.", "date": "2019.03.19", "title": " Американски конгресмен съди Туитър за 250 милиона долара"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-5/", "text": "Общите разходи за труд на бизнеса в България нарастват с 5,1% за година, показват данните на Евростат. Това увеличение е доста по-голямо от средното за ЕС от 2,8%. Въпреки това заплатите у нас нарастват с доста по-бавни темпове спрямо редица страни от ЕС, в които възнагражденията са доста по-високи. Най-много в ЕС са нараснали разходите за труд в Румъния – с 13,1%. На следващите места се нареждат Латвия (+11,8%), Португалия (+10,3%) и Литва (+10,2%.). По-бързо отколкото у нас нарастват и разходите за труд в Естония (+8,5%), Унгария (+8,1%), Чехия (+7,4%) и Словакия (+7%). В резултат въпреки вдигането на заплатите оставаме на дъното в ЕС по размер на възнагражденията за час работа – по-малко от 5 евро. Най-бързо у нас нарастват заплатите на програмистите – с 11,6% за година. Следват ги заетите в енергийния сектор с 11,3%.", "date": "2019.03.19", "title": " Заплатите нараснаха с 5%\t\t\t"}
{"url": "https://trud.bg/%d0%bc%d1%8a%d0%b6-%d1%83%d0%b1%d0%b8-%d0%b6%d0%b5%d0%bd%d0%b0-%d1%81%d0%b8-%d0%b2-%d0%b1%d0%be%d1%82%d0%b5%d0%b2%d0%b3%d1%80%d0%b0%d0%b4-%d0%b8-%d0%b8%d0%b7%d0%b1%d1%8f%d0%b3%d0%b0/", "text": "37-годишна жена е убита пред дома си в Ботевград от мъжа, с който живее. Към 17.30 часа на тел. 112 е получен сигнал за жена с прободна рана на улица в кв. „Васил Левски“, съобщиха от МВР. На място незабавно са изпратени екипи на полицията и Спешна помощ. Установена е самоличността и е констатирана смъртта на 37-годишната жена. По първоначални данни, 42-годишен мъж от града е нанесъл смъртоносни удари на съпругата си при битов скандал. Предприети са полицейски действия за издирване на заподозрения, както и процесуално-следствени действия на мястото на извършеното престъпление.", "date": "2019.03.19", "title": " Мъж уби жена си в Ботевград и избяга"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bd%d0%be%d0%b8-%d1%81%d0%b8%d0%bb%d0%b8%d1%81%d1%82%d1%80%d0%b0-%d0%b1%d0%b5%d1%88%d0%b5-%d0%bf%d1%83%d1%81%d0%bd%d0%b0%d1%82-%d0%bf%d0%be%d0%b4-%d0%b4/", "text": "Шефът на НОИ-Силистра Милен Пенчев беше пуснат под домашен арест от Апелативния специализиран съд. Той е обвинен за участие в организирана престъпна група за отпускане на пенсии чрез фалшиви документи. Неговата подчинена Стоянка Симеонова, която беше задържана при същата акция, е пусната под гаранция от 7000 лева. Третият обвиняем Тодор Тодоров остава в ареста, съобщи  . В началото на заседанието Пенчев и Симеонова представиха документи, според които двамата имат здравословни проблеми. Директорът на НОИ-Силистра заяви пред съда, че е невинен и самият той е подавал сигнали за престъпната схема. Според обвинението обаче, това се е случило едва след като е научил, че има разследване. Решението на съда е окончателно. За да подкрепи Милен Пенчев, в залата присъства дъщеря му – певицата Тита.", "date": "2019.03.19", "title": " Шефът на НОИ-Силистра беше пуснат под домашен арест"}
{"url": "https://trud.bg/%d0%b1%d0%bb%d0%b8%d0%b7%d0%ba%d0%b8-%d0%bd%d0%b0-%d0%bf%d0%bb%d1%8a%d1%85%d0%b0-%d1%81-%d0%b8%d1%81%d0%ba-%d0%b7%d0%b0-300-000-%d0%bb%d0%b2-%d0%ba%d1%80%d1%8a%d0%b2%d0%bd%d0%b8%d0%bd%d0%b0/", "text": "Стартът на делото бе отложен за 13 март  Рентгенологът д-р Иван Димитров, който на 2 март м. г. уби крадеца Жоро Джевизов-Плъха, застана пред Пловдивския окръжен съд. Преди това пред Съдебната палата го посрещнаха с аплодисменти колегите му от УМБАЛ “Пловдив”, дошли  да го подкрепят. Стартът на процесът обаче бе отложен за 13 май. Причината – не е била призована Надежда Стоева, с която Плъха е живеел на семейни начала и имали три деца. В момента жената била в Германия, а по закон има право да участва в делото като частен обвинител и граждански ищец. Адвокат на родителите на крадеца –  Златка Атанасова и Димитър Джевизов, внесе иск за общо 300 000 лв. кръвнина. Д-р Димитров е обвинен за убийство при превишаване на пределите на неизбежна отбрана, за което може да получи до 5 г. затвор. Той ще отговаря също и за незаконно оръжие, защото пистолетът, с който е застрелял Плъха, не е регистриран. Прокурорът по делото Георги Пенев каза, че преди да отиде да краде, Жоро Плъха се е дрогирал. Обвинителят обаче не посочи вида на наркотик – този въпрос ще се изяснява по време на делото.  ", "date": "2019.03.19", "title": " Близки на Плъха с иск за 300 000 лв. кръвнина (обзор)\t\t\t"}
{"url": "https://trud.bg/%d1%80%d0%be%d1%81%d0%b0%d1%82%d0%be%d0%bc-%d1%81-%d1%83%d1%81%d0%bb%d0%be%d0%b2%d0%b8%d1%8f-%d0%b7%d0%b0-%d0%b4%d0%b0-%d1%81%d1%82%d1%80%d0%be%d0%b8-%d0%b0%d0%b5%d1%86/", "text": "“Росатом” е готова да разгледа възможността за участие в изграждането на АЕЦ “Белене”, но само при условие, че проектът е рентабилен за нас. Това заявил ръководителят на държавната корпорация Алексей Лихачов, цитиран от ТАСС. “Вярваме, че успешното изпълнение на този проект без участието на „Росатом” е невъзможно. Втората точка е, че разбираме, че този проект може да бъде реализиран в международното сътрудничество както по отношение на предлагането, така и по отношение на по-нататъшните продажби на електроенергия в региона, не само в България”, добавил ръководителят на държавната корпорация.  ", "date": "2019.03.19", "title": " „Росатом“ с условия, за да строи АЕЦ „Белене“\t\t\t"}
{"url": "https://trud.bg/%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d1%81%d1%82%d1%80%d0%b0%d1%82%d0%b5%d0%b3%d0%b8%d1%87%d0%b5%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bf%d1%80/", "text": "България не може да се похвали с ясен политически хоризонт, след ЕС и НАТО ние зациклихме. Правителството на Борисов 3 афишира същото като Борисов 1 и Борисов 2, заяви Иво Христов – началник на кабинета на държавния глава Румен Радев по  . Вчера стана ясно, че Христов е оглавил новосъздадения Стратегически съвет при президента. „Остана поголовното асфалтиране с познатото качество. Що се отнася до другите сфери, няма ясни цели. Туризмът се задъхва, образованието деградира, не знам българин да е доволен от здравеопазването. Затова трябва някаква нова идея за развитие“, обясни още Иво Христов. Според него трябва да се я и именно с такава идея е създаден Стратегическия съвет. „Има много страни, които заявяват свои национални амбиции, включително тук на Балканите. Свои национални стратегии следват и всички наши съседи. Македония е поела курс към европеизация, Гърция има отчетлива национална стратегия, Румъния вече следва своя, Турция не крие своите амбиции. На този фон България не може да се похвали с ясен политически хоризонт и дори икономическа идея за своето развитие“, коментира Христов. По думите му на този фон е очевидно, че трябва да се сглоби някаква нова идея за националното развитие. Според Христов Стратегическият съвет няма призвание да се превърне в партия. „Един Съвет към Президентството се учредява с указ, докато една партия следва съвсем друга писта, тя е очертана от закона. Съветът няма призвание да се превърне в партия“, заяви той и добави, че членовете на съвета участват доброволно. „Удобен мит е, че съм „сив кардинал“ на президента. Не съм кардинал и дано не съм сив“, коментира още Иво Христов.", "date": "2019.03.19", "title": " Иво Христов: Стратегическият съвет при президента е призван да мисли за алтернативи, не да става партия"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%ba%d0%b0%d0%bb%d1%84%d0%b8%d0%bd-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%bf%d0%b5%d0%bd%d1%81%d0%b8%d0%be%d0%bd%d0%bd%d0%be%d1%82/", "text": "Промените в пенсионното законодателство са направени с цел държавата да спести пари от пенсионната система. Това заяви бившият социален министър Ивайло Калфин по  . Той цитира данни, според които през 2015 г. държавната субсидия за пенсии в НОИ е била около 56% от стойността на изплатените пенсии, докато сега тя е около 38%. По думите му през 2015 г. държавната субсидия за пенсии в НОИ е била 4,5 млрд. лв., докато сега е 3,8 млрд. „Това означава, че 700 млн. лв. държавата е „спестила“ и плаща по-малко на НОИ днес. Тези 700 млн. трябва да отидат за актуализацията на пенсиите“, обясни Ивайло Калфин. При скорошното повишаване на пенсиите неравенството се е увеличило, изтъкна Калфин. Трябва да има принцип на осигуряването, според който пенсиите да са изчислени спрямо внесените осигуровки, заяви Калфин. По думите му, може да се разбере със сигурност кой колко е внасял за годините след 1997 г., от когато започва да функционира информационната система на НОИ. Ивайло Калфин обясни, че през 2015 г. за всеки 1 лв. изплатена пенсия държавната субсидия е била 56 ст., но сега субсидията е около 38 ст. „Държавата плаща по-малко и НОИ е много по-стабилен, но този ресурс не трябваше да се спестява от пенсионерите, а да се преизчислят всички пенсии“, каза той.", "date": "2019.03.19", "title": " Ивайло Калфин: Промените в пенсионното законодателство целят държавата да спести пари"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b5%d0%b4-%d0%b1%d1%80%d0%bd%d0%b0%d1%88%d0%b0-%d0%bf%d0%be%d1%81%d1%82%d0%b8/", "text": "2018 г. e една от най-успешните за българския туризъм в цялата му история. Реализирани са общо 27 млн. нощувки в местата за настаняване с 10 и повече легла, от които 9 млн. са на българи, като за първи път преминахме границата от 9 млн. чуждестранни туристи (над 9,2 млн. такива визити). Това заяви министърът на туризма Николина Ангелкова, откривайки заседанието на Националния съвет по туризъм в София, съобщиха от пресцентъра на министерството. Тя припомни, че след създаването на самостоятелното Министерство на туризма са постигнати рекордни резултати спрямо 2015 г. – 31% ръст на посещенията на чуждестранни туристи и 34% увеличение на приходите от международен туризъм. Това ни поставя пред нови предизвикателства тази и следващата година, имайки предвид динамиката на сектора и международната конкуренция, като налага да вземаме мерки поне в две посоки, посочи тя. На първо място по отношение на законодателството, за да се гарантира качеството на продукта и, второ, за развитието на разнообразни видове туризъм освен зимен и летен. Целта е да утвърдим България като целогодишна дестинация, насочвайки услугите към различни категории туристи – от децата, група милениум и до 55 плюс, подчерта министърът. Имаме и подкрепата на министър Ананиев да се разработи целева политика, така че базата на балнео- и СПА центровете в малките населени места да се използва рационално и да не се руши, каза министърът и посочи, че само преди дни е в била в Нареченски бани – преди години известен балнеокурорт, чиято база сега не се използва. Положихме огромни усилия да се реализира ЕСТИ. Ние като министерство сме създали план-график за обучения на хората, които трябва да я прилагат, за да сме сигурни, че системата ще е пълна. След октомври ще сме безкомпромисни, ако местната власт и бизнесът не изпълняват нужното, за да регистрират туристи и нощувки, категорична бе министър Ангелкова. Тя увери, че дотогава има достатъчно време и обеща експертно съдействие при възникване на проблеми за въвеждане на данните. Министърът уточни също, че системата ще помогне да се правят много анализи, например за профила на туриста, за прогноза за приходите и др., което ще е от полза за всички. Подготвените подзаконови нормативни актове са в унисон с политиката на кабинета за намаляване на административната тежест – специализираните наредби за категоризацията, за СПА и уелнес центровете, за изискванията за плувните басейни и аквапарковете към местата за настаняване и др. Това ще гарантира сигурност на посетителите и високо качество на услугите. Стриктно се следи дейността на туристическите фирми за спазване изискванията на Закона за туризма и при несъответствие се вземат спешни мерки. Над 350 туроператора и около 50 туристически сдружения вече са заличени от регистъра, защото нямат дейност, каза министър Ангелкова. Тя се спря и на друга важна за министерството и отрасъла тема – стопанисването на морските плажове. Предстои промяна на Закона за устройството на Черноморското крайбрежие. Предвиждат се санкции като превенция срещу нарушения върху ивиците. При нерегламентирана търговска дейност на неохраняем плаж глобата е до 50 хил. лв. За нерегламентирано събиране на такси на неохраняем плаж санкцията е до 20 хил. лв. и сигнализираме КЗП, предупреди министърът. С цел опазването им са предвидени и санкции за унищожаване на дюни. От 2015 г. досега приходите от концесиониране на плажовете са се повишили от 13 млн. лв. до 18,2 млн. за 2018 г.  Тази година ще е изключително трудна заради силната конкуренция в региона, посочи още министър Ангелкова. Има известен спад в ранните записвания за лятото за пазар Русия и Германия. Малък е ръстът на полетите за Бургас, но се очаква те да са по-малко във Варна. Министерството поставя акцент върху таргетираната реклама към основните пазари. Искаме да задържим постигнатото и с малки стъпки да се опитаме да го надграждаме. Заедно с националните курорти се подготвят и инвестиционни форуми, за да се превърнат в центрове за конгресен туризъм и да разширят крилата на сезоните, посочи министър Ангелкова.", "date": "2019.03.19", "title": " Министър Ангелкова пред брнаша: Постигнахме рекорди в туризма, но само с общи усилия можем да задържим нивото"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%bc%d0%be%d1%80%d1%8f%d1%86%d0%b8-%d1%89%d0%b5-%d0%bf%d0%bb%d1%83%d0%b2%d0%b0%d1%82-%d0%bf%d0%be%d0%b4-%d0%b2%d0%be%d0%b4%d0%b0/", "text": "Бойният ни флот обяви конкурс зя попълване на 100 вакантни места за моряци. Военният министър Красимир Каракачанов е издал заповед за конкурса. Изпитите са от 28-и до 30 май т. г. Особеното за определяне на физическата годност на кандидатите е, че освен упражнения по бягане, коремни преси и лицеви опори, за някои от матроските длъжности са включени и упражнения по плуване – свободен стил на 100 и 1000 метра и плуване под вода. Кандидатите за служба във военно-морските ни сили (ВМС) трябва да подадат до 25 април, т.г., писмено заявление до командира на ВМС чрез структурите на Централното военно окръжие (ЦВО) по постоянен адрес на местоживеене. Вакантните места са в гарнизоните във Варна и Бургас. Във Варна са 75 места. Там се търсят шофьори, охранители, топогеодезисти, пожарникари, радиотелеграфисти, ра­диомеханици, електротехници, картечари, санитари, готвачи и др. В Бургас са обявени 25 вакантни длъжности за матроси, сред които за електромеханик, хидроакустик, трюмен машинист, електромонтьор, шофьор. Мераклиите за служба трябва да са физически и психически годни за армейска служба, да не са осъждани и срещу тях да не се води наказателно производство за престъпление от общ характер.", "date": "2019.03.19", "title": " Кандидати за моряци ще плуват под вода\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d0%bc%d0%b8%d1%81%d0%bb%d1%8f%d0%bc%d0%b5-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82%d1%82%d0%b0-%d0%b1%d1%80%d0%b0%d0%b7%d0%b8%d0%bb/", "text": "Разглеждаме сериозно възможността Бразилия да стане член на НАТО или на друг съюз, заяви американският президент Доналд Тръмп, след като посрещна в Белия дом бразилския си колега Жаир Болсонаро, съобщи БТА. Тръмп отбеляза, че отношенията между САЩ и Бразилия са по-добри от всякога. „Бразилия и САЩ никога не са били толкова близки“, отбеляза президентът, посрещайки Болсонаро в Овалния кабинет.", "date": "2019.03.19", "title": " Тръмп: Обмисляме възможността Бразилия да стане член на НАТО"}
{"url": "https://trud.bg/%d0%b3%d0%b5%d1%80%d0%b1-%d0%b2%d0%bd%d0%b0%d1%81%d1%8f-%d0%b7%d0%b0%d0%ba%d0%be%d0%bd%d0%be%d0%b2%d0%b8-%d0%bf%d1%80%d0%be%d0%bc%d0%b5%d0%bd%d0%b8-%d1%86%d0%b5%d0%bb%d1%8f%d1%89%d0%b8-%d0%b4%d0%b5/", "text": "ПГ на ГЕРБ внася законови промени, целящи редовното посещение на децата в задължителната  училищна и предучилищна форма на обучение. Това каза зам.-председателят на парламентарната Комисия по труда, социалната и демографската политика и депутат от ГЕРБ Светлана Ангелова по време на брифинг в Народното събрание. Промените касаят Закона за социално подпомагане и Закона за семейните помощи за деца. По думите на Ангелова целта е по-строго обвързване на получаването на месечните помощи за безработни, за наем на заплащане на общинско жилище и месечните помощи за деца с редовното посещение на децата в задължителната форма на обучение. „Най-важната промяна е в Закона за семейните помощи за деца, че в рамките на един месец от една учебна година, ако се допуснати отсъствия повече от три дни за дете, което посещава редовна форма на предучилищно образование, и отсъствие от 5 учебни часа за ученик, семейството се лишава от месечна помощ за дете до навършване на 18 години или до завършване на средно образование“, допълни Ангелова и уточни, че срокът за това ще е една година.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " ГЕРБ внася законови промени, целящи децата редовно да посещават училище"}
{"url": "https://trud.bg/%d0%b1%d1%8a%d0%b4%d0%b8-%d0%b2%d0%be%d0%b9%d0%bd%d0%b8%d0%ba-%d0%b1%d1%80%d0%be%d0%b4%d0%b8-%d0%b8%d0%b7-%d1%81%d1%82%d1%80%d0%b0%d0%bd%d0%b0%d1%82%d0%b0/", "text": "Защо пък да не погледнем към Сърбия? И да започнем от там. Мъже на над 30-годишна възраст преминават 15-дневно военно обучение. Начело с министъра на отбраната Александър Вулин, който по здравословни причини на времето не ходил войник. Така 600 резервисти на година получават военна подготовка. Нещо като в Швейцария. Само че трябвали много пари за тази работа. А и западната ни съседка прибягва до този ход, след като при 7-милионно население има 40-хилядна армия. У нас толкова сме я закъсали, че правим национална кампания, за да попълним празните щатове на военните формирования. За резервисти и за ефективно военно обучение, да не говорим. Впрочем, само говорим. От един месец Националната кампания на Министерството на отбраната „Бъди войник“ броди из страната. До края на годината трябва да посети 29 града. Става дума за информационни борси, покази на образци оръжие, военна техника и оборудване, изпълнения на Гвардейския представителен духов оркестър и Представителния ансамбъл на въоръжените сили. От министерството гордо съобщиха, че за един месец има 111 подадени заявления за войници. Това, разбира се, не означава, че решаваме въпроса със 111 щата. Практиката показва, че голяма част от кандидатите не отговарят на изискванията, особено на медицинските. Има и такива, чиято степен на грамотност не им позволява да си попълнят без грешки документите. Макар че целта е в армейските редици да влязат качествени хора. И напълно логично, с оглед на все още очакваната голяма модернизация на Въоръжените сили. На този етап възникват поне два въпроса. И двата са финансови. Първият вече го зададе писмено заместник-председателят на Народното събрание Веселин Марешки, очаквайки отговор от министъра на отбраната. Той пита какво предвижда кампанията, кой е изпълнител на проекта, какъв е бюджетът й, какви средства са похарчени до момента, кои медии са партньори, как са избрани и колко пари са получили. Както и с колко се е увеличил съставът на армията в резултат на кампанията. Това не са маловажни въпроси от гледна точка на прозрачността и информираността на обществото. Марешки има право да пита, но неговите въпроси не биха били нужни, ако политиците не си заравяха главите в пясъка. На всички е пределно ясно, че нямаше да има нужда от подобни кампании и разходи за тях, ако службата в армията даваше необходимото материално състояние на съвременния млад човек с пагони. Два пъти това правителство вдигна с по 10 процента военните заплати, което е основание в удобен момент управляващите да се тупат в гърдите. Оказва се, обаче, че то не е основание за опашки пред военните окръжия от кандидати за войници или за курсанти във военните училища. Има нещо сбъркано в цялата история. Даваме няколко милиарда за превъоръжаване и под 100 милиона за увеличаване на заплатите в армията. Някои може да се усмихнат на това, на пръв поглед нелогично, сравнение, но резултатът не бива да се пренебрегва. Да оставим парите настрани и да отворим законите. Нашите войници са професионални, но никъде няма такава професия. Започваш една кариера и в нейния край нямаш право да се пенсионираш?! Това професия ли е? Кого ще привлече? Наред с това имат редица ограничения на гражданските права, които не се компенсират финансово. Спорна е и компенсацията със социалните предимства. Военно-почивната база, например, не е в състояние да осигури отдиха на хората в армията, дори при сегашния им брой. Нещо повече, съкращава летните смени от 10 на 7 дни, за да удовлетвори нуждите на военнослужщите и цивилните служители. Не по-добро е положението с осигуряване на жилища. При липса на ведомствено строителство, едва ли ще се удовлетворят потребностите на още четири или пет хиляди души. В същото време старите казармени райони, в които няма войска, стоят в разруха. А тези, които бяха подарени на общините не донесоха нищо на армията. Все повече се налага необходимостта Министерството на отбраната да има стратегия, програма и план за социална политика, която да бъде приета и финансово осигурена с акт на Народното събрание. В противен случай, с години да броди из страната „Бъди войник“, каквито и усилия да полагат неговите организатори и изпълнители, ще има въпроси от рода на тези на Марешки. А и не само негови. Голяма грешка допуснахме, когато през 2007 година приехме българската армия да е само кадрова, а повечето от държавите в Алианса запазиха смесената си система, признава генерал Андрей Боцев. Напоследък това го разбраха и политиците. Но не за първи път пием от горчивата чаша на незачитането на военната експертиза.   Кампанията да завърши в парламента А може би трябваше да започне от там. Не е лошо депутатите да придобият по-широка информация за българския войник и проблемите на армията, като цяло. Тази тема, като че ли, се затваря главно в Комисията по отбрана, което е характерно не само за този парламент. А може някои народни представители да харесат сръбския почин за 15-дневно военно обучение. И да го претворят в закона, за да се запишат.          ", "date": "2019.03.19", "title": " “Бъди войник” броди из страната\t\t\t"}
{"url": "https://trud.bg/%d0%b4-%d1%80-%d1%8e%d0%bb%d0%b8%d1%8f%d0%bd-%d0%bf%d0%b5%d1%82%d1%80%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d1%81%d0%b8%d0%bd%d0%b4%d0%b8%d0%ba/", "text": "Пуснаха от ареста учителя, който отърва със сила една ученичка от друга, нестабилна психически, която я влачеше за косите. Майката на първата го нарече „насилник“. Майката на втората заяви, че е „спасител”, без който дъщеря й нямаше да е жива. Той изглежда съсипан. Виновен ли е? Прокуратурата още не е установила. Но за сметка на това полицията побърза да го арестува. По този повод синдикалисти коментираха, че българските учители са изчезващ вид, който има нужда от защита. Тях не само ги арестуват като нищо, а ги и бият – шамаросват ги родители, ритат ги батковци на двойкаджии, бабаитчета ги правят на маймуни в час. Защо така? – питаме д-р Юлиян Петров, председателя на учителския синдикат.  – Г-н Петров, преди да удари първият звънец тази учебна година, вие предупредихте, че кризата за учители ще нараства, заедно със страха, че скоро няма да има достатъчно преподаватели, които да влязат в клас. Седем месеца минаха оттогава, страховете ви отиват ли си, или остават?   – Аз не виждам в отрасъл „Образование“ да се е променило нещо фундаментално. Мотото на правителството „Увеличение на учителските заплати“ е похвално. Поздравявам и министъра на образованието за неговата оценка, че учителят е основна предпоставка за качествено образование и се нуждае от автономия и свобода. Само че това са пожелания, те още не са факт. И страховете остават. И растат. Тъй като по-високите заплати – дай Боже, двойни да станат, не са достатъчни. Куп неща трябва да се променят, за да се преодолее липсата на преподаватели. Професията трябва да се развива, да заеме традиционното място, на което с векове е била. Трябва да се помага на учителя да работи, той е под огромно напрежение и стрес. Към него има огромни очаквания, те са заложени и в новата Стратегия за възпитанието. А той сам няма как да възпита цялото българско общество – и защото не му вярват достатъчно, и защото няма добро партньорство с родителите и институциите. Освен това е обграден от безмерна бумащина, която му отнема много време и му пречи да си изпълнява призванието. Административната натовареност едно, че не му се заплаща, друго, че го изхабява и води до Бърнаут ефект – професионално изчерпване, прегаряне. Предстои национално изследване за този ефект, но аз мога предвидя, че при българския учител прегарянето ще се окаже е по-голямо, отколкото при европейския. – В България има 91 000 учители и директори на училища. Хиляди ежегодно се пенсионират. Но по телевизиите повтарят новината за увеличението на учителските заплати по-често от прогнозата за времето и аз оставам с убеждението, че местата на пенсионерите са вече заети от мотивирани младежи.   – Това далеч не е така. Средната възраст на учителите у нас е много висока – 58 г. И расте. Тази година ще се пенсионират 8 – 10 хиляди учители, а миналата се пенсионираха 5 хиляди. Някои останаха на работа, на 65, 66 и на 70-години преподават дори. Въпросът е как да въведем нови сили в училище! – Какво показват конкурсите? Младите желаят ли да стават учители?  – Не. С какво професията е привлекателна за тях? Не и с ниската заплата – тя и след увеличението започва от 920 лв., а има неквалифицирани професии с по-висока ставка; Не и с работното време, което стига и до 59 часа седмично; Не и с придобивки, като в други държави – рехабилитация, компенсации за натовареността; Не и със свободата- в образователната институция нея я няма. И да станат учители само 10% от младите остават. И процентът намалява. Защото липсва обществено признание за професията, постиженията в нея не са на обществения пиедестал, а грешките се преувеличават, дори и когато са такива само в очите на някой родител. – За това има пресен пример: арестът на учителя, който разтърва със сила две ученички. Със сила ами, как иначе, като едната е със специални образователни нужди, а у нас няма ситемна грижа за такива деца?   – Учителят е в центъра на различни проблеми и често е сочен като виновник за чужди грешки. Примери много. Ученици се сбили в междучасието – учителят е виновен, нищо че той по задължение в това време е в коридора и в училището има охранителна фирма по договор. Учителят е натоварен с несвойствени дейности и отговорности. Той трябва да изработи стратегиите за охрана и пожарна безопасност в училището, за антитерорима и даже за прането на пари. Той трябва да компенсира дефицита на ценности у ученици, чиито родители не ги възпитават и не ги учат да го уважават. – Има доста родителски организации. Те всичките ли са за борба с учителите на децата им?   – Много от тях подкрепят учителите. Около 5% са родителите и учениците, които с нестандартните си действия могат да сринат самочувствието на учителя и любовта му към професията. Има майки, бащи и организации, които съдят учители и директори за техните решения или за липса на информация. Така се източват бюджети на детски градини и гимназии. А децата се научават, че всяко правило в образователните институции може нестандартно да се преодолява. Случва се и регионални управления по образованието да си позволяват да отменят легитимни решения на педагогически съвети под натиск на някой родител – бизнесмен, депутат или преподавател в университет, чието дете е наказано или не е оценено според неговите разбирания и очаквания. Съдебните дела от тоя род са явление, за което педагозите и училищните власти мълчат. – Защо мълчат!   – Защото изходът на делата срещу тях често зависи само от адвоката. Те, за разлика от някои бащи, не могат да си е позволят защитник с 2000 лв. хонорар. – Чух една дама от Министерството на образованието да казва по телевизията, че кратък курс е достатъчен за счетоводителка, за да стане учителка по математика. Чудя се, шегуваше ли се тая жена?   – Аз бих го приел като шега. Учител се става с висше образование и специалност. Но заради липсата на учители, има една бърза писта, по която която човек с професия, различна от педагогическата, може за няколко месеца да я придобие. Сто висшисти ще минат по тая писта по национална програма, а 50 ще придобият втора специалност. Друг въпрос е, че 100 учители са крайно недостатъчни за нуждите на трудовия ни пазар. – Българските учители са изчезващ вид, който се нуждае от защита. Ваши колеги го казаха и ми се струва, че е вярно. Разследват учители да щяло и нещяло, унижават ги и ги бият изнервени татковци и малки нехранимайковци, снимат гаврите на клипове и забавляват телевизионната публика. Не е ли така?   – Факт е, че учителят у нас търпи вербална и физическа агресия от ученици, родители и други. 10 000 такива случая са преброили в министерството – оттам трябва по-категорично да защитават учителството, особено когато агресията срещу него се поеме от медиите. – Но чиновниците предпочитат мълчанието. Или гледат на угодят на телевизионните репортерки, нежели да защитят колегите си!   – Да, неведнъж, когато има бит учител, няма ясна позиция на министерството и ръководителите му. Затова се явява необходимост от Закон за защита на учителя. Или Агенция за защита на учителя. Тези идеи трябва да се обмислят. – Защо? Нали законодателите инкриминираха посегателствата над учители?  – Това обаче не създаде съдебна практика и политика. У нас неефективните закони са вече традиция. Помните ли пребития с кол учител? Осъдиха условно ученика. Така дадоха лош пример: че всеки може да си позволи да бие учител! – МВР съобщи за скок на детската престъпност. 96 000 престъпления годишно, извършени от малчугани – по 230 дневно, представяте ли си? Повечето са кражби. МВР намира причината в родителите и в училището. А вие?  – Тази статистиката за детската престъпност е очаквана и обяснима. Българското училище в последните години стана инкубатор за деца, които знаят, че у нас може да се живее на ръба на правилата. От неспазването на училищния правилник лесно се стига до нарушаване на законите – граждански и наказателни. В много европейски държави, САЩ и Канада има предмет „Гражданско образование“ -за държавността, за ролята на законите и конституцията, на армията и полицията. У нас в закона за образованието от 2016 г. пише, че то върви заедно с възпитанието и социализацията, но последните две на практика ги няма. Ето защо системата у нас е инкубатор за клиенти на правораздаването, а не за толерантни граждани на правова държава. – Отпадането на децата от училище бълва престъпност на талази, казва психолог от уважаваните.   – Абсолютно съм съгласен. – Какъв е размерът на бедствието, наричано безобидно „отпадане от училище“? Много ли са родителите, които пращат децата си вместо в клас, на улицата да просят и крадат?  – Много са родителите, които с бездействието си позволяват децата им да останат на улицата. Около 1000 паралелки са извън училище, значи около 26000 ученика. По статистика 40-50 хиляди са върнати в клас. Само че сега трябва да се направи така, че те да останат. От години говорим за санкции на родителите, които не осигуряват присъствие на децата си в училище, но ефект няма. Сега се говори да им отнемат всички социални помощи, а не само детските добавки. Дано се случи, но засега то е мечта. Тя няма да се сбъдне сигурно, защото партията, която я направи действителност, ще отнесе негативи. Също и общините, които по норматив са водещи в санкционирането на тия родители, а те са главно от ромски произход. Повечето текстове в Закона за закрила на детето са такива – пожелания и мечти. Защото социалните работници, които влизат в семействата, нехаещи за децата си, подобно на учителите са зле платени и без авторитет. – Нещо друго. Не тайна, че наркодилърите влизат в школските дворове или стоят пред тях на сергия, че и в елитните училища се пуши трева. Чия е вината? МВР прехвърля отговорността на училищната охрана.  – Повечето частни охранители са пенсионери. Те не могат да преборят наркотрафика. Път и нали помните ли как осъдиха охранител, който хванал за ухото ученик?Ако държавните органи с правомощията не са си на мястото, няма кой да попречи на наркотрафикантит. Един родител ми разказа: научил, че детето му пуши в училище трева, отишъл при директора, но той му казал – аз не съм полицай, отишъл при шефа на РПУ-то, но и той му обяснил, че не може да се справи – те плащат на патрулките, рекъл. Показателно. – Има ли в училищата етническа вражда?   – Има случаи, когато ромчетата станат повече от 10 в един клас, родителите от българската общност местят децата си оттам0. Тази тенденция расте, заедно с броя на учениците от ромски произход. Липсата на толерантност е обяснима и с това, че българчето за 5 отсъствия го наказват, а ромчето за 500 – не. Правилата са различни за учениците според етническия произход – нещо, което го няма в Германия. – А към третия пол децата как се отнасят? Чух застъпници на Инстанбулската конвенция да казват, че само възрастните у нас не приемат еднополовата любов.   – Мисля, че се преекспонират джендър процесите в българското училище. Не виждам основание да се страхуваме чак толкова от тях. И не смятам за наложително да въвеждаме един вид тоалетни за ученици и ученички, както в други държави. Не трябва да има лошо отношение към различните, да, но в България не сме узрели за такива новости в името на толерантността. – А за училищните униформи какво ще кажете? Те са отречени като атрибут на тоталитаризма у нас, а са гордост на елитни училища в Англия, Франция, САЩ. Една майка през сълзи сподели, че дъщеря й бяга от училище, защото няма маркови дрехи като съученичките си?  – Униформите бяха отречени в началото на прехода. После всички се съгласиха, че са полезни, но никой не смее да ги въведе. Не и в държавните и общински училища. В частните тук-там ги има, по договор с родителите. Наскоро моят син ми каза: „Татко, затвориха училищния басейн, защото момичетата си разваляли прическите в него.“ Смешно ви е? Но картината не е весела. И за телефоните в училище имаше дебат. А пред мен една майка от Германия се учуди: „Вие тук сте много либерални, разрешавате на учениците да ползват телефони, да се гримират, да говорят в час…“ Тоя либерализъм води до убеждение у децата, че липсват правила. Нашият гост  Юлиян Петров е роден на 29 ноември 1965 г. в Пловдив. Магистър по музика и естетика от пловдивската Академия за музикално, танцово и изобразително изкуство (1990). Учител по информационни технологии (2007-2009). Доктор на педагогическите науки от Пловдивския университет “Паисий Хилендарски” (2018). С първа професионално-квалификационна степен от СУ” Климент Охридски” (2018). От 2011 г. е председател на Синдикат “Образование” към Конфедерация на труда „Подкрепа”.", "date": "2019.03.19", "title": " Д-р Юлиян Петров, председател на Синдикат „Образование“ към КТ „Подкрепа“, пред „Труд“: Училището стана инкубатор за клиенти на правораздаването\t\t\t"}
{"url": "https://trud.bg/%d0%ba%d0%be%d0%b9-%d0%ba%d0%be%d0%b3%d0%be-%d0%b8-%d1%81-%d0%ba%d0%be%d0%bb%d0%ba%d0%be-%d0%bf%d0%be%d0%b1%d0%b5%d0%b4%d0%b8-%d0%b2-%d0%b1%d1%81%d0%bf/", "text": "По-важно e накъде пътува моторът. Пък ездачите да си се сменят… Политиката на „Разделяй и владей“ едва ли ще сработи на „Позитано“ 20 „Троянската война за Европа в БСП приключи. Елена спечели и ще води червената листа“. Това написа вчера „Труд“ след заседанието на Националния съвет на БСП в неделя. Йончева събра 95 гласа, а бившата й половинка, лидерът на ПЕС Станишев – 75. Големият печеливш обаче би трябвало да е председателката на партията Корнелия Нинова. Тя отдавна, откакто е на поста, води своята си битка с другото крило в БСП, това, към което се числи и самият Станишев. Той е трети мандат начело на Партията на европейските социалисти, която към момента е втора по депутати в Европейския парламент. Затова и резултатите от предстоящите евроизбори ще са важни не само за бъдещето на Нинова, начело на БСП, но и за Станишев, начело на ПЕС. Последният му мандат изтича през 2021 г. Резултатите ще са важни и във вътрешнополитически план. От тях до голяма степен ще зависи дали ще се върви към предсрочни парламентарни избори у нас, или ще се запази статуквото. Във всяка партийна централа би трябвало да са наясно с това. И да имат освен план А, план Б, че и В. А не да се доверяват на поръчковите социологически проучвания, платени, за да галят ушите им. Апаратните хватки и жаргон не са чужди за повечето партии и у нас, и в чужбина. В неделя на „Позитано“ 20 се случи нещо подобно. Безспорно подадените гласове за Йончева са повече от тези за Станишев. Така е и при номинациите в страната. По над 200 са за Йончева (266) и Станишев с около 30 по-малко, трета, но доста по-надолу, е Деница Златева. Следват Румен Гечев, Момчил Неков (т. нар. Любимец 15, който заради преференциите на миналите евроизбори изпревари Станишев), после е Петър Корумбашев, проф. Иво Христов и др. Резултатът на „Позитано“ 20 посочи истинската лидерка. Но явно битката е била изключително тежка, защото самият Станишев директно поиска първите две места в евролистата да се гласуват заедно. Което не мина, защото противоречало на устава. Какво предстои – след две седмици ще има ново заседание на Националния съвет – тогава ще бъдат окончателно определени всички кандидати от втория надолу. Да разбираме, че едва тогава ще се знае позицията, на която ще попадне Сергей Станишев. Ако въобще попадне на избираема. Според редовни проучвания, огласявани от Брюксел, съотношението на силите у нас преди евроизборите изглежда така: По шест мандата за ГЕРБ/ЕНП и БСП/ПАСД. Два за ДПС и по един за „Обединени патриоти“, „Да България“ и „Воля“ – общо 17 евродепутати. Дали ще се запази същото, рано е да се каже. Ако БСП успее да вкара повече от сегашните четирима, ще е безспорен успех. Вероятно избираемите места за Столетницата ще са максимум шест. Затова и Станишев поиска отсега да му е гарантирано второто след Йончева. Спекулациите започнаха веднага. Кой е по-голям европеец – Станишев или Йончева? „Неслучайни“ публикации тиражираха „опорните точки“, че Елена ще направи Европарламента своя арена за борба с корупцията в България – за магистралите, оградата по границата, ремонтите по Ларгото в София… А Станишев, като един истински европеец, ще набляга на общоевропейските ценности, на проблемите с бъдещето на Съюза, миграцията, пакета „Макрон“, двойния стандарт при храните между Източна и Западна Европа. И естествено – Истанбулската конвенция. При последния казус разминаването между БСП и ПЕС е драстично. Народът, Светият синод ясно казаха мнението си по джендърския скандал, но в ПЕС още скърцат със зъби. Да се учудваме ли тогава, че Корнелия Нинова в прав текст заяви в неделя: „Не е задължително Станишев да е евродепутат“. А в понеделник Станишев й го върна: „По тази логика няма нужда и лидерът на БСП да е водач на групата в парламента“. Пригласяше му и Михаил Миков, също бивш лидер на социалистите, но прокуден от Нинова. Скромното ни мнение е, че е добре Сергей Станишев отново да стане евродепутат. Още повече, че той не се е отказал от битката. Напротив – дори се опитва да мине в атака. Фактите са си факти – лидерът на ПЕС се ползва с авторитет и сред бесепарите в България, и в цяла Европа. Затова е и по-удобен, да не кажем изгоден политически противник на ГЕРБ. Защо не и бъдещ съюзник във властта? Затова политиката на „Разделяй и владей“ няма да сработи на „Позитано“ 20. Както във всяка партия и там си имат реваншисти, които мечтаят да се върнат на бял/черен/кафяв кон. Пък после да става каквото си ще. Битките за стола на Корнелия Нинова тепърва предстоят. Ако за повод се използват предстоящите евроизбори, тежко и горко и за двете страни. И докато текат вътрешнопартийните войни, в лагера на управляващите могат да пият шампанско и да си хапват черен хайвер. Нито премиерът Борисов, нито Цветанов имат интерес в БСП да цари единодушие. И без това проблемите с коалиционните партньори от „Обединени патриоти“ си остават. Със сигурност ще се пренесат под една или друга форма на изборите за Европарламент. Да не говорим за Марешки и „Воля“, които се чудят откъде още келепир да изтъргуват. Както и да получат индулгенции срещу бъдещи проблеми с прокуратурата и съда, например. Казва ли ти някой? Елена Йончева е истинското острие на БСП, макар и безпартийна, въпреки съдебните разследвания срещу нея. А е сигурно, че освен от най-твърдото ядро на Столетницата, тя се ползва и с подкрепата на част от настроените патриотично и позиционирани в центъра избиратели в България. Това трябва, задължително е да се използва в предстоящите избори за европарламент. Както можеше да се очаква, веднага тръгнаха всевъзможни интерпретации – че Йончева щяла да се откаже от първото място в евролистата, за да може да влезе някой следващ – я коалиционен партньор, я от гражданска квота. „Труд“ се допита до отговорни фактори в БСП. И те бяха категорични, че подобна опция въобще не стои пред Елена. Тя вижда задачите си така: на първо място изборите да се проведат по възможно най-честния и добър начин. Да поставя остро въпроса за справедливостта у нас, за ниските доходи, да се чува българският глас в институциите на Евросъюза. Какво антиевропейско има в това? Това, че Йончева е боец, едва ли някой може да го оспорва. Знае го добре и Станишев. Какво тогава имат да делят изобщо? Попитайте Корнелия Нинова. Навремето през 2002 година имаше снимка на тогавашния лидер на БСП Сергей Станишев, яхнал мотор на път към Бузлуджа. На гърба на коженото му рокерско яке пишеше: „Ако четете този надпис, значи Елена Йончева е паднала от мотора“. Днес ролите са сменени. Той твърди, че не е паднал от мотора, яхнат от Елена… Всъщност, не е ли по-важно накъде пътува моторът. Пък ездачите да си се сменят… Интересното, интригата тепърва предстоят.                      ", "date": "2019.03.19", "title": " Кой кого и с колко победи в БСП\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%81%d0%b0%d0%bd%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-24-%d1%82%d0%b8-%d0%bf%d0%be%d1%80%d0%b5%d0%b4%d0%b5%d0%bd-%d0%b1%d0%bb%d0%be%d0%ba/", "text": "Започна санирането на блок 8 в сливенския кв.“Дружба“, съобщиха от общината. Средствата са осигурени по Националната програма за енергийна ефективност на многофамилните жилищни сгради. Предстои да бъде извършена топлоизолация на външните стени и на покрива на 7-етажната сграда с три входа, ще бъдат подменени входните врати и дограмата на жилищата и общите части. Строително-монтажните работи възлизат на близо 570 хил.лева. Изпълнителят „Пема груп“ЕООД трябва да ги извърши за срок от 180 дни. Надзорът е поверен на „Туско“ЕООД. Блокът е 24-тата сграда от общо 31, които са включени в програмата за саниране. Очакванията са, че ще има още един етап, през който ще бъде осигурено финансиране за още блокове.", "date": "2019.03.19", "title": " Започна санирането на 24-ти пореден блок в Сливен"}
{"url": "https://trud.bg/%d1%84%d0%b8%d0%bb-%d0%b4%d0%b6%d0%be%d1%83%d0%bd%d1%81-%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%b5-%d0%b7%d0%b0%d1%89%d0%b8%d1%82%d0%bd%d0%b8%d0%ba/", "text": "Фил Джоунс, играч на „Манчестър Юнайтед“, постави Димитър Бербатов като централен защитник в идеалната си формация от петима играчи на „червените дяволи“. Българинът оформя тандем със своя добър приятел Неманя Видич. На вратата е настоящият страж Давид Де Хеа, а в предни позиции Джоунс поставя Пол Скоулс и Уейн Руни. „Отбор от петима? Знаете ли какво? Може да изглежда глупаво, но ще сложа Бербатов в отбрана. Той обичаше на всяка тренировка да ме дразни, като заставаше като централен защитник. Аз му казвах: „Мениджърът иска аз да играя тук“, а той отговаряше: „Не, върви някъде другаде.“ Беше невероятен! И слагам до него Видич, защото той се хвърля във всичко и не му пука. След това ще заложа на Скоулс и Руни“.", "date": "2019.03.19", "title": " Фил Джоунс: Бербатов е защитник"}
{"url": "https://trud.bg/%d1%87%d0%b8%d0%ba%d0%b0%d0%b3%d0%be-%d0%be%d1%87%d0%b0%d0%ba%d0%b2%d0%b0-%d0%b7%d0%bb%d0%b0%d1%82%d0%bd%d0%b0%d1%82%d0%b0-%d1%82%d0%be%d0%bf%d0%ba%d0%b0/", "text": "Най-голямата българска общност зад граница е в Чикаго и съвсем скоро тя ще види на живо „Златната топка“. Оригиналът, ще долети заедно с Христо Стоичков от Маями. Нейният кавалер е гарантирал, че най-скъпият индивидуален приз във футбола ще е до него при първата промоция на биографичната му книга „Историята“ отвъд Океана.  Церемонията ще бъде на 4 май в голяма зала в Чикаго, а билетите вървят като топъл хляб. Организаторите разкриха, че първата партида от тях вече са изчерпани и ще бъде пусната нова. Над 800 души вече имат гарантиран екземпляр на „Историята“, личен автограф от нейния герой и снимка със „Златната топка“. При всички промоции досега Стоичков започва с думите: „Може и да осъмнем тук, но никой няма да си тръгне без автограф!“  Организаторите в Чикаго гарантират изненади, които тепърва ще бъдат обявявани. Една от тях вече е ясна – за първи път промоцията на книгата ще представлява изискана вечеря с музикално оформление. Поканени са много гости, които засега се пазят в тайна.  Местната сокър-гордост „Чикаго Файър“ е първият отбор в Щатите, където акостира Стоичков. През 2017-а Камата бе поканен на годишнина на клуба като най-голямата от 40-те легенди на „огньовете“. С екипа на „Файър“ Кавалерът на „Златната топка“ спечели купата на САЩ през 2000 година. Днес най-известният футболист на „огньовете“ е световният шампион от Мондиал 2014 – германецът Бастиян Швайнщайгер, който вече веднъж даде интервю на Стоичков за американския тв гигант „Унивижън“.  В Чикаго ще бъдат продавани първите бройки от третия тираж на „Историята“, написана съвместно с носителя на приза „Черноризац Храбър“ за журналистика – Владимир Памуков и издадена от „Софтпрес“. Досега почти 50 хиляди фенове на футбола имат екземпляр от произведението за най-големия в родната историята.  Чикаго е втората международна спирка на биографията. На 1 февруари около 2000 българи дойдоха в Лондон, за да получат лично книгата от Стоичков. От различни места по света не спират да атакуват Камата с молби да повтори „упражнението“. Фаворити за следващи места са Барселона през септември и Торонто през октомври. У нас книгата вече бе представена гръмко в София, Пловдив, Бургас, Ямбол и Варна. След турнето Стоичков обеща, че северна България няма да бъде забравена и скоро ще се обявят датите и градовете за периода 20-28 юли.", "date": "2019.03.19", "title": " Чикаго очаква „Златната топка“"}
{"url": "https://trud.bg/%d0%b0%d1%80%d0%bc%d0%b5%d0%bd%d0%ba%d0%b0%d1%82%d0%b0-%d0%be%d1%82-%d0%b3%d0%bb%d0%b0%d1%81%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b3%d0%be/", "text": "Момичето-чудо в „Гласът на България“ – Ивана Муцкова, иска да продължи образованието си в Швейцария, където е родена. Мултинационалната девойка с майка арменка и баща македонец, което сега живее в Пловдив, взриви сцената на музикалното риалити и предизвика треньорите да признаят, че по-добро изпълнение не са чували досега. „Ще кандидатствам в Консерваторията в Швейцария. Живея във френската част и много искам да пея на френски“, сподели 17-годишната вокална дива. Появата й в „Гласът на България“ доведе до малка революция в шоуто по две причини – Ивана пя на португалски, а на финала треньорите й стискаха ръцете с благодарност, че се е явила на кастинг. „Участвала съм в почти всички музикални конкурси в България, печелила съм много награди, но за „Гласът на България“ имах нужда от леко побутване и майка ми ме нави. Най-важен е опитът, който ще взаимствам от всички музиканти“, обясни Муцкова. Ивана израства в семейство на арменка и македонец, а проговаря на руски. Ивана владее български, френски, македонски, арменски и немски, руски и английски. Родителите й се запознали в Пловдив, но емигрирали в Швейцария. „Върнаха се, защото им липсва балканското. По душа съм българка“, признава Муцкова. В свободното си време тя се отдава на страстта си към азиатската култура, слуша корейски поп, гледа анимета и чете японска манга. Ивана се е занимавала и с таекуондо, но бързо се отказала заради свирепите ритници по време на тренировките.  ", "date": "2019.03.19", "title": " Арменката от „Гласът на България“ говори седем езика"}
{"url": "https://trud.bg/%d0%b2-%d0%b0%d0%bd%d0%b3%d0%bb%d0%b8%d1%8f-%d0%b5%d0%ba%d1%81%d1%86%d0%b5%d1%81%d0%b8%d0%b8%d1%82%d0%b5-%d1%81-%d1%84%d0%b5%d0%bd%d0%be%d0%b2%d0%b5-%d0%b7%d0%b0%d1%80%d0%b0%d0%b4%d0%b8-%d1%83%d0%bf/", "text": "Последните ексцесии в Англия с футболни фенове са заради употребата на кокаин. Това разкриха властите на Острова. Преди дни фен на „Бирмингам“ нахлу на терена и заби юмрук в лицето на играч на „Астън Вила“. Месец по-рано хулигани на „Саутхямптън“ се подиграха със смъртта на футболиста Емилиано Сала. „За всичко е виновен кокаинът – каза Марк Робъртс, зам.-началник в Националния полицейски съвет. – Взехме проби от тоалетните по редица стадиони и притесненията ни се потвърдиха. Не случайно има 38% ръст на насилието по мачове за последните 3 сезона“. Той добави, че вече се търси решение на проблема, тъй като санкцията от забрана за посещаване на срещи от провинилите се вече не стряска хулиганите.", "date": "2019.03.19", "title": " В Англия ексцесиите с фенове заради употреба на кокаин"}
{"url": "https://trud.bg/%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8-%d0%b8-%d0%b4%d0%b5%d1%81%d0%b5%d1%82%d0%ba%d0%b8-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b8-%d0%bf%d0%be%d0%b4-%d0%b7%d0%b5%d0%bc/", "text": "Поне двама души са загинали, а десетки се смята, че са затиснати под руините, след като сграда се срути в индийския щат Карнатака. Според представители на спешните служби, които са на мястото, под руините има поне още 152 човека са хванати в капан.", "date": "2019.03.19", "title": " Две жертви и десетки блокирани под земята след срутване на сграда в Индия"}
{"url": "https://trud.bg/%d0%b1%d0%b4%d0%b6-%d0%bf%d1%80%d0%b8%d0%bf%d0%be%d0%bc%d0%bd%d0%b8-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0-%d0%b7%d0%b0-%d0%bf%d1%80%d0%b5%d0%b2%d0%be%d0%b7-%d0%bd%d0%b0/", "text": "БДЖ-Пътнически превози напомня на своите клиенти, че осигурява транспортно обслужване на хора с увреждания и лица с намалена подвижност. За заявка на услугата е необходимо тя да бъде направена в Български червен кръст, откъдето се изпраща информацията за пътуването, съобщиха от националния железопътен превозвач. По този начин към съставите на влаковете се включват специализирани вагони за всяко заявено индивидуално пътуване. Специализираните вагони разполагат с обособени места и санитарни възли, отговарящи на международните стандарти. Някои от спалните вагони, които се движат в съставите на нощните бързи влакове, разполагат с по две кабини за превоз на лица с намалена подвижност. Дружеството извършва специализирано транспортно обслужване и с налични 15 дизелови и 21 електрически мотриси, които се движат по различни маршрути в страната. Всяка мотриса е оборудвана с подвижна сгъваема рампа. При пътуване с тези влакове не е необходима предварителна заявка. Обслужването при качване и слизане от влака се извършва от превозния персонал. За осигуряване на достъпна среда до железопътния транспорт Национална компания „Железопътна инфраструктура” е оборудвала тринадесет железопътни гари в страната – София, Пловдив, Стара Загора, Варна, Бургас, Горна Оряховица, Плевен, Шумен, Пазарджик, Сливен, Ямбол, Видин и Враца. Всяка от изброените железопътни гари разполага с подемно устройство – мобиллифт като жп гарите София и Горна Оряховица са съоръжени с два.  Подробна информация относно организацията на превоза на лица с намалена подвижност с железопътен транспорт, както и правилата за достъп и приложенията към тях, клиентите на БДЖ могат да намерят в   на БДЖ-Пътнически превози, както и от сътрудниците в гарите, открити за тази дейност.", "date": "2019.03.19", "title": " БДЖ припомни процедурата за превоз на хора с увреждания и намалена подвижност"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%83/", "text": "Кметът на община Горна Оряховица инж. Добромир Добрев посрещна днес учители и ученици от четири държави. Те гостуват в железничарския град по проект на ОУ „Св. Св. Кирил и Методий“. Това е първият проект на училището по програма Еразъм + . Инж. Добрев запозна гостите от Малта, Словакия, Уелс и Италия с работата на общинска администрация, с реализираните инфраструктурни проекти, както и с приоритетите за настоящата година. Разработката на школото е „EU – Adventures.com“ и се осъществява с финансова подкрепа от Център за развитие на човешките ресурси, съфинансиран от ЕС. Училището е партньор с училища от Малта, Словакия, Уелс и Италия. Целта на проекта да се представи културното наследство на всяка от държавите, включително и традиционна кухня, да се насърчат повече хора да откриват и опознават културното наследство на Европа, както и да се засили чувството за принадлежност към общото европейско пространство. От 17 до 23 март ОУ „Св. Св. Кирил и Методий“ е домакин на ученици и учители от партниращите държави. Цялата седмица е наситена с богата програма, обмяна на добри практики и представяне на български традиции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Кметът на Горна Оряховица се срещна с учители и ученици от 4 държави, участници в проект по Еразъм +\t\t\t"}
{"url": "https://trud.bg/%d0%bc%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-15-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%be%d1%82-%d1%81%d0%bb%d0%b8%d0%b2%d0%b5%d0%bd/", "text": "МВР издирва 15-годишно момиче от Сливен, съобщиха от ОД на МВР. Роднините на Дарина Николаева Николова нямат връзка с нея от 2 март 2019 г. Момичето е на видима възраст 15-16 години2, ръст 160 см, със слабо телосложение, кафеви очи, бяло, овално лиц-е, косата е дълга, кестенява, като може да е с променен цвят в по-светъл тон от естествения. От МВР умоляват, ако някой има информация за Дарина, да се свърже със служителите на РУ-Сливен на телефон 0898460048, на телефон 112 или да се обади в най-близкото поделение на МВР.", "date": "2019.03.19", "title": " МВР издирва 15-годишно момиче от Сливен"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%bc%d0%b5%d1%87%d1%82%d0%b8%d1%82%d0%b5-%d1%81%d1%82%d0%b0%d0%b2%d0%b0%d1%82-%d0%b2%d1%81%d0%b5-%d0%bf%d0%be-%d0%b3%d0%be%d0%bb%d0%b5%d0%bc%d0%b8/", "text": "Алберт Попов вече се цели още по-високо, след като постигна едни от най-добрите класирания в историята на българските алпийски ски. 21-годишният софиянец бе избран на спортист на месец януари в анкетата на пресклуб „България“, след като получи всичките 19 гласа на спортните редакции.  „В началото целта беше една точка, а сега имам 95 – заяви скиорът, който зае 9-о място в слалома в Кицбюел и 6-о в Шладминг. – Сезонът беше страхотен, сега ми остава държавното първенство в Банско, след което предстои почивка. Мечтите ми за новия сезон ще са още по-големи.“  Попов призна, че в началото на кампанията е очаквал по-добри резултати в гигантския слалом.  „И в Банско бях близо до точките, 26 стотни не ми стигнаха – добави Алберт. – Но най-големите успехи ги постигнах в слалома. Най-радостния момент за мен бе когато след състезанието в Шладминг Хенрик Кристоферсен дойде лично да ми стисне ръката. Очакванията към мен вече са по-големи, също и вниманието на медиите, но това не ми пречи, а още повече ме мотивира.“  Късно снощи Алберт участва и в бенефиса на дългогодишната националка Мария Киркова на пистата „Витошко лале“.", "date": "2019.03.19", "title": " Алберт: Мечтите стават все по-големи"}
{"url": "https://trud.bg/%d0%b7%d0%ba-%d0%bb%d0%b5%d0%b2-%d0%b8%d0%bd%d1%81-%d0%b0%d0%b4-%d0%bf%d0%be%d0%bb%d1%83%d1%87%d0%b8-10-%d0%be%d1%82-%d0%be%d0%b1%d1%89%d0%be-30-%d0%bd%d0%be%d0%b2%d0%b8-%d0%b2%d0%b8/", "text": "ЗК „ЛЕВ ИНС“ АД получи 10 от общо 30 нови високопроходими и надеждни автомобила „Дачия Дъстър“.  Като безспорен лидер на пазара, включително и по последни данни публикувани от Комисията за финансов надзор с над 800 000 клиента за 2019 г., дружеството си постави като приоритет грижите за абсолютно всички участници в движението по пътищата.  Следвайки тези наши цели, представихме иновативната си услуга „ДЕНОНОЩЕН АВТОАСИСТАНС“. Всеки водач сключил задължителна застраховка „Гражданска отговорност“, може да се възползва от посещение на мобилни екипи в цялата страна при настъпило застрахователно събитие, получавайки правна, логистична и медицинска помощ на място. Необходимо е единствено подаването на сигнал към денонощните телефонни линии на Кол центъра – 080010200 при ПТП с пострадали лица и 080015333 за ПТП без пострадали лица.  През годините ние сме единствената компания, която продължи да развива и инвестира тази услуга, включително с модернизиране на автомобилния парк. Към днешна дата имаме над 70 експерта, които максимално бързо и адекватно реагират при подаден сигнал.  Друга добавена стойност на продуктите и услугите, които компанията предлага са:", "date": "2019.03.19", "title": " ЗК „ЛЕВ ИНС“ АД получи 10 от общо 30 нови високопроходими автомобила „Дачия Дъстър“"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%82%d1%80%d0%b5%d0%bd%d0%b8%d1%80%d0%b0-%d1%81%d1%8a%d1%81-%d1%81%d1%8a%d0%bf%d0%b5%d1%80%d0%bd%d0%b8%d0%ba/", "text": "Жребият за турнира от сериите „Мастърс“ в Маями изненада Григор Димитров. Българинът започва направо от втория кръг, а негов съперник ще е победителят измежду Фелисиано Лопес (Испания) или Беноа Пер (Франция). Именно с испанския ветеран обаче Димитров беше заявил съвместна тренировка в опит да загрее за турнира.  Григор не е играл от Аустрелиън оупън през януари като пропусна няколко турнира заради травма в рамото. Ако преодолее първото препятствие в Маями, сред потенциалните му съперници са Карен Хачанов (Русия) и Кевин Андерсън (ЮАР).", "date": "2019.03.19", "title": " Григор тренира със съперник"}
{"url": "https://trud.bg/%d0%bf%d0%b5%d1%82-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%bf%d1%8a%d1%80%d0%b2%d0%b5%d0%bd%d1%81%d1%82%d0%b2%d0%b0-%d0%b2-%d0%b0%d0%bb%d0%b1%d0%b5%d0%bd%d0%b0-%d0%b7%d0%b0-20/", "text": "Спечелването на титлата „Европейски курорт на спорта за 2019 г.“, предизвиква сериозен интерес към българската морска перла Албена. Курортният комплекс бе удостоен със званието на Годишната церемония на ACES Europe през декември м.г. в Брюксел. Званието се дава за първи път в историята и очевидно е причина за увеличените заявки за почивка това лято.  „В последните 3 години инвестирахме повече от 5 млн. лв. в спортната база на Албена, което нарежда курорта сред елитните спортни селища в Европа с възможност за практикуване на повече от 40 спорта за хора от всички възрасти. Тази година като „Европейски курорт на спорта“ имаме в календара над 100 спортни събития и активности, сред които пет европейски първенства. Най-голям интерес предизвикват финалите на Европейското първенство по футбол за девойки UEFA EURO U17, които ще съберат осемте най-силни отбора на континента в началото на месец май.  Предстоят още Европейско първенство по петанк, по хокей на трева за юноши, по тенис на корт за железопътните компании и  др. 30 процента от летуващите при нас идват в Албена предимно заради отличните условия за спорт и прекрасните природни дадености,“ заяви на пресконференция днес в зала Родина на Националния стадион Димитър Тачев, зам.-директор Маркетинг и продажби на Албена АД.  На срещата с медиите бе обявен календарът от спортни активности за 2019 г. Анатоли Илиев – член на Управителния борд на ACES Europe разкри мотивите, с които Албена бе удостоена от Асоциацията на европейските градове и столици на спорта със званието „Европейски курорт на спорта“ за тази година.  „Подготвяме и две знакови събития. От 21 до 23 юни организираме Фестивал по аеробика с участието на холивудската звезда и създател на Тае Бо прочутия Били Бленкс, а през септември сме поканили петима от топ тенисистите на континента за демонстративни мачове в Седмицата на звездите в тениса, сред които Карол Кучера,“ каза Ервин Линдбихлер – завеждащ сектор Спортни дейности и забавления към Албена АД. Стана ясно още, че курортът подготвя партньорство с една от най-известните футболни школи в Германия, намираща се в град Бохум, Северен Рейн Фествален.  На срещата с медиите присъства и Троян Радулов, старши треньорът на националния футболен отбор за девойки разказа как се подготвят нашите за предстоящите еврофинали през май в Албена. „Благодаря на управата на курорта за прекрасните условия. Бил съм на много първенства и турнири по света, но това, което предлага Албена е наистина на световно ниво. Ще срещнем елитни европейски школи във футбола, но се надявам да се представим добре пред родна публика,“ каза още Радулов.  Богатият календар се допълва от събития както на ниво професионален спорт, така и от турнири за аматьори. Насърчават се детските турнири и пара-спортовете. От този месец, в обновеният вътрешен басейн с минерална вода в сърцето на Албена, стартира и училище по плуване за деца и възрастни.  Наред с това курортът ще е домакин на няколко спартакиади, олимпийски младежки фестивал на БОК, тренировъчен лагер на тежкоатлети от Канада, а по инвестиционната програма се реновира инфраструктурата на залата, на футболния комплекс, на игрищата в Оброчище и на плажа се оформят специални площадки за въвличане на повече хора в спортни занимания чрез анимациите за почиващите. Общо над 25 000 души ще се възползват през 2019 г. от спортната база на един от най-добрите световни комплекси в това отношение. Същевременно това лято Албена ще отбележи своя 50-годишен юбилей.", "date": "2019.03.19", "title": " Пет европейски първенства в Албена за 2019-а"}
{"url": "https://trud.bg/%d0%b1%d0%b8%d0%b2%d1%88-%d1%82%d1%80%d0%b5%d0%bd%d1%8c%d0%be%d1%80-%d0%b8%d1%81%d0%ba%d0%b0-2-%d0%bc%d0%bb%d0%bd-%d0%be%d1%82-%d0%be%d1%81%d0%b0%d0%ba%d0%b0/", "text": "Тенисистка №1 в света Наоми Осака нае голям нюйоркски адвокат да я защитава от претенциите на бившия й треньор Кристоф Жан, който твърди, че трябва да получи 20% от всичките й наградни фондове.  „Сключихме такъв договор с баща й, когато беше дете – твърди хаитянинът. – Трябваше да тренирам нея и сестра й. Бяха дебели и ги карах да правят много упражнения, за да влязат във форма.“  Жан смята, че му се полагат 2 милиона долара от заработеното от японката. Адвокатът й Алекс Спироу обаче смята, че въпросният „договор“ няма стойност.  „Наоми нито го е виждала, нито го е подписвала, така че случаят е ясен“, смята юристът, който е водил дела на множество играчи от НБА и НХЛ, рапъра Джей Зи и бизнесмена Робърт Крафт.", "date": "2019.03.19", "title": " Бивш треньор иска $2 млн. от Осака"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8-%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d1%80%d0%b8%d0%b1%d0%b0%d1%80-%d0%bf%d0%b0%d0%b4%d0%bd%d0%b0%d0%bb-%d0%b2-%d1%8f%d0%b7%d0%be/", "text": "Екип на службата за противопожарна безопасност и защита на населението спаси мъж, паднал по тъмно във водите на язовир „Огоста” край Монтана, съобщиха от Областната дирекция на МВР. Инцидентът е станал малко преди 20.30 часа в понеделеник. Запаленият въдичар Гаврил отишъл през деня да лови риба на водоема над областния град, но останал и след мръкване. В тъмницата обаче рибарят се подхлъзнал на стръмния скат и паднал в студените води на огромния язовир. Очевидци на злополуката светкавично подали сигнал на тел. 112 и хвърлили дъска на мъжа, за да се задържи на повърхността. На мястото бързо пристигнали спасители, които успели да извадят човека жив. На сипеите край стената на язовир „Огоста” опитните въдичари често хвърлят за пъстърва, а привечер рибата кълве най-много, коментираха познавачи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Спасители извадиха рибар, паднал в язовир “Огоста”"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d0%bc%d0%b5-%d1%82%d1%80%d0%b0%d0%b4%d0%b8%d1%86%d0%b8%d0%b8-%d0%be%d1%82-%d0%b1%d1%83%d1%80%d0%b3%d0%b0%d1%81%d0%ba%d0%be-%d0%b2-%d0%b0%d0%b2/", "text": "Бургаският Регионален музей ще се включи в специализирана експозиция, посветена на Коледа, в град Ваграйн, Австрия. На нея ще бъдат представени информация и снимки за празника в Бургаско. Контактът между двата музея, както и идеята за съвместни дейности е осъществена от почетния консул на Австрия доц. д-р Радостина Иванова-Мишинева. След първоначалната размяна на информация за местните традиции и обредност в дните около Коледа, австрийският музей е проявил интерес да представи България с акцент върху Бургаския регион по време на предстоящия Адвент в края на 2019 г. Това ще стана чрез специална изложба на тема „Коледа в Бургаски регион“, съпътстван от концерт и участие в кулинарния Адвентпазар. Коледният музей е една от атракции в алпийското градче Ваграйн, което се занимава главно със ски туризъм и реализира 1 милион нощувки годишно. В тази връзка, създаването на богата програма от събития е приоритет за градската културна асоциация. От 10 години тя провежда фестивала „Адвент на културите“ („Advent der Kulturen“) с подкрепата на Туристическия съюз. Всяка година на него е поканена една държава от Европа, която да представи традициите си с музика и кулинарни творения.", "date": "2019.03.19", "title": " Представяме традиции от Бургаско в Австрия"}
{"url": "https://trud.bg/14-%d0%bf%d0%b5%d1%81%d0%bd%d0%b8-%d1%81%d0%b0-%d1%84%d0%b8%d0%bd%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%b2-%d0%b4%d0%b5%d1%82%d1%81%d0%ba%d0%b0%d1%82%d0%b0-%d0%bc%d0%b5%d0%bb%d0%be%d0%b4/", "text": "Клиповете на песните са своеобразна реклама за България, заснети на едни от най-красивите места. 120 талантливи деца от всички краища на България ще представят на 23 март финалните песни от Националния фестивал ”Детска мелодия на годината”. Жури от 7 изявени композитори, поети и музиканти и 7 деца с ярък талант в областта на музиката, ще изберат най-добрите от финалните 14 песни на фестивала. Още 100 малки музиканти, певци, артисти , гимнастици и танцьори ще участват в концертната част на спектакъла под режисурата на Ники Априлов. Галаконцертът на Детската мелодия се провежда под патронажа на Председателя на Народното събрание г-жа Цвета Караянчева.  „Детската мелодия“ е кауза, обединяваща енергията, креативността и таланта на композитори, поети, аранжори и талантливите пеещи деца на възраст до 14 години. Целта на фестивала е да създаването на музикален фонд с песни, подходящи за доброто възпитание на подрастващите българчета. Финалните 14 песни са избрани от 36 подадени за участие, а децата – изпълнители са определени след национално прослушване в 12 областни града на България. Клиповете на песните са заснети на едни от най-красивите места в България и са своеобразна реклама на страната ни.  Музика и аражимент: Стойна Кичукова  текст Иван Вазов  Изпълнител: Децата от 5-ти клас на 4 СУ ”Иван Вазов” и ВГ ”Протайм”в Търговище, както и сборна формация „Приятели” от Разград, Шумен и Търговище. Клипът на песента е заснет в древните български столици Плиска и Преслав. 2.”Баба Марта се шегува”   Музика и аражимент: Илко Илиев  текст Мими Димитрова  Изпълнители: сладураните от ДВГ ”Мини бамбини” от Пловдив. Клипът на песента е заснет в етнографския комплекс ”Дамасцена” край Казанлък, а Баба Марта се появи специално за снимките на клипа през август. 3.”Безименна песен ноти”   Музика, текст и аранжимент: Валери Костов  Изпълнител: ВГ ”Магия джуниър” от Пловдив. Клипът е заснет в античния театър и край „Пеещите фонтани” в Града под тепетата. 4.”Дъжд”   Музика, текст и аранжимент: Юлиян Слабаков.  Изпълнител: песента събира два тийнейджърски дуета от Пловдив и Пазарджик в квартет ”4 teen”, а клипа на песента е заснет в парка на гр. Пазарджик. 5.”Искам да полетя”  Музика и аранжимент: Димитър Гетов  Текст: Живко Колев  Изпълнител: 9-годишната певица и флейтистка София Иванова от Варна. Видеото на песента е заснето в Варна и Аладжа манастир, а беквокалите се изпълняват от самата Янка Рупкина, която във видеото е в ролята на баба на малката София. 6.”Мечта”   Музика: Лилия Александрова  Текст: Светла Радкова  Аранжимент: Мирослав Маринов  Изпълнител: песента и забавният видеоклип, сниман в Кюстендил, сприятелиха децата от 2 вокални групи – „Смехоранчета” от София и „Калпазани”от Кюстендил. 7.”На плажа”  Музика: Георги Джилянов  Текст: Борислав Ганчев и Георги Джилянов  Аранжимент: Георги Цветков  Изпълнител: Артистичният 8-годишен Мартин Сиромахов от Русе дава в песента решение на проблема на заетите със себе си родители и детето, търсещо тяхното внимание. Приказният плаж, на който е заснето видеото, е в родна Шабла, а не на Бахамите. 8.”Опит”   Музика: Даниела Владимирова  Текст: Дарина Цветкова  Аранжимент: Георги Цветков  Изпълнители: песента събра три от най-малки изпълнителки от националното прослушване – Ралица Младенова от Лом, Ивет Румянова от Монтана и Виктория Пощарова от Шумен. Видеото с трите 5-6 годишни красавици е заснето в градския парк на Велико Търново. 9.”Пак съм на море”   Музика и текст: Невена Кичукова  Аранжимент: Светлин Стайков  Изпълнител: Грациела Иванова от Стражица. Видеото е заснето на градския плаж в Каварна, а Грациела, която живее в Амстердам, е представителка на българчетата в чужбина. 10.”Слънце и звезди”   Музика и текст: Биляна Ангелова  Аранжимент: Алекс Нушев.  Изпълнител: песента за първите пеперуди в корема на тийнейджърите събра в дует талантливите Валя Нушева и Камен Костадинов на 11 г. от София. Валя и Комен натрупаха опит като дует и вече имат няколко награди от конкурси за изпълнение. Видеото към песента е снимано до красиво езеро в Южния парк в София. 11.”Слънчевото зайче”   Музика: Асен Драгнев  Текст: Петър Писарски  Аранжимент: Асен Драгнев и Петър Писарски  Изпълнител: слънчевата Палома Иванова от София, а видеото е заснето в парка на Зона Б-5 в София и на черноморския бряг. 12.”Торбичка добрина”   Музика и текст: Наталия Делионова  Аранжимент: Кирил Еренов  Изпълнител: Лора Ходжева от София и ДВГ ”Детски смях” от Монтана. Видеото на песента, учеща децата да бъдат добри и щедри, е заснето на брега на язовир Огоста. 13.”Учителко любима”   Музика, текст и аранжимент: Чавдар Коцев  Изпълнител: сборна вокална формация на деца от София, Божурище, Пожарево, и Елин Пелин. Видеото е заснето в класната стая на софийско училище, а учителката в песента е преподавател в същото школо.  14.”Чуден знак”  Музика и аранжимент: Светослав Лобошки  Текст: Христина Димова  Изпълнители: песента за приятелството събра и сприятели две чудесни певици – Александра Георгиева от Бургас и Александрина Механджийска от Благоевград. Клипът на песента е заснет в красивите околности на Благоевград. Композиторът Вячеслав Кушев:  Галаконцертът ще бъде истински празник на музиката и таланта – Господин Кушев, с какво „ДЕТСКАТА МЕЛОДИЯ” е по-различна от останалите детски музикални фестивали?  – Фестивалът „Детска мелодия” е един амбициозен първи опит на организаторите му да излязат от шаблона на десетките други конкурси в страната. Като начало те се фокусират върху представянето на българската авторска песен за деца и младежи със своите образователни и музикантски качества. След ликвидирането на „Сладкопойна чучулига” в Бургас от години в България такъв фестивал няма, а именно – изцяло композиторски! Прави впечатление изключителното старание при подбора на изпълнителите на песните – солисти и групи от цялата страна. – Каква е целта на този фестивал? Защо хората трябва да дойдат и да го видят и слушат?  „Детската мелодия” има реално измерение – налагането на наистина добри детски песни в публичното пространство без каквато и да е комерсиална цел, всичко в името добрата българска песен с наистина адекватно за възрастта на децата съдържание. В този смисъл това събитие поставя сериозна заявка в ренесанса на този жанр в света на подрастващите, един правилен ориентир за стойностност и професионализъм.  Освен това галаконцертът ще бъде истински празник на музиката и таланта! Заповядайте и чуйте най-добрите детски песни за 2018 година!", "date": "2019.03.19", "title": " 14 песни са финалистите в Детската мелодия на годината\t\t\t"}
{"url": "https://trud.bg/%d0%bd%d0%b5-%d1%85%d0%b0%d0%bf%d0%be%d0%b2%d0%b5-%d0%b0-%d1%85%d0%b0%d0%bf%d0%ba%d0%b8-%d1%81%d1%80%d0%b5%d1%89%d1%83-%d0%b1%d0%b5%d0%b7%d0%bf%d0%be%d0%ba%d0%be%d0%b9%d1%81%d1%82%d0%b2%d0%be-%d0%b8/", "text": "Червата са обкръжени от мрежа нервни влакна, които се състоят от около 100 млн. неврона. Те се съединяват с главния мозък с помощта на блуждаещия нерв – най-дългия в организма, който започва от върха на мозъчния ствол и минава през цялото тяло. Храносмилателната система произвежда невротрансмитери – химикали, излъчвани от невроните, чиято цел е преминаване на импулсите през цялата нервна система. Милиарди невротрансмитерни молекули работят непрекъснато за поддържане функцията на мозъка и имат пряк ефект както върху физическите, така и върху психологическите функции на тялото, между които апетит, настроение, сън, сърдечна дейност, дишане, концентрация и др. Някои бактерии от стомашно-чревната система имат специфичен ефект върху т.нар. състояние „чувствам се добре” и имат директен ефект върху специални мозъчни рецептори. Точно тяхното понижаване води до психични заболявания, напр. хронична депресия. Всички знаят, че недостатъкът на серотонин, хормона на щастието, предизвиква депресия. Малцина обаче са наясно, че 90% от този мозъчен невротрансмитер се произвеждат в храносмилателната система! В научните експерименти намаляването на количеството чревни бактерии променя поведението на животните. При плъхове, отглеждани в стерилни условия, се наблюдава тревога, която започва да намалява при заселването на бифидо- и лактобактерии (т.нар. пробиотици), които живеят и в нашите черва. Изследвания на тези бактерии при хора показват, че след 30-дневен курс започват да отшумяват признаците на депресия и безпокойство. Освен „добрите” невротрансмитери, в червата се съдържат и „лоши” – адреналин, допамин, които при стрес се отделят в големи количества, предизвиква се размножаването на вредни бактерии и това води до развитието на инфекции. Точно затова можем да се разболеем от стреса! Правилното хранене може да регулира баланса на чревните бактерии чрез добавяне на пробиотици и пребиотици. За по-продължителен ефект обаче най-добре е да се ядат продукти, които ги съдържат. Най-добрите източници на пробиотици са киселото мляко, кефирът, киселото зеле, киселите краставички. Пребиотиците са несмилаеми хранителни компоненти, които са добра среда за размножаването на полезните бактерии. Тези целулозни олигозахаридни вещества в най-големи количества се срещат в растителната храна, най-вече в лука, чесъна, артишока, цикорията, морковите, бананите, кокосовия орех. Някои пребиотици дори убиват „лошите” бактерии. Към тях се отнасят растенията от семейство Кръстоцветни – зеле, броколи, аспержи, карфиол.  Полезно е към натуралните пробиотици да се добавят източници на ненаситени мастни киселини, например морски продукти.  Употребата на месо осигурява на организма аминокиселината триптофан, необходима за синтеза на серотонин.", "date": "2019.03.19", "title": " Не хапове, а хапки срещу безпокойство и стрес\t\t\t"}
{"url": "https://trud.bg/%d0%b7%d0%b8%d0%b4%d0%b0%d0%bd-%d0%bf%d1%80%d0%b0%d0%b2%d0%b8-%d0%bf%d0%be%d0%b4%d0%b3%d0%be%d1%82%d0%be%d0%b2%d0%ba%d0%b0-%d0%b2-%d0%bf%d0%b0%d1%83%d0%b7%d0%b0%d1%82%d0%b0/", "text": "Зинедин Зидан, наставникът на „Реал“ (Мадрид), ще проведе мини подготовка в паузата на първенството. Френският специалист, завърнал се след фиаското с Хулен Лопетеги и Сантиаго Солари, има идея да повиши физическата подготовка на част от играчите, които не са получи повиквателни. Сред тях са Иско, Марсело, Карим Бензема, Начо, Мариано, Брахим Диас и Алваро Ордисола. Изброените ще се подготвят под зоркото око на Антонио Пинтус, фитнес треньор на „белия балет“. Успоредно с това Зидан се надява и част от контузените да се възстановят, за да бъдат на линия за заключителната част от надпреварата в Ла Лига.", "date": "2019.03.19", "title": " Зидан прави подготовка в паузата"}
{"url": "https://trud.bg/%d0%bc%d0%be%d1%80%d0%b0%d0%b5%d1%88-%d0%bf%d1%80%d0%b5%d0%b4-%d0%b4%d0%b5%d0%b1%d1%8e%d1%82-%d0%b7%d0%b0-%d1%83%d0%ba%d1%80%d0%b0%d0%b9%d0%bd%d0%b0/", "text": "Жуниор Мораеш, бившият играч на ЦСКА, вече е национал на Украйна. Само преди дни той получи гражданство и веднага след това селекционерът Андрей Шевченко му изпрати повиквателна. Бразилецът, играл на „Българска армия“ през сезон 2011/2012, вече направи първа тренировка с „жълто-сините“. Играчът на „Шахтьор“ (Донецк) е в Украйна от 6 години и игра последователно за „Металург“, „Динамо“ (Киев), а за кратко и в китайския „Тяндзин“.", "date": "2019.03.19", "title": " Мораеш пред дебют за Украйна\t\t\t"}
{"url": "https://trud.bg/%d0%b1%d1%81%d0%bf-%d0%bf%d1%80%d0%b0%d1%89%d0%b0-%d0%bd%d0%b0-%d0%ba%d1%81-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d0%b7%d0%b0/", "text": "БСП внася жалба в Конституционния съд във връзка с ограничаване правото на свобода на словото. На 20 март в 11:00 часа, водачът на листата на БСП за европейските избори и говорител на ПГ на „БСП за България“ Елена Йончева и представители на ръководството на партията и парламентарната група ще внесат жалба в Конституционния съд във връзка с промените в Закона за защита на личните данни, които ограничават правото на свобода на словото, съобиха от пресцентъра на левицата.", "date": "2019.03.19", "title": " БСП праща в Конституционния съд промените в Закона за защита на личните данни"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%b8%d0%b2%d0%b0%d0%b9%d0%bb%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b8%d0%ba%d0%be%d0%b9-%d0%bd%d0%b5-%d0%bc%d0%be%d0%b6/", "text": "Добро представяне в техничните дисциплини остава основната цел пред Алберт Попов. Това обяви треньорът му Ивайло Борисов, който бе определен за №1 в анкетата на пресклуб „България“ за януари, след като получи 16 от 19 гласа.  „Тези резултати не са постигнати от днес за утре, зад тях стои дългогодишен труд, който сега се отплаща – заяви треньорът. – Алберт се готви за слалома и гигантския слалом, а във всяка от дисциплини се състезава със скиори, които са се специализирали само в една. Или поне 70-80 процента от тях. Днес е невъзможно някой да кара във всичките.“  Борисов разкри, че има голяма вероятност Попов да проведе лятна подготовка в Аржентина или Нова Зеландия с отбора на Германия.  „Но нека първо те да обявят програмата си и тогава ние ще вземем нашето решение“, добави треньорът.", "date": "2019.03.19", "title": " Треньорът Ивайло Борисов: Никой не може да кара във всички дисциплини"}
{"url": "https://trud.bg/%d0%b5%d1%84%d0%b5%d0%ba%d1%82%d0%b8%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%bf%d0%be%d0%bb%d1%83%d1%87%d0%b8-%d1%81%d0%bb%d0%b8%d0%b2%d0%b5%d0%bd%d0%b5%d1%86-%d0%b7%d0%b0/", "text": "Ефективна присъда от 2 г. и 8 м. затвор наложи Окръжният съд в Сливен на К.Г. за това, че на 28 юли м.г., на бул.“Банско шосе“ в града е причинил по непредпазливост смъртта на 29-годишен мъж и средни телесни повреди на 45-годишен мъж и 13-годишно дете, съобщиха от обвинението. Подсъдимият е управлявал лек автомобил „Ауди А4“. Нарушил е правилата за движение по пътищата, като се е движил със скорост от 117 км/час при разрешена от 70 км/час. При наличие на двойна непрекъсната линия на маркировката е навлязъл в насрещната лента за движение, въпреки забраната да я пресича, предприел е изпреварване и е предизвикал катастрофа с насрещно движещ се таксиметров автомобил. Загиналият е пътувал в колата на подсъдимия, ранените – в таксито. Окръжният съд е лишил К.Г. и от правоуправление за срок от 4 години. Присъдата е наложена по реда на съкратеното съдебно следствие. Може да бъде обжалвана пред Апелативния съд в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Ефективна присъда получи сливенец за катастрофа със загинал и двама ранени"}
{"url": "https://trud.bg/%d1%85%d1%80%d0%b8%d1%81%d1%82%d0%b8%d0%bd%d0%b0-%d1%88%d0%be%d0%bf%d0%be%d0%b2%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb%d1%8a%d1%82-blagoevgrad-bluesjazz%d0%b5/", "text": "Световноизвестни изпълнители, много изненади, емоции и добра музика очакват жителите и гостите на Благоевград. Това стана ясно по време на пресконференция по повод поредното издание на международния фестивал. „Това е музикално събитие, което през последните 5 години стана особено ценно за всички нас и аз много се радвам, че тази година успяхме да го надградим с още една вечер. Със сигурност ценителите на музиката ще бъдат доволни от програмата. Това е единственият по рода си фестивал у нас. Уникални сме, защото съчетаваме блус и джаза на едно място, а тази година новото е, че имаме и една класическа вечер, с която на 28 март ще открием фестивала в ДТ „Никола Вапцаров“. Там ще бъде първата вечер, а останалите две вечери ще са в парк „Македония”, зала „Орфей”. Това е петото юбилейно издание – пет години, в които усетихме правилно пулса на публиката и вече знаем какво иска. Тя пък знае, че ние ще предложим нещо качествено и хубаво. Взаимната ни връзка е добра“, каза зам.-кметът Христина Шопова, съобщиха от пресцентъра на общината. Васко Кръпката, който е артистичен директор на фестивала, подчерта, че в Благоевград се случват все повече хубави неща. „Изключително съм горд и щастлив, че имам възможност да участвам в този фестивал. Програмата е пълна със световни имена отново“, подчерта Васко Кръпката. „Това е парад на световния блус и джаз“, каза диригентът на Биг бенд- Благоевград – Борис Янев. „Нивото е изключително високо. Тази година публиката ще има възможност да наблюдава в първата фестивална вечер оркестъра на Камерна опера. Става въпрос за струнна формация, която ще акомпанира на джаз изпълнители, което е наистина уникално“, допълни той. Фестивалът започва на 28 март в ДТ „Никола Вапцаров“ с класическа вечер. На 29 и 30 март музикалните вечери ще се проведат в зала „Орфей“ парк „Македония“, където ще звучи блус и джаз. По време на юбилейното V издание ще чуем звезди като Деян Гаврич, гост- солистът, който ще излезе на сцената с Камерна опера-Благоевград и композиторката Драгана Йованович, маестро Алекс Зографов, тенорът Бойко Цветанов и Стоян Бончев. На сцената ще се качат и музикантите от „Подуене блус бенд“ и Васко Кръпката, които от сцената в Благоевград ще дадат началото на националното си турне по повод 30-годишния си творчески юбилей. Другите звезди, които ще зарадват публиката в Благоевград, са блусменът на Америка – Guy Davi, световноизвестният кавалджия Теодосий Спасов и виртуозът на китарата от Македония – Влатко Стефановски, триото на Живко Петров, великолепната Хилда Казасян, в дует с Христо Йоцов и Биг Бенд-Благоевград.", "date": "2019.03.19", "title": " Христина Шопова: Фестивалът “Blagoevgrad Blues&Jazz”е уникален, съчетава блус и джаз"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d1%82%d0%b5-%d0%be%d1%82-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89-%d0%b2-%d1%80%d1%83%d1%81%d0%b5-%d0%be%d1%82%d1%82%d0%b5%d0%b3%d0%bb/", "text": "След среща с д-р Бойко Пенков – зам.-министър на здравеопазването, медиците от Спешна помощ в Русе  . И последните 21 души от първоначално подалите заявления за напускане общо 44 служители ще оттеглят заявленията си, стана ясно след срещата. Пенков обясни, че на срещата са били поставено много проблеми. Един от основните е преминаването на служителите на ЦСМП в Русе на седемчасов работен ден. Пенков ги уведомил, че новият директор на Спешна помощ в града д-р Иванка Маринова работи по този въпрос, като най-късно до две седмици заповедта ще е факт и от 1 май ще влезе в сила. Заместник-министърът обясни, че вторият проблем е с ограниченията в извънредния труд, който може да бъде полаган, предаде БТА. Той заяви, че ще бъдат намерени добри практики, за да може служителите да получават пари за всеки изработен час. За увеличението на заплатите той обясни, че в последните три години заплатите в Спешна помощ са увеличавани всяка година с по 10%. Относно исканията за спешни мерки срещу агресията към медиците, Пенков коментира, че Министерството на здравеопазването е в много тясно сътрудничество с прокуратурата и с МВР, като се търсят начини, за да се ограничат до минимум подобни случаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Медиците от Спешна помощ в Русе оттеглят заявленията си за напускане"}
{"url": "https://trud.bg/%d0%bc%d0%b8%d1%81-%d0%b2%d1%81%d0%b5%d0%bb%d0%b5%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%87%d0%b0%d0%ba%d0%b0-%d0%b1%d0%b5%d0%b1%d0%b5-%d0%be%d1%82-%d0%bd%d0%b0%d1%86/", "text": "Футболният национал Георги Костадинов и носителката на титлите „Мис Вселена България“ и „Мис Футбол“ Радост Тодорова са в очакване на първото си дете. За щастливата новина съобщи красивата брюнетка, качвайки снимка в социалните мрежи, съобщават от БТА. На кадъра играчът на „Арсенал“ (Тула) е прегърнал Тодорова, а дясната му ръка е върху коремчето й. Манекенката и 28-годишният футболист са заедно от около две години. Двамата разкриха връзката си, след като той напусна „Левски“ и замина за Израел. Тя го последва там, а след това и в Русия. Радостина Тодорова представи България на конкурса „Мис Вселена“ през 2015 година. Тогава водещият обърка името на победителката и първоначално обяви, че короната е спечелена от колумбийката Ариадна Аревало. Реалната „Мис Вселена“, чието име бе обявено по-късно, се обърка от ситуацията и се колебаеше дали да тръгне към короната. Тогава Радостина поощри филипинката Пиа Алонско Вуцбах да поеме славата си и клипчето с нейния мил жест обиколи света.", "date": "2019.03.19", "title": " „Мис Вселена България“ чака бебе от национала Георги Костадинов"}
{"url": "https://trud.bg/39-%d1%85%d0%b8%d0%bb%d1%8f%d0%b4%d0%b8-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%b0-%d1%87%d0%b8%d0%b8%d1%82%d0%be-%d0%b4%d0%b5%d1%86%d0%b0-%d0%bd%d0%b5-%d1%85%d0%be%d0%b4%d1%8f%d1%82/", "text": "39 хиляди семейства са санкционирани през миналата година за това, че децата им не са посещавали училище. Това заяви социалният министър Бисер Петков на брифинга на, който от ГЕРБ обвиха, че внасят законодателни промени, предвиждащи спиране на семейните помощи за дете, ако то не посещава редовно училище. Според министърът обаче, предвиденият в закона санкциониращ механизъм действа, но в недостатъчна степен. „За миналата 2018 г. 39, 391 семейства са санкционирани по този начин. Броят им е с около 3000 повече от този през 2017 г.“, каза Бисер Петков. От ГЕРБ предлагат еднократната помощ за семейства, чиито деца тръгват на училище, да се изплаща на две части. Бисер Петков уточни, че идеята е първата част да се изплати в началото на учебната година, а втората в началото на втория срок при положение, че детето продължава да посещава училище. Достъпът до месечни помощи и социални помощи и техния размер да зависи от посещението на училищните и предучилищните форми на образование, предлагат още управляващите. Прекратените и спрените помощи пък ще бъдат използвани за цели, свързани с насърчаване на развитието и обучението на децата.", "date": "2019.03.19", "title": " 39 хиляди семейства, чиито деца не ходят на училище, са санкционирани"}
{"url": "https://trud.bg/%d0%b4%d0%bd%d0%b5%d0%b2%d0%bd%d0%b8%d1%86%d0%b8-%d0%bd%d0%b0-%d0%bf%d1%8a%d1%80%d0%b2%d0%b8%d1%82%d0%b5-%d0%b7%d0%b0%d0%ba%d0%be%d0%bd%d0%be%d1%82%d0%b2%d0%be%d1%80%d1%86%d0%b8-%d0%bf%d0%be%d0%ba/", "text": "Дневници на първите законотворци в Следосвобожденска България ще бъдат показани в уникална изложба, която ще бъде открита във Велико Търново навръх празника на града – 22 март. Документите са част от фонда на Читалище „Надежда – 1869“, а експозицията е по повод навършването на век и половина от основаването на културното средище. Пред жителите и гостите на града ще оживеят дискусиите и дебатите на българските първенци, положили основите на държавността в края на XIX и началото на XX век. Изложбата ще бъде открита във фоайето на читалището на 22 март. Това съобщи председателят на читалищното настоятелство арх. Донка Колева. В архива на библиотеката на Читалище „Надежда“ се пазят над 150 тома дневници, водени както от Народното събрание, така и от заседанията на три Велики народни събрания. С пъстра програма и разнообразни събития ще бъде отбелязана 150-годишнината на културната институция, посочи арх. Колева. Честванията са под патронажа на кмета на Велико Търново Даниел Панов, а освен него, в организационния инициативен комитет влизат още ректорите на двата университета – проф. Христо Боднжолов /ВТУ „Св. св. Кирил и Методий“/ и бриг. ген. Пламен Богданов /НВУ „Васил Левски“, председателят на Съюза на народните читалища Николай Дойнов. „Програмата показва, че първото търновско читалище е пазител на българската държавна и духовна традиция, популяризира съхраняваните в него културни ценности, културната дейност и работата с деца, подкрепени от общината, и сътрудничеството му с културните институции в града – библиотека, театър, музей и художествена галерия“, коментира Донка Колева.  На 19 април ръководителят на клуба по изкуства към читалището – д-р Николай Христов, ще представи изложба с акварели. В края на май ще бъде открита експозицията „В началото бе Надежда”, която включва първите картини, дарени от читалището на градската художествена галерия. Кулминацията е на 7 юни – датата на създаване на НЧ „Надежда – 1869“. В салона на сградата Клубът по битова култура „Седянка” ще демонстрира богатството на българското ръкоделие. Веднага след това ще бъде даден старт на Национална конференция „Читалището 19 – 21 век. Аспекти за неговото бъдеще и за връзката му със съвременното медиократично общество”. Изложбата „Книжни съкровища“ ще покаже уникални старопечатни книги от фонда на институцията, както и издания, предоставени от други читалища в страната и от Регионалната библиотека „Петко Р. Славейков”. Вечерта е празничният концерт „Надежда и приятели”, в рамките на който ще бъдат почетени дългогодишни културни дейци. В края на септември ще се проведе изложба спектакъл „Театърът Надежда”, организиран съвместно с МДТ „Константин Кисимов“. Същата вечер ще бъде представен и проект за реставрация и адаптация на най-старата театрална сцена у нас.", "date": "2019.03.19", "title": " Дневници на първите законотворци показват във Велико Търново навръх 22 март\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b7%d0%b0-%d0%bd%d0%be%d0%b2%d0%b0%d1%82%d0%b0-%d1%81%d0%b8-%d0%b8%d0%bc%d0%be%d1%82%d0%bd%d0%b0-%d1%81%d0%b4%d0%b5%d0%bb%d0%ba%d0%b0-%d0%b4%d0%be/", "text": "Председателят на ПГ на ГЕРБ Цветан Цветанов даде обяснение в парламента за апартамента с асансьор, за който медии писаха, че е купен на занижени цени в столичния квартал „Изток“. „Мога да заявя категорично, че тези две жилища, които имам в района, в който живеех до миналата година, е същият район, в който съм направил размяна със сегашното жилище, в което живея“, каза Цветанов. „Разликата е, че двата имота замених за един. Добавих и платих 100 000 лева, които са с кредит и от спестявания. Всичко това е документирано в нотариалния акт, който е подписан 2018 г. Тази година в срока, който е предвиден за всяко едно длъжностно лице, ще бъде упоменато и в годишната декларация, която трябва да попълня“, поясни той. „Няма нищо, което да не съответства. Подобрен въпрос ми зададоха точно преди четири години, тогава цялостно обясних процеса в българския парламент“, заяви председателят на ПГ на ГЕРБ. „Апартамент, закупен 64 година, закупен от родителите моята съпруга, те го прехвърлиха на нея поради напреднала възраст, за да може да си запазят правото на основно жилище за тях. Имах 1/6 от апартамент от това, че баща ми беше починал преди 20 години, той бе в Надежда. В края на миналата година прехвърлих този наследствен дял на моя брат безвъзмездно, защото ми омръзна да се обяснявам в публичното пространство за шест апартамента и за какви ли не щуротии. Мога да ви кажа, че в апартамент, в който съм живял от 73 година, е прехвърлен от моите родители през 1991 година. Това е което съм имал. А родителите на моята съпругата след 64 година единственият недвижим имот, които са купили е бил 62 квадрата. Той сега е на моята голяма дъщеря, което стана 2003 година“, заяви категорично Цветанов. „Сега в момента имаме само два апартамента. Единият е този, в който живеем, а другият е с право на владеене на родителят на съпругата ми, защото тъщата почина преди три години и това е негово жилище, което той си го ползва, но то е дарено на моята съпруга. Този, в който живеем сега, е разменен за тези два апартамент, в които живеех до лятото на 2018 г. Направихме замяна. Като разликата на квадратурата на тези два апартамент е 39 квадратни метра, които доплатих с тези 100 000 лева. Всичко е направено по банков път. Няма нищо от което да се притеснявам. Всичко, което съм извършил съм го направил съгласно българското законодателство“, коментира още председателят на ПГ на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.19", "title": " Цветанов за новата си имотна сделка: Доплатих 100 хил. лв. за 39 кв. м повече в същия район"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80%d0%bd%d0%b0-%d0%bf%d0%bb%d0%be%d1%89%d0%b0%d0%b4%d0%ba%d0%b0-%d0%ba%d1%80%d0%b0%d0%b9-%d1%81%d0%b8/", "text": "Подписани са договорите за строителен надзор при проектирането и строителството на тунел „Железница“ на АМ „Струма“, както и за пътните участъци непосредствено преди и след съоръжението. Проектът ще се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г. Строителният надзор при проектирането и изпълнението на строително-монтажните работи на тунел „Железница“ (от км 366+720 до км 369+000) ще се изпълнява от „План Инвест Железница“ ДЗЗД. В обединението участват: „ПЛАН ИНВЕСТ ПЛОВДИВ“, „ИНФРА ПРОЕКТ КОНСУЛТ“ ЕООД, „Аскос 03“ ЕООД, „СЪРЧ КОРПОРЕЙШЪН СРЛ“. Стойността на договора е 4 793 328.00 лв. с ДДС. Тунелът ще бъде с две отделни тръби за движение в посока. Дължината на всяка тръба ще е около 2 км. Съоръжението ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика и т. н. Ще бъде изграден и обслужващ тунелен път при южния портал на тунела откъм Симитли, площадка за хеликоптер, два моста над Суха река, които са съответно 132 м и 24 м, подпорна стена и др. Строителният надзор на отсечката преди тунел „Железница“ в посока София – Кулата (от км 366+000 до км 366+720) е възложен на ДЗЗД „ТЕС Консулт“, в което са: „СТРОЛ 1000“ АД, ТРИ-ЕС“ ЕООД и „ЕКСПЕРТ ДЕСИЖЪНС“ ООД. Техният договор е за 719 739.6 лв. с ДДС. Участъкът е с дължина 720 м. Включва и обслужващ тунелен път при северния портал и мостово съоръжение с обща дължина 620 м. Консултантската услуга при проектирането и строителството на отсечката след тунел „Железница“ (от км 369+000 до км 370+400) ще бъде изпълнена от ДЗЗД „ПЪТКОНСУЛТ 2000-КОНСУЛТ 64“, в което са: „ПЪТКОНСУЛТ 2000“ ЕООД и „КОНСУЛТ 64“ ООД. Техният договор е за 558 266.40 лв. с ДДС. Този автомагистрален участък е с дължина 1,4 км и включва още изграждането на селскостопански подлез, подпорна и укрепителна стена, отводнителни съоръжения, изграждане и реконструкция на инженерни мрежи и др.  ", "date": "2019.03.19", "title": " Строят хеликоптерна площадка край Симитли по трасето на АМ „Струма“\t\t\t"}
{"url": "https://trud.bg/%d0%b0%d1%81%d0%b5%d0%bd-%d0%b3%d0%b0%d0%b3%d0%b0%d1%83%d0%b7%d0%be%d0%b2-%d0%b1%d1%81%d0%bf-%d1%81%d0%bb%d0%b8%d0%b2%d0%b5%d0%bd-%d0%be%d0%b1%d0%b2%d1%8a%d1%80%d0%b7%d0%b2%d0%b0%d0%bc%d0%b5-%d0%b5/", "text": "„Ние определено обвързваме евентуалното спечелване на изборите за европейски парламент, от БСП, с провеждането на предсрочни парламентарни избори“, заяви областният лидер на БСП-Сливен Асен Гагаузов. Според данните на извършено наскоро социологическо проучване електоратът на партията е изключително мобилизиран, допълни той. „По номинации Елена Йончева, макар и с малко, води пред Сергей Станишев. По време на дебата на Националния съвет имаше и такива, които казаха, че не си представят листата на БСП без Станишев. Няма задължително изискване лидерът на ПЕС да е в листата, но е проява на добра политическа култура. Лично аз мисля, че няма да има проблем Станишев да е втори, най-много – трети в подреждането на листата. Той е опитен политик, ще си направи анализ и ще започне сериозна работа по провеждането на евроизборите. Той е международник, на „ти“ с почти всички ръководители в европейските структури. Така че би било много полезно да е отново евродепутат от нашата партия и мисля, че това ще се случи“, каза Гагаузов. В областната организация на БСП са номинирани 24 имена за европейски депутати. Номинациите от структурите в страната общо са над 300. Най-много – по 200 и над 200 номинации, имат Сергей Станишев, Елена Йончева и Деница Златева. Около 150 души от предложените пък имали само по една номинация, съобщи областният лидер на БСП. Листата ще с8тане известна в началото на април, като 6 от 17-те кандидати в нея ще са представители на коалиционните партньори на БСП и от гражданската квота.", "date": "2019.03.19", "title": " Асен Гагаузов, БСП-Сливен: Обвързваме евентуалното спечелване на евроизборите с предсрочни избори за НС"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-%d1%82%d1%80%d0%b8%d0%bc%d0%b0-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d0%bb%d0%b8-%d0%bf%d0%be%d0%b6%d0%b0%d1%80%d0%b8-%d0%b2/", "text": "Огнеборци от Шуменско съставиха три акта на нарушители, предизвикали пожари. Санкцията може да бъде от 200 до 2 000 лв. Първият акт е съставен на 67-годишен жител на град Нови пазар, защото малко след 11 часа в понеделник запалил сухи треви край язовир. Служители на РСПБЗН-Нови пазар реагирали на сигнал за огъня и като пристигнали на мястото спряли разпространението му с 2 тона вода. На място бил установен въпросния пенсионер на 67 г., който запалил огъня, за да изгори суха растителност, но пламъкът се прехвърлил безконтролно. Още един акт е бил съставен от новопазарските огнеборци за горене на гуми в дворно място на ул.“Генерал Столетов“ в града на 16 март. Акт е бил съставен и на 45-годишерн мъж от село Ивански, община Шумен, защото на 14 март около 20 часа запалил пожар в сухи треви близо до село Дибич. Миналата седмица в Шумен извънредно заседава щаба по бедствия заради лавината от пожари – над 80 за десетина дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Глобяват трима, предизвикали пожари в Шуменско"}
{"url": "https://trud.bg/%d0%b5%d1%81-%d0%bf%d1%80%d0%b8%d0%b5-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%b8-%d0%bc%d0%b5%d1%80%d0%ba%d0%b8-%d0%bf%d1%80%d0%b8-%d0%b1%d1%80%d0%b5%d0%ba%d0%b7%d0%b8%d1%82-%d0%b1/", "text": "Държавите-членки на ЕС, финализираха серия от извънредни мерки, за да минимизират проблемите, които биха възникнали при Брекзит без сделка в области като транспорта, риболова, социалните плащания и програмата за образователен обмен „Еразъм“. Новите мерки имат за цел да гарантират социалните права на гражданите от ЕС във Великобритания, както и на гражданите на Великобритания в ЕС. Такива са например правата на реципрочно здравно обслужване и изплащането на пенсии, съобщи БТА. Те ще гарантират и „базова авиотранспортна свързаност“ и ще позволят основните превози на стоки и пътници с шосеен транспорт да продължат, както заявява ЕС. Мерките ще направят по-лесно за плавателните съдове от съюза да продължат на реципрочна основа да ловят риба в британски води, дори и в случай че няма споразумение. Предвиждат се и компенсации за засегнатите рибари. Според новите извънредни правила студенти от ЕС и Великобритания, които в момента посещават чужд университет по програмата за образователен обмен „Еразъм“, ще могат да довършат обучението си след Брекзит. Мерките влизат в сила в деня, след като Великобритания напусне ЕС при вариант без сделка.", "date": "2019.03.19", "title": " ЕС прие извънредни мерки при Брекзит без споразумение"}
{"url": "https://trud.bg/%d0%ba%d1%80%d0%b0%d0%b9%d0%bc%d0%be%d1%80%d0%b8%d0%b5-%d1%81-%d0%ba%d1%80%d0%b0%d0%b9%d0%b1%d1%80%d0%b5%d0%b6%d0%bd%d0%b0-%d0%b0%d0%bb%d0%b5%d1%8f-%d0%b8-%d0%bb%d0%be%d0%b4%d0%ba%d0%be%d1%81%d1%82/", "text": "Бургаският квартал „Крайморие“ ще има своя грайбрпежна алея и лодкостоянка за рибарите. С лодкостоянката ще се постигне двоен ефект – сигурност и комфорт за рибарите и техните малки плавателни съдове, а съоръжението ще се превърне и в допълнителна атракция за туристите, които ежегодно посещават красивия морски квартал на Бургас. Общинските геодезисти са изчислили точното местоположение и са трасирали бъдещата крайбрежна алея, която ще мине между кварталния плаж на „Крайморие“ и частните терени в близост до него. На това място множество имоти са възстановени на собственици като бивши ниви. Това е станало в такива граници, че частната собственост свършваше на самия плаж. В защита на обществения интерес, Община Бургас отне от цялата редица крайбрежни имоти до ¼ от тяхната квадратура, създавайки възможност за оформяне на зелен буфер с алея между тях и пясъчната ивица. Наложи се тя да защити своята позиция дори в съда. Община Бургас благодари на онези собственици, които съдействаха доброволно, осъзнавайки, че това е най-правилното и общественополезно решение. Тъй като много от частните стопани се възползваха от възможността да строят в своите имоти, Община Бургас ще изчака с приключването на тежката работа, преди да реализира алеята в цялостен вид. Тя ще е споделена и ще осигури комфортен достъп за жителите и гостите на квартала до красивия му плаж.", "date": "2019.03.19", "title": " Крайморие с крайбрежна алея и лодкостоянка"}
{"url": "https://trud.bg/%d1%81%d0%b0%d0%b4%d1%8f%d1%82-200-%d0%b4%d1%80%d1%8a%d0%b2%d1%87%d0%b5%d1%82%d0%b0-%d0%b2-%d1%88%d1%83%d0%bc%d0%b5%d0%bd/", "text": "Започна засаждането на новит дръвчета в Шумен. Общо на 200 фиданки от видовете ясен, шестил, липа, кедър, лириодендрон, магнолия, ела, бреза, върба и други ще бъдат засадени от общинското предприятие „Паркове и обредна дейност“, съобщават от общината. През миналата седмица приключи залесяването по ул. „Съединение“ пред СУ „Панайот Волов“ на няколко от предвидените места, останали незавършени от миналата година. От вторник работниците копаят дупки и засаждат в района на МБАЛ-Шумен. До края на тази седмица ще бъдат засадени нови дървета по бул. „Славянски“ и района на бившата бензиностанция на ул. „Цар Освободител“ близо до ДКЦ 1. Освен на дръвчета, е предвидено засаждането и на 4 000 храсти от вида дървовидна ружа, рози, спирея и птиче грозде в паркове и в близост до детски площадки. На по-късен етап, в края на април, в града ще за почне и обновяване на градинките – есенните и пролетните цветя ще се заменят с летни видове, съобщават от кметството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Садят 200 дръвчета в Шумен"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%b8%d0%b7%d0%bf%d0%b0%d0%b4%d0%bd%d0%b0-%d0%b2-%d0%bc%d0%be%d0%b7%d1%8a%d1%87%d0%bd%d0%b0-%d1%81%d0%bc%d1%8a%d1%80%d1%82/", "text": "72- годишен мъж, изпаднал в мозъчна смърт в Реанимацията на областната болница във Велико Търново и стана донор на черен дроб. Той е и бил приет в интензивното отделение на лечебницата в неделя с тежък мозъчен кръвоизлив. Въпреки усилията на лекарите, в понеделник е изпаднал в мозъчна смърт. В този изключително труден момент, близките му са взели благородното решение да дарят органите му и по този начин да бъдат спасени други човешки животи. Рано във вторник сутринта екип на ВМА беше транспортиран със самолет C-27J „Spartan“ от транспортна авиогрупа Враждебна на Военновъздушните сили до летището в Горна Оряховица. Експлантацията на органите беше извършена в МОБАЛ „Д-р Стефан Черкезов“ – Велико Търново. Трансплантацията на черния дроб, продължи 5 часа и беше извършена във Военномединската академия в София от екипа на проф. д-р Никола Владов, д.м.н., ръководител на Клиника по чернодробно-панкреатична хирургия и трансплантология. Проф. д-р Владов, заяви, че в момента реципиента е в добро състояние. Екипът на ВМА благодари и на колегите си от Великотърновската болница за доброто сътрудничество, както и на екипите на Военновъздушните сили за бързата и своевременна реакция във всяка донорска ситуация. От началото на 2019 година, това е първа успешно реализирана донорска ситуация в България. От своя страна координаторите по донорство за област Велико Търново, д-р Сибила Маринова и д-р Ваня Лъчезарова, както и ръководството на МОБАЛ „Д-р Стефан Черкезов“, благодарят на близките на 72- годишния мъж, които въпреки тежката загуба, взеха решение за донорство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Възрастен мъж изпадна в мозъчна смърт и стана донор на черен дроб"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%bd%d0%be%d0%b2%d0%b8%d1%82%d0%b5-%d1%81%d0%b0%d0%bd%d0%b8%d1%80%d0%b0%d0%bd%d0%b8-%d0%b1%d0%bb%d0%be%d0%ba%d0%be%d0%b2%d0%b5-%d0%b2-%d0%b1%d0%bb/", "text": "Официално ще бъдат открити обновените и ремонтирани блокове, които бяха санирани по проект „Обновяване на многофамилни жилищни сгради в община Благоевград“. Церемонията ще се състои на 20 март от 11:00 часа на площад „Христо Ботев“, съобщиха от пресцентъра на общината. Непосредствено преди откриването ще се проведе и заключителна пресконференция по проекта. Екипът ще разясни и ще представи постигнатите цели в зала 101 на общинска администрация от 10:00 часа. Проектът се финансира по Оперативна програма „Региони в растеж”2014 – 2020, с приоритетна ос 1 „Устойчиво и интегрирано градско развитие“, съфинансиран от Европейския съюз чрез Европейския фонд за регионално развитие", "date": "2019.03.19", "title": " Откриват новите санирани блокове в Благоевград"}
{"url": "https://trud.bg/16-%d0%bf%d0%be%d0%bb%d0%be%d0%b6%d0%b8%d1%85%d0%b0-%d0%b2%d0%be%d0%b5%d0%bd%d0%bd%d0%b0-%d0%ba%d0%bb%d0%b5%d1%82%d0%b2%d0%b0-%d0%bd%d0%b0-76-%d0%b0%d1%82%d0%b0-%d0%b3%d0%be%d0%b4%d0%b8%d1%88%d0%bd/", "text": "16 войници в 68-ма бригада „Специални сили“ положиха военна клетва в Пловдив на 18 март, в тържествения ден, в който бяха отбелязани 76 години от сформирането на Парашутната дружина. 13 мъже и 3 жени целунаха бойното знаме и се заклеха във вярност пред народ и Родина в присъствието на командирите им и близки и приятели, както и официалните гости, дошли за отбелязване на годишнината. Приветствия отправиха командирът на бригада „Специални сили“ бригаден генерал Явор Матеев и заместник министър-председателят по икономическата и демографска политика Марияна Николова. Бригаден генерал Матеев поздрави положилите военна клетва и увери всички присъстващи, че винаги може да разчитат на Специалните сили. Пред параклиса „Свети Йоан Рилски Чудотворец“ беше отслужен молебен за здраве от Негово Преосвещенство Знеполски епископ Арсений, след което бяха поднесени венци и цветя в памет на загиналите военни парашутисти. От името на министъра на отбраната, началника на отбраната и командира на бригада „Специални сили“ бяха наградени военнослужещи, цивилни служители и структури, с които Специалните сили взаимодействат при изпълнение на задачи. Сред гостите бяха още заместник-министърът на отбраната Атанас Запрянов, заместник-началникът на отбраната генерал-лейтенант Димитър Илиев, съветникът на президента бригаден генерал Васил Лазаров, председателят на Комисията по отбрана в Народното събрание о. р. генерал Константин Попов и народни представители, командири на командвания и военни формирования и др.", "date": "2019.03.19", "title": " 16 положиха военна клетва на 76-ата годишнина от сформирането на Парашутната дружина"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-19/", "text": "Редовното правителствено заседание ще се проведе както обикновено – в сряда, 20 март, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ИЗМЕНЕНИЕ НА УКАЗ №85 НА ПРЕЗИДЕНТА НА РЕПУБЛИКА БЪЛГАРИЯ ОТ 2012 Г. ЗА УТВЪРЖДАВАНЕ НА ДЛЪЖНОСТИТЕ ВЪВ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ И В НАЦИОНАЛНАТА СЛУЖБА ЗА ОХРАНА, ИЗИСКВАЩИ ВИСШИ ОФИЦЕРСКИ ЗВАНИЯ.  Внася: заместник министър-председателят по обществения ред и сигурността и министър на отбраната 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ОСВОБОЖДАВАНЕ ОТ ДЛЪЖНОСТ И ОТ ВОЕННА СЛУЖБА НА ОФИЦЕР ОТ ВИСШИЯ КОМАНДЕН СЪСТАВ.  Внася: заместник министър-председателят по обществения ред и сигурността и министър на отбраната 3. ПРОЕКТ НА РЕШЕНИЕ ЗА ОСИГУРЯВАНЕ НА ДЪРЖАВНА ГАРАНЦИЯ ЗА ВРЕМЕННА ЕКСПОЗИЦИЯ, ОРГАНИЗИРАНА ОТ РЕГИОНАЛНИЯ АРХЕОЛОГИЧЕСКИ МУЗЕЙ – ПЛОВДИВ, ПРЕЗ 2019 Г.  Внася: министърът на културата 4. ДОКЛАД ЗА УТВЪРЖДАВАНЕ НА РАЗХОДИТЕ ЗА КОМАНДИРОВКИ В СТРАНАТА ЗА ЧЕТВЪРТОТО ТРИМЕСЕЧИЕ НА 2018 Г. НА ЗАМЕСТНИК МИНИСТЪР-ПРЕДСЕДАТЕЛИТЕ, МИНИСТРИТЕ, ОРГАНИТЕ КЪМ МИНИСТЕРСКИЯ СЪВЕТ ПО ЧЛ. 19, АЛ. 4 ОТ ЗАКОНА ЗА АДМИНИСТРАЦИЯТА, ЗАМЕСТНИК-МИНИСТРИТЕ И ОБЛАСТНИТЕ УПРАВИТЕЛИ.  Внася: министър-председателят 5. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА БАЛЧИК, ОБЛАСТ ДОБРИЧ.  Внася: министърът на регионалното развитие и благоустройството 7. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТИ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ.  Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ НАЦИОНАЛНАТА АГЕНЦИЯ ЗА ПРИХОДИТЕ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОГОДБА МЕЖДУ РЕПУБЛИКА БЪЛГАРИЯ И ИСЛЯМСКА РЕПУБЛИКА ПАКИСТАН ЗА ИЗБЯГВАНЕ НА ДВОЙНОТО ДАНЪЧНО ОБЛАГАНЕ И ПРЕДОТВРАТЯВАНЕ НА ОТКЛОНЕНИЕТО ОТ ОБЛАГАНЕ С ДАНЪЦИ НА ДОХОДИ.  Внася: министърът на финансите 10. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ И МИНИСТЕРСТВОТО НА ЗАЩИТАТА НА ОКОЛНАТА СРЕДА НА РЕПУБЛИКА СЪРБИЯ ЗА СЪТРУДНИЧЕСТВО В ОБЛАСТТА НА ОПАЗВАНЕ НА ОКОЛНАТА СРЕДА.  Внася: министърът на околната среда и водите 11. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 422 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ ПРОЕКТ НА МЕМОРАНДУМ ЗА СЪТРУДНИЧЕСТВО В ОБЛАСТТА НА ЕВРОПЕЙСКАТА ИНТЕГРАЦИЯ И ПОДОБРЯВАНЕ НА ВРЪЗКИТЕ С НАТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И СЪВЕТА НА МИНИСТРИТЕ НА БОСНА И ХЕРЦЕГОВИНА.  Внася: заместник министър-председателят по правосъдната реформа и министър на външните работи 12. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ПО ДЕЛО С-762/19, ВЪРХОВЕН КАСАЦИОНЕН СЪД НА РЕПУБЛИКА БЪЛГАРИЯ ПРЕД СЪДА НА ЕВРОПЕЙСКИЯ СЪЮЗ, ОБРАЗУВАНО ПО ПРЕЮДИЦИАЛНО ЗАПИТВАНЕ НА РАЙОННИЯ СЪД – ХАСКОВО.  Внася: министърът на труда и социалната политика 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 19 ФЕВРУАРИ 2019 Г. В БРЮКСЕЛ.  Внася: заместник министър-председателят по правосъдната реформа и министър на външните работи 14.  ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТ „ВЪНШНИ РАБОТИ“ (ТЪРГОВИЯ) НА ЕВРОПЕЙСКИЯ СЪЮЗ, ПРОВЕДЕНО НА 22 ФЕВРУАРИ 2019 Г. В БУКУРЕЩ.  Внася: министърът на икономиката 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 5 МАРТ 2019 Г. В БРЮКСЕЛ.  Внася: министърът на околната среда и водите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПРЕВЕНЦИЯ ОТ НЕБЛАГОПРИЯТНИ КЛИМАТИЧНИ СЪБИТИЯ.  Внася: министърът на земеделието, храните и горите 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ВЪЗСТАНОВЯВАНЕ И ПРЕСТРУКТУРИРАНЕ НА КРЕДИТНИ ИНСТИТУЦИИ И ИНВЕСТИЦИОННИ ПОСРЕДНИЦИ.  Внася: министърът на финансите 18. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА ВЪЗЛАГАНЕ ИЗПЪЛНЕНИЕТО НА ДЕЙНОСТИ В ГОРСКИ ТЕРИТОРИИ – ДЪРЖАВНА И ОБЩИНСКА СОБСТВЕНОСТ, И ЗА ПОЛЗВАНЕТО НА ДЪРВЕСИНА И НЕДЪРВЕСНИ ГОРСКИ ПРОДУКТИ, ПРИЕТА С ПОСТАНОВЛЕНИЕ № 316 НА МИНИСТЕРСКИЯ СЪВЕТ ОТ 2011 Г.  Внася: министърът на земеделието, храните и горите", "date": "2019.03.19", "title": " Вижте какво ще решава Министерски съвет утре, 20 март 2019 г."}
{"url": "https://trud.bg/%d0%b8%d0%b7%d1%86%d1%8f%d0%bb%d0%be-%d0%bd%d0%be%d0%b2%d0%b0%d1%82%d0%b0-%d0%bc%d0%b0%d0%b7%d0%b4%d0%b0-3-%d0%b2%d0%b5%d1%87%d0%b5-%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Вплетохме във философия на дизайна специфично японски вид красота – стил, култивиран още от древни времена. Чрез тази философия ние вярваме, че Mazda може да помогне на човечеството и света да изпълнят своя потенциал, казва главният дизайнер на автомобилния гигант Икуо Маеда. И е така. Това е така известният “Кодо” дизайн, който от компанията определят като “Душа в движение”. С тази дълбочина на японската философия, гарнирана с космически технологии, японската компания лансира изцяло обновената Mazda 3. За инженерите на Мазда създаването за спортен, практичен и забавен за управление автомобил просто не е достатъчно. Те искаха да провокират усещането за живот и тръпка още с отварянето на вратата. За изграждането на ново усещане на свързаност между шофьора и автомобила централната конзола светва пулсирайки в момента, в който влезете в автомобила. Когато натиснете СТАРТ бутона, страничното осветление също се активира, докато активния HUD дисплей се издига, за да ви поздрави. Всичко в кокпита на Mazda 3 е изцяло ново, вълнуващо и живо като в същото време провокира усещане за жива връзка с автомобила. Всъщност в началото на всеки тестдрайв един неопитен с новите технологии шофьор се нуждае от доста сериозни инструкции иначе изненадите следват една след друга. Ако тръгнем от технологичния арсенал в купето, трябва да започнем с управлението. Системи, които можем да видим единствено в най-високия клас автомобили, вече са тук. Двигателите, с които са въоръжени новите мазди, са три варианта на познатите атмосферни агрегати Skyactive G – 2 и 2,5 литрови бензинови и 1,8 дизелов агрегат. Те са абсолютно достатъчни, за да се усети спортния, характер на новата тройка. В спортния режим автомобилът се държи на пътя доста пъргаво, дори и в най-слабия от трите варианта. Съществува и опция да се поръча и модел с четири задвижващи колела. Новост в Mazda 3 е системата за предупреждение за трафик отпред, ляво и дясно, като по този начин улеснява водачите в напрегната ситуация в стил “Петте кьошета” без светофар. Едно от важните въведения в средния клас на компанията е системата против заспиване. Камера следи лицето на водача, а компютърът го опознава по начин на поведение, премигвания. Ако случайно човекът зад кормилото задреме, автомобилът издава звуци, воланът вибрира и се предполага, че ще го върне към будното състояние. Нова е и системата за контрол на пътя – Cruising & Traffic Support (CTS). Тя се намесва, когато шофьорът е безсилен. Системата следи и извивките на пътя, като по доста надежден начин връща автомобила в лентата, ако започне да излиза от нея, без подаден мигач, например или отнема от газта, ако автомобилът се приближи прекалено близо и с голяма скорост към предното превозно средство. Външният дизайн е по-агресивен. Новото поколение Mazda 3 се предлага в два варианта – хечбек и седан. Седанът е доста търсен на руския и китайския пазар. Хечбекът всъщност е доста непопулярен в Поднебесната империя, пак поради философски причини. От гледна точка на сигурността може да се отбележи, че калниците и предният капак абсорбират енергията при удар с пешеходец, за да може да бъде посещението при травматолог (недай си боже) само за консултация. В същото време система предупреждава и звуково и чрез вибрация на волана, когато на пътя има колоездач или пешеходец – отпред и встрани.   Девет високоговорителя забавляват пасажерите Новата Mazda 3 е въоръжена с аудио система като в модерно кино. Тя разполага с HiFi аудиосистема BOSE Sound System с цифров усилвател и 9 високоговорителя. Флагманът на японския концерн е въвел и три други системи, които обикновено се намират в много по-висок клас автомобили. AudioPilot 2 е система, която компенсирана шума, Centerpoint 2 (система подобряваща усещането за звука) и SurroundStage (система подобряваща surround ефекта). Съвременните мобилни технологии и свързаност също присъстват в Mazda 3. Mazda connect е интернет Infotainment система, базирана на Cloud платформата на AhaTM. Системата lи предлага достъп до над 40 хил. станции с радио и музика, аудио книги, facebook, twitter и други. Свързаността позволява да се получават електронни писма, информация за времето и трафика в реално време.   Вторият ред е изключително просторен Един от най-важните елементи в новия дизайн на автомобила е пространството на пасажерите от втория ред. Компанията не само не е намалила простора, но в действителност са съумели да го направят по-голям от всякога. Това е постигнато като задните седалки са изтеглени към центъра на кабината. По този начин е осигурено повече място над главите на пасажерите. В същото време вече има много по-добра видимост към кокпита и пътя, защото вторият ред е вдигнат по-високо. Наклонът на облегалките на предните седалки е променен, като така се освобождава повече място за краката.   Седеминчовият дисплей дава свобода  Най-технологичната Мазда е оборудвана с най-напредничивия кокпит. Цялата функционалност в интериора е на върха на пръстите ви. Благодарение на командния бутон вие контролирате аудио и навигационните функции, виждайки всичко удобно на 7 инчовия цветен тъчскрийн дисплей. Можете да ползвате цялата инфотейнмънт система, без да отделяте поглед от пътя. Новото поколение аудио система на Bose, Centerpoint 2 Surround Sound ви дава възможността да слушате интернет радио, собствени MP3 селекции и невероятно съраунд качество. Управлението може да става както от волана, така и от тъчскрийна.", "date": "2019.03.19", "title": " Изцяло новата Мазда 3 вече е в България\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%be%d0%b1%d1%8f%d0%b2%d0%b8-%d0%b7%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5-71-%d0%b3%d0%be%d0%b4%d0%b8%d1%88%d0%b5%d0%bd/", "text": "Районното управление на полицията в Монтана обяви за издирване Цветан Кирилов Андреев. Мъжът е на 71 години с адрес – Монтана, ж.к. „Изгрев“, №7, вх. А, ет. 3, ап.8. Андреев е в неизвестност от 1 март тази година, когато около 7:30 часа напуснал дома си без да съобщи на съпругата си къде отива. Преди да излезе той е оставил документите си, мобилния телефон и портфейла си вкъщи. В деня на изчезването си Цветан Андреев е бил облечен с кафяво яке, тъмен панталон и черни обувки тип „боти“. Мъжът се издирва по молба на сина му. Според разпространеното от МВР описание Цветан Андреев е на видима възраст 70-75 години, с ръст-160-165, коса прошарена, чуплива,къса;лице – овално, набръчкано; гъсти вежди, тънки устни и нормално телосложение. При забелязване му гражданите да сигнализират на тел. 112 или тел. 396323, призоваха от полицията.", "date": "2019.03.19", "title": " Полицията обяви за издирване 71-годишен мъж от Монтана"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%ba%d1%8a%d0%bc-%d1%82%d0%b5%d1%80%d0%be%d1%80%d0%b8%d1%81%d1%82%d0%b0-%d0%be%d1%82-%d0%bd%d0%be%d0%b2%d0%b0-%d0%b7%d0%b5%d0%bb%d0%b0%d0%bd%d0%b4%d0%b8/", "text": "Президентът Тайип Ердоган призова Нова Зеландия да възстанови смъртното наказание за стрелеца, който уби 50 души в две джамии в Крайстчърч, предупреждавайки, че Турция ще накара нападателя да плати за акта си, ако Нова Зеландия не го направи, съобщава Yeni Safak. Говорейки на предизборен митинг, Ердоган заяви, че Турция ще накара австралийския терорист Брентън Тарант да плати за това, което е направил „по един или друг начин“. „Вие убихте 50 от нашите братя. Ще платите за това. Ако Нова Зеландия не ви държи отговорeн, ние знаем как да ви накараме да платите за това по един или друг начин“, каза Ердоган. Най-малко 50 души бяха убити, когато терорист откри огън по поклонниците по време на петъчните молитви миналата седмица в джамиите Ан Нуур и Линууд в Крайстчърч, Нова Зеландия.  ", "date": "2019.03.19", "title": " Ердоган към терориста от Нова Зеландия: Ще си платиш по един или друг начин"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-366/", "text": "Хаосът с пенсиите спрян от премиера Борисов НОИ ще смята парите и по старата, и по новата формула и ще отпуска по-високата сума. Министър-председателят нареди да няма ощетени българи.             И не само заради пенсиите ще става зле Реформите са като отношенията между пациент и зъболекар – колкото по-късно отидеш при него, толкова по-скъпо и болезнено става – коментар на Емил Спахийски.           Държавата е най-големият работодател у нас Висшистът в администрацията взима колкото чистачка, казва проф. Борислав Борисов, доктор по икономика и доктор на науките по администрация и управление, в интервю за „Труд“.           Един Милошевич им стига, втори не им трябва В Сърбия умеят да свалят от власт диктатори. Опозицията в Белград все още няма достатъчно критична маса – анализ на Костадин Филипов.           Майсторът Силует на световноизвестният полски режисьор, сценарист и продуцент Кшищоф Зануси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Вижте акцентите в броя на вестник „Труд“ в сряда, 20 март 2019"}
{"url": "https://trud.bg/%d1%85%d0%b0%d0%be%d1%81%d1%8a%d1%82-%d1%81-%d0%bf%d0%b5%d0%bd%d1%81%d0%b8%d0%b8%d1%82%d0%b5-%d1%81%d0%bf%d1%80%d1%8f%d0%bd-%d0%be%d1%82-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be/", "text": "Засега никой не се е пенсионирал по новите правила  Министър-председателят нареди да няма ощетени българи  Националният осигурителен институт ще изчислява пенсията и по старата, и по новата формула и ще избира по-благоприятния вариант за бъдещия пенсионер. Това се разбраха след среща при премиера Бойко Борисов представители на синдикатите, социалният министър Бисер Петков, управителят на НОИ Ивайло Иванов и вицепремиерът Томислав Дончев. „Волята на премиера е да не се допуска ощетяване на нито едно лице, експертният разговор ще продължи как да се изпълни това поръчение“, заяви министър Петков. Изчисляването на размера на пенсиите по старата и по новата методика ще се прилага само за хората, които са пресметнали, че са ощетени от новата формула, която взема предвид осигурителният стаж само след 2000 г., обясни управителят на НОИ Ивайло Иванов. До срещата се стигна, след като симулация на НОИ показа, че 31% от кандидат пенсионерите биха получили по-ниска пенсия заради новата формула за изчисляването им, която влезе в сила от 1 януари 2019 г. Близо 57 на сто ще получават повече пари след пенсиониране, а за 12% няма да има промяна. Промяната в пенсионната формула предвижда в нея да се взима предвид осигурителният доход на кандидата за пенсия, натрупан след 1 януари 2000 г. без да се включват трите най-добри години от преди 1997 г., както беше досега. Министърът на труда Бисер Петков, увери, че до този момент няма отпуснати пенсии по новата формула. Причината е, че по закон отпускането на пенсия отнема 4 месеца. Идеята за промяната в правилата за пенсиониране беше от една страна хората да не търсят стари документи от заличени фирми, в които някога са работили, а от друга – да се избегнат злоупотребите с надути заплати на шефове на фалирали фирми, осигурявали се на твърде високи суми в годините, в които таван на заплатата не е съществувал. Синдикатите подкрепиха новата методика. Според Ася Гонева от КНСБ тя е благоприятна за коректните работодатели и техните работници, които плащат върху истинските си доходи. В същото време ограничава недобросъвестни лица, които за няколко месеца преди 2000 г. са имали огромен доход, а след това той пада под минималния. Вицепремиерът Томислав Дончев заяви, че всички спекулации, че ще има намаляване на размера на пенсиите, са неверни. Никой няма намерение да намалява пенсиите не на 30%, а на един български пенсионер“, заяви Дончев. По думите му „този, който смята, че сред нас има идиот, който за икономия от 9 млн. лв. би направил такова нещо, греши“. За да се въведат новите правила обаче, са нужни законодателни промени, защото в момента по закон НОИ изчислява пенсията само според новата методика.   Дават великденски добавки за най-бедните  Кабинетът ще отпусне великденски добавки за най-бедните пенсионери. Имаме амбицията да осигурим 50-53 млн. лв. за великденски добавки за пенсионерите, съобщи вицепремиерът Томислав Дончев. По думите му решението ще бъде взето още тази седмица. Обикновено добавка към пенсията си получават около 1,2 милиона пенсионери у нас. Право на нея имат възрастните хора, които получават пенсия до линията на бедност, която за тази година е 348 лева.  Добавката е по 40 лева към основната пенсия, а хората ще я получат с пенсията си за следващия месец.   Иван Нейков, директор на Балканския институт по труда и социалната политика Две трети ще загубят от връщането на правилата  Необходими са спешни законодателни промени, за де се приложи схемата пенсията да се изчислява и по старата, и по новата формула, заяви пред „Труд“ Иван Нейков, директор на Балканския институт по труда и социалната политика. Според него вариантите са два – да се даде възможност хората сами да избират дали парите им да се изчислят по двата начина и после да избират по-добрия вариант, или това да се прави автоматично от НОИ. Тази схема е нужна да се приложи за хората, които ще се пенсионират през следващите 15 години, защото те са имали стаж и преди, и след 2000 година. По думите на Нейков не може да се върне изцяло старата формула, защото така пък ще бъдат ощетени другите 60%, които при новите правила трябва да получават по-висока пенсия. Затова е нужно в следващите около 10 години поне да има преходен период, в който да се прилагат и двете формули, посочи Иван Нейков.   Хасан Адемов, председател на социалната комисия в НС: Проблемът е в индивидуалния коефициент  Проблемът е с индивидуалния коефициент, който се променя, когато са включени трите години преди 1997 г., и когато те не се взимат предвид, според новите правила. Това заяви за „Труд“ Хасан Адемов, председател на социалната комисия в Народното събрание. Именно този коефициент намалява за 31% от хората при симулацията, проведена от НОИ. Това не означава автоматично, че тези хора ще получават по-ниска пенсия, защото влияние оказват и други фактори като доход и стаж, уточни Хасан Адемов. По думите му намаляване на индивидуалния коефициент ще има при хора, които преди 1997 г. са се осигурявали върху максимални или над максималните осигурителни доходи, а след 2000 г., ако са се осигурявали върху минималния осигурителен доходи, или имат периоди, в които не са се осигурявали. По думите му предстои да се види кой вариант ще бъде избран, за да няма хора, които да бъдат ощетени от новите правила за пенсиониране. Единият вариант е човекът сам да избира по коя формула – старата или новата да му се изчислява пенсията.   БСП: За втори път ощетяват хората  ВМРО призоваха за обществено обсъждане Проблемът с хората, които ще се пенсионират след 1 януари 2019 г., не е спекулация, а факт. От 68 000 души, които трябва да се пенсионират тази година, 31% ще бъдат ощетени и ще получат по-ниски пенсии. Това заяви на пресконференция лидерът на БСП Корнелия Нинова. На „Позитано” 20 тя обясни, че пенсионерите са ощетени в две стъпки. „Тази мъка и хаос в пенсионната реформа започна от 2015 г. Реформата „Калфин” при управлението на „Борисов” 2 с АБВ. Втората стъпка беше през 2018 г. от кабинета „Борисов” 3 с различно мнозинство – ГЕРБ и „Обединени патриоти”, въпреки горещите дебати и позиция на БСП против реформите”, заяви Нинова. „Премиерът наредил да няма ощетени. Ние премиерско-волева република ли сме или законово парламентарна република”, попита червеният лидер. Междувременно в позиция на ВМРО патриотите призоваха пенсиите да се изчисляват по старата формула до постигане на обществен консенсус. „Приетата нова формула не е редно да бъде прилагана, докато не бъдат направени: оценка на влиянието, обществено обсъждане и точна и ясна методология, която да не ощетява дори и един човек”, пише в позицията.   България заделя 9 на сто от БВП за възнаграждения на възрастните хора  На опашката сме по разходи за здраве Катерина Ковачева Около 9% от БВП на България всяка година се отделят за пенсии. Ние сме в средата на класацията в ЕС, като най-висок е делът в Италия – 14%. За сравнение Гърция заделя 13,8%, Германия – 9,3%а Швеция – 10%, показват последните данни на Евростат. В Ирландия държавният бюджет е голям и делът на пенсиите спрямо БВП на страната е едва 3,4%. Парите за социално слабите у нас са незначителни – 0,1% от брутния вътрешен продукт на страната, като отново се нареждаме на дъното в ЕС. Само Грузия и Румъния са на нашето ниво, докато страни като Белгия дават десет пъти повече от нас за социално слабите. България влиза в топ 10 на страните в ЕС, които отделят най-много за помощи за семействатаспрямо брутния вътрешен продукт, с дял от 2,3%. На дъното са Румъния и Великобритания с 1%. Оказва се, че в България държавата дава едва 0,2% за здравеопазване, при среден процент от 2,7% за ЕС. Ние сме на дъното на класацията, като дори Румъния заделя повече за здравеопазване или 1% от своя БВП. България, Ирландия, Литва, Малта, Латвия, Румъния, Чехия изразходват по-малко от 13% от брутния вътрешен продукт на страната си за социални грижи, показва още статистика на Евростат. Пет държави-членки – Франция, Дания, Италия, Австрия и Швеция – са заделили 20% от БВП за социална защита. Най-големите разходи от държавния бюджет на страните-членки в ЕС са за социални грижи – 2,8 милиарда евро, като 10% от брутния вътрешен продукт на държавите отиват за пенсии. За здравеопазване страните-членки на ЕС отделят общо 1 милиард евро, а за образование отиват близо 715 млн. евро годишно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Хаосът с пенсиите спрян от премиера Борисов (обзор)\t\t\t"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81-%d0%bd%d0%be%d0%b2%d0%b8-%d1%81%d0%bf%d0%b8%d1%80%d0%ba%d0%b8-%d0%b8-%d0%b0%d0%b2%d1%82%d0%be%d0%b1%d1%83%d1%81%d0%b8/", "text": "Нови 17 спирки ще обслужват линиите на градски транспорт в Благоевград. Те са определени от кмета на Благоевград д-р Атанас Камбитов, след направени предложения от жители в кампанията „ТИ ПРЕДЛОЖИ! КМЕТЕ, НАПРАВИ!“, съобщиха от общината. Целта е да бъде осигурен максимално лесен достъп до обществени места, а промените ще влязат в сила от 01 април 2019 година. Всички автобусни линии ще имат пресечна точка при III ОУ, което ще осигури възможност на гражданите да се прехвърлят от една към друга линия безпроблемно. Вече са подменени и старите автобуси с нови. Те отговарят изцяло на европейските екологични стандарти ЕВРО 5. Разполагат с електронни информационни табла, като на по късен етап ще бъде внедрена и гласова информационна система. Жителите и гости на Благоевград вече ще стигат с автобус и до парк „Бачиново“. По този маршрут ще бъдат разкрити спирки при Горско стопанство – Благоевград, парк „Бачиново“, както и на разклона за с. Хърсово. По Линия № 1, от с. Рилци – Базата – с. Айдарово, се променя маршрута в частта от входа на града, по ул. „Ив. Михайлов”, кръгово движение под поликлиниката, кръгово движение при III ОУ, като автобусите ще се връщат по бул. „Св. Кирил и Методий” до старото трасе по бул. „Св. Димитър Солунски”. В тази връзка ще бъдат разкрити нови спирки при Благоевградска професионална гимназия, Спортен интернат / при УК № 8/, РТЦ, III ОУ, ул. „Илинден”, в близост до цветарските магазини. По линия № 2 се запазва изцяло стария маршрут на движение, като се премахва началното тръгване от с. Еленово. Линията има пресечни точки с всички останали. По линия № 5 се променя маршрута в частта след кръговото движение на бул. „Джеймс Баучер” по ул. „Иван Михайлов”, по ул. „Марица” кв. „Грамада“ в посока Промишлена зона – СБАЛО – „Петрол“ . След изхода от кв. „Грамада“, маршрута продължава по бул. „Св. Д. Солунски”- ул. „Славянска” – поликлиниката и през кръговото движение под поликлиниката и се връща на стария маршрут. По тази линия ще бъдат разкрити нови автобусни спирки при Търговията, бившата цигарена фабрика, ЗИУ-Петрол -Грамада 1 (пресечка на ул. „Кл. Охридски“ с ул. „Евтим Драганов“)- Грамада 2 („Топливо“ ) – „Мототехника“ – ЮЗУ – I Студентско общежитие до поликлиниката.  По линия № 7 ще бъдат разкрити седем нови курса от с. „Еленово“. Разкритите нови спирки са: с. Еленово – с. Еленово1 – кв.“Еленово“ 1 – кв.“Еленово“ 2 – кв. „Еленово“ 3. Нови седем курса от кв. „Орлова чука“ ще бъдат разкрити и по линия 10. По този начин се дава възможност на жителите от кв. Еленово за бърз и лесен достъп до кв. Струмско и обратно на жителите на кв. Струмско до кв. Еленово.  От 1 април ще бъдат въведени и нови електронни карти за градския транспорт. Те ще бъдат издавани на Автогара – Благоевград.", "date": "2019.03.19", "title": " Благоевград с нови спирки и автобуси"}
{"url": "https://trud.bg/%d1%8f%d0%bf%d0%be%d0%bd%d1%81%d0%ba%d0%b8-%d0%b0%d1%80%d1%85%d0%b5%d0%be%d0%bb%d0%be%d0%b7%d0%b8-%d0%bf%d0%be%d1%81%d0%b5%d1%82%d0%b8%d1%85%d0%b0-%d0%b5%d0%b4%d0%b8%d0%bd%d1%81%d1%82%d0%b2%d0%b5/", "text": "Археологът д-р Семотто Масао и негови колеги от Токайския университет, Япония, гостуваха на Твърдица, за да се запознаят с археологическите богатства на планинското градче, съобщи археологът д-р Красимир Велков. „Те са представители на японската експедиция, която вече 30 г. проучва селищната могила в новозагорското с.Дядово“, каза д-р Велков. Дядовската могила е сред най-големите в Европа, първите следи от организирана човешка дейност, открити в нея, са от 7-то хилядолетие пр. Хр. Гостите са разгледали единствената в Твърдишката котловина селищна могила „Кицова“. До момента могилата не е проучвана. Откривани са оръдия на труда и керамика от 6-тото хилядолетие пр. Хр. Археолозите са посетили още отбранителната крепост „Градището“, както и „потопената“ църква „Св.Иван Рилски“. Тя е единствената оцеляла постройка от някогашното твърдишко село Запалня, което е било изселено при строителството на яз.„Жребчево“. Храмът може да се види, когато водите на язовира се оттеглят. „Не може да се говори за бъдещи съвместни проучвания с японските колеги, но тя проявиха голям интерес към всичко, което видяха“, каза д-р Велков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Японски археолози посетиха единствената селищна могила в Твърдишката котловина"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b8%d0%bd%d1%82%d0%b5%d1%80%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be-%d1%82%d1%80%d0%b8%d0%be-%d0%bd%d0%b0%d1%80%d0%ba%d0%be%d0%b3%d1%80%d0%b0/", "text": "Интернационално трио наркоградинари отива на съд за притежаване с цел разпространение на 14 килограма марихуана за близо 90 000 лв., съобщиха от пресцентъра на Варненската апелативна прокуратура. Варненецът Любомир К., молдовецът Михаил К. и румънецът Виталий Ч. отглеждали тревата в модерна оранжерия в с. Кичево. До разкриването й се стигнало след сигнал, че чужденци произвеждат дрога във вилно селище в района. На 13 август 2018 г. служители на ТС БОП предприели проверка. В двора на селището имало покрит басейн. Любомир, който бил един от съсобствениците на селището, обяснил, че басейнът е превърнат във ферма за охлюви. Под претекст че се спазва изключителна стерилност, мъжът първоначално отказал да пусне полицаите. Накрая отворил вратата на помещението, откъдето се разнесла специфичната миризма на коноп. При огледа била открита втора стая, оборудвана с лампи, рефлектори, филтри, климатизация и вентилация. Там имало и напоителна система за множеството кофички с растения марихуана в начален стадий. Любомир признал, че е отгледал две реколти, като от втората получил над 14 кг наркотик. Готовата продукция купували чужденци, които го снабдявали със семена и плащали по 4000 евро за кило готов продукт. След обход на района полицаите намерили една от колите на клиентите. До нея стоял Виталий, който често гостувал на Любомир. В автомобила миришело на марихуана. На 10 м встрани били струпани чували с трева и туби с течност. По-късно в гората полицаите видели и изоставен „Мерцедес“, собственост на молдовеца Михаил, който държал къща под наем в селището. При претърсването й били намерени 42 боеприпаса и пистолет. Стопанинът избягал и все още се издирва с Европейска заповед за арест. Любомир, който предал доброволно 265 патрона и пълнител за автомат „Калашников“, в момента е на свобода под парична гаранция от 5000 лв., а румънецът Виталий е във варненския затвор. Предстои Окръжният съд да насрочи дата за разглеждане на делото срещу тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Съдят интернационално трио наркоградинари"}
{"url": "https://trud.bg/%d1%82%d1%80%d1%83%d0%b4%d0%bd%d0%b0%d1%82%d0%b0-%d0%b1%d1%80%d0%b5%d0%bc%d0%b5%d0%bd%d0%bd%d0%be%d1%81%d1%82-%d0%bd%d0%b0-%d0%b4%d0%b6%d0%b5%d1%81%d0%b8%d0%ba%d0%b0-%d1%81%d0%b8%d0%bc%d0%bf%d1%81/", "text": "Актрисата Джесика Симпсън, която е бременна за трети път и се очаква да роди до няколко седмици дъщеря си, има много тежка бременност, включваща задържане на вода, подуване на крайниците, гадене, остри киселини и т.н. Джесика вече има две деца – Максуел и Ейс – от съпруга си Ерик Джонсън, но тази трета бременност се оказва най-тежка за нея. Още в първия триместър, Джесика се оплака от безсъние и силно гадене, което по-късно премина в остри киселини, заради които тя дори си купи специален стол с падаща облегалка, в който признава, че понякога прекарва нощта. Заради задържането на течности, Джесика Симпсън бе приета и в болница преди няколко месеца, а няколко седмици по-късно отново се върна там заради съмнения за бронхит. „След една седмица, прекарана в болницата заради бронхит (това е четвъртото ми ходене за 2 месеца), най-сетне съм вкъщи! Да кашлям, износвайки Бърди (името на дъщеря й), е изключително болезнено. Малко по-малко се възстановявам. Нямам търпение да я видя!“, написа Джесика, споделяйки кадър, на който носи маска, за да предпази имунитета си. Някои от затрудненията по време на бременността, Джесика приема с насмешка – като това да счупи тоалетната чиния, защото е решила да се облегне върху нея. Наедрялото й коремче стана повод за слухове, че тя очаква близнаци, но Джесика ги опроверга, публикувайки пост с пола на бебето и името му. Най-популярна обаче стана снимката на ходилото й, което е   в следствие на задържането на течности. Джесика отправи молба към феновете си да й дадат съвет как да се справи с този проблем, като решението бе вендузи, а резултатът тя публикува скоро след това. Независимо от всички проблеми, Джесика споделя в профила си в Instagram, че се вълнува от появата на дъщеря си и я очаква с нетърпение. Все още не е известна точната дата на термина й.", "date": "2019.03.19", "title": " Трудната бременност на Джесика Симпсън"}
{"url": "https://trud.bg/%d0%bf%d0%be%d0%be%d1%89%d1%80%d1%8f%d0%b2%d0%b0%d1%82-%d0%bc%d0%bb%d0%b0%d0%b4%d0%b8%d1%82%d0%b5-%d1%85%d0%be%d1%80%d0%b0-%d0%b4%d0%b0-%d1%81%d1%82%d0%b0%d0%b2%d0%b0%d1%82-%d1%80%d0%be%d0%b4%d0%b8/", "text": "20 двойки получават “бебешки пакет” за 1 г. Младите българи да стават родители по-рано е целта на новата кампания на неправителствена организация “Движение за национална кауза” (ДНК). Инициативата “Направи го сега” вече започна и ще продължи до края на годината. За постигане на целта ДНК създаде нов Обществен съвет, в който участват известни личности, спортисти, представители на бизнеса и други успешни българи. “Направи го сега” предвижда и поредица от лекции и събития в страната, чрез които да се увеличи информираността сред младите хора. Първата лекция ще бъде през април във Варна. Участие в кампанията могат да вземат всички семейства, заченали своите деца от март до декември 2019 г., споделяйки на www.napravigo.bg снимка с теста за бременност и своята история. Финалното събитие – трето национално кръщене, ще се проведе през октомври 2020 г. Тази година за първи път, от всички записали се двойки, 20, избрани на лотариен принцип, ще получат най-важните неща, нужни за отглеждането на детето им през първите 12 месеца: дрехи, памперси, храна и козметика, на стойност 5000 лева.  ", "date": "2019.03.19", "title": " Поощряват младите хора да стават родители по-рано"}
{"url": "https://trud.bg/%d0%bd%d0%b0%d1%81%d1%80%d0%be%d1%87%d0%b2%d0%b0%d1%82-%d0%b4%d0%be-%d0%bc%d0%b5%d1%81%d0%b5%d1%86-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be/", "text": "Наказателно дело от общ характер за убийството на 30-годишната Виктория Маринова – административен директор на ТВН, е образувано в Окръжния съд в Русе, след като по-рано днес   срещу Северин Красимиров. Това съобщиха от Съдебната палата в Русе, цитирани от БТА. От Окръжния съд обясняват, че предстои насрочване на делото в законоустановения едномесечен срок от датата на образуването. Централизираната система за разпределение на делата във всички съдилища в България е определила за докладчик съдия Ю. Стаменов. Делото ще се гледа в разширен състав от двама съдии и трима съдебни заседатели. Срещу подсъдимия Северин Красимиров са повдигнати три обвинения за извършени на 6 октомври миналата година тежки умишлени престъпления – изнасилване, блудство и убийство. За последното законодателят е предвидил наказание от 15 до 20 години затвор, доживотен затвор или доживотен затвор без замяна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Насрочват до месец делото за убийството на Виктория Маринова"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%ba%d0%bc%d0%b5%d1%82%d1%8a%d1%82-%d1%85%d1%80%d0%b8%d1%81%d1%82%d0%b8%d0%bd%d0%b0-%d1%88%d0%be%d0%bf%d0%be%d0%b2%d0%b0-%d0%be%d0%b1%d1%89/", "text": "Заместник-кметът по култура и хуманитарни дейности на община Благоевград Христина Шопова взе участие в среща по повод Световния ден за социалната работа, съобщиха от общината. Инициативата е организирана от Катедрата по медико-социални науки в ЮЗУ „Неофит Рилски“, факултет „Обществено здраве, здравни грижи и спорт“ при ЮЗУ „Неофит Рилски“. В нея взеха участие заместник-деканът на Факултет по обществено здраве и спорт доц. д-р Попова, доц. д-р Станчева, ръководител на Катедра „Медико-социални науки“, представители на социални звена и студенти. Заместник-кметът Христина Шопова поздрави участниците в срещата от името на кмета на община Благоевград д-р Атанас Камбитов. „Община Благоевград може да се гордее със социалните услуги, които предоставя. Извървяхме нелек път, но с любов и отношение, нещата се случват по най-добрия начин. Няма да скрия, че проблеми в социалната сфера има – един от основните е недостатъчното заплащане. Община Благоевград полага усилия, за да бъдат постигнати по-добри резултати. Надяваме се, че механизмът ще бъде променен, защото трудът на хората, работещи в социалната сфера трябва да бъде адекватно заплатен“, каза Христина Шопова. По време на срещата беше изложен и базар, с ръчно изработени неща от потребители на социалните услуги в Благоевград. Световният ден на социалната работа 2019 подчертава „Насърчаване на значението на взаимоотношенията с хората“. Тази година се фокусира върху социалните взаимоотношения между хората, тяхната среда и бъдещето им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.19", "title": " Заместник-кметът Христина Шопова: Община Благоевград се гордее със социалните услуги, които предоставя"}
