{"url": "https://trud.bg/%d0%bd%d0%b0%d0%b4%d1%80%d1%83%d1%81%d0%b0%d0%bd-%d1%81%d0%b8%d1%80%d0%b8%d0%b5%d1%86-%d0%bd%d0%b0%d0%bf%d0%b0%d0%b4%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b9/", "text": "Надрусан сириец бе задържан с прокурорско постановление за 72 часа, след като нападна полицай и вилня в Първо РПУ във Варна, съобщиха от полицията. В сряда патрул спрял за проверка колата на 47-годишния чужденец. Окалазо се, че той е седнал зад волана, след като се е дрогирал. Униформените го задържали, но той яростна оказал съпротива. Ударил един от полицаите и трошил мебели в сградата на районното. Проверка показала, че сириецът има криминални регистрации и е осъждан. В добавка лъснали и куп неплатени актове за извършени от него пътни нарушения. Така джигитът се сдобил с наказателни постановления за 22 000 лв., които му били връчени в ареста. Районната прокуратура е повдигнала на агресивния мъж две обвинения – за нанасяне на лека телесна повреда на полицай и за шофиране след употреба на дрога. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Надрусан сириец нападна полицай\t\t\t"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d1%81%d1%82%d0%b0%d0%b2%d0%b0-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-sprite-urban-fest-2017-%d1%82%d0%b0%d0%b7%d0%b8/", "text": "След Бургас и Варна Пловдив ще е третият град домакин на „Sprite Urban Fest 2017”, а площад „Стефан Стамболов” пред общината ще се превърне тази събота след 16 часа в най-горещата стрийт арт локация. Жителите и гостите на Пловдив ще бъдат приятно изненадани от мобилен скейт парк, 6-метрови пана за рисуване на графити, бийтбокс, паркур и брейк. Младежите от 5High ще покажат най-добрите си трикове със скейта, брейк гурутата от Electric Force ще демонстрират, че за тях гравитацията има други измерения, а момчетата от FreeRun Bulgaria ще докажат на пловдивчани, че могат да надскочат границата на невъзможното. Skiller и Jahmmi Youth ще изпълнят на живо новото си парче „Champion Sound”, докато графити артистите KONTE, RUST2, MODE, JAHONE и TASK дават най-доброто от себе си с флакон в ръка върху специално позиционирани 6-метрови платна за рисуване. Ценителите на качествения хип-хоп също няма да останат разочаровани, защото зад пулта на Sprite Urban Fest Plovdiv ще застане DJ Akasha.", "date": "2017.09.01", "title": " Пловдив става домакин на „Sprite Urban Fest 2017” тази събота"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%82%d0%be%d0%b2%d0%b0-%d0%b5-%d1%81%d0%b5%d0%b7%d0%be%d0%bd%d1%8a%d1%82-%d0%bd%d0%b0-%d0%b0%d0%bb%d1%82%d0%b5/", "text": "През първия сезон на този парламент показахме, че сме ясна и аргументирана опозиция. Този втори сезон бих нарекла сезонът на алтернативата. Това каза лидерът на БСП Корнелия Нинова от трибуната на Народното събрание в декларация от името на група за новия политически сезон. „Започваме втората сесия на 44-то НС. Пожелавам да е ползотворна и за парламента, и за народа ни. Поздравявам мюсюлманите в България за празника – бъдете здрави. Тази сесия започва на прага на две важни събития – председателството на Съвета на ЕС и приемането на бюджета за 2018 г. Първото дава възможност да покажем, че България има достойно място в ЕС, но и да имаме възможност да поставим националния си интерес в контекста на разговорите за бъдещето на Европа такава, каквато я искаме – обединена и силна. За политиките по председателството, както сме декларирали още в началото на 44-то НС, имате нашата подкрепа, защото това е интересът на България. Но до края на годината ще представим пред вас и нашето виждане за важни въпроси, които би трябвало да влязат в двустранните и многостранни разговори следващата година по време на председателството“, заяви Нинова. „Що се отнася до вътрешната политика – има много проблеми нерешени и нека някой не остане засегнат или обиден. Нито един от тези проблеми няма да пропуснем. Но ние искаме да поставим акцент върху няколко важни неща.  Поставяме си една стратегическа цел – намаляване на бедността и увеличаване на доходите. Много години наред, различни правителства и политически сили правят реформи, с цел подобряване на жизнения стандарт, но фактите показват, че тези проблеми остават нерешени. Защото днес вече имаме и работещи бедни – един на всеки десет. Имаме бедни пенсионери, бедни млади семейства, близо 2 млн. българи живеят на прага на бедността. За нас това е стратегическа цел, която искаме и мислим да постигнем с три средства – три ключови политики. Първата – образование и наука, втора – икономика и производство, трета – борба с паралелната държава и корупцията“, посочи още тя. „Колегите от мнозинството поставят темата за образованието, като свой приоритет. През годините се направиха много реформи и пак резултатът е тежък – 39% неграмотност. 2013 г.-12.3% деца напускат, 2014 г. – 12.5%, 2016 г. – 13.5%. Това показва процес, тенденция и несправяне с проблема. Законът за училищното и предучилищното образование, беше приет без анализ за очакваните резултати, и много добре знаете какви проблеми има днес. Сега се приемат наредби, държавни стандарти, заповеди, а през лятото учителите трябваше да се запознаят, да оценят, общо за един месец, 256 нови учебници. А фактът черно-бели учебници за бедни деца, цветни – за богати е цинизъм. Това е тежка дискриминация, задълбочаване на неравенствата- и вече го правите през децата. 1257 училища са под риск да загубят учениците си, да се закрият и не се знае къде ще отидат тези деца и 120 000 деца са ощетени от сливането от две в една година. С отказа ви на инат да приемете предложението за минимални прагове на заплащането на учени, доведохме до това, че един професор получава толкова, колкото един начинаещ учител, с уважение за всички, но това не е разумно. Заради некомпетентни управленски решения и проблеми в обществените поръчки, Министерството на образованието е на път да провали оперативната програма, защото четири години след старта й, са разплатени под 5%, а са договорени едва 25%. Спешно, наистина спешно,  с много разум, трябва да предприемем мерки за образованието. Това, което правите с издирването на децата и воденето на сила на училище, сигурно е ПР-акция. А това, до което стигна вицепремиерът Симеонов – държавата да отнема децата на родителите, е абсурд. Не е това начинът! Проблемът за отпадането на учениците е посочен в много изследвания. Той е в две измерения – бедност и неефективност на образователната система“, посочи Нинова. „Ето защо ние ще предложим алтернатива и тя е: промени в закона за училищното образование, въвеждане на минимални нива на заплащане в сектор наука и научна степен, един учебник в един клас за цялата страна и то като държавен ангажимент, издаван от Министерството на образованието. Надявам се, че черно-белите и цветни учебници дават аргумент в тази посока. Национална карта на нужните кадри на икономиката, планиране на броя паралелки, най-вече в професионалните училища, защото е абсурд училищната система и висшето образование да бълват безработни, а икономиката да наема хора отвън. Големият проблем е разликата в образователната система и нуждите на българската икономика. Това изисква планиране и държавнически поглед за години напред – каква икономика ще развиваме и какви кадри ще осигурим за нея.“ „Второто средство за борба с бедността е именно икономика и производство. Малкият и средният бизнес е на колене. Големите получават всички обществени поръчки, а малките са подложени на административен и политически рекет. Ще подкрепим всяко ваше усилие за административна реформа, но категорично ще се противопоставим на всеки натиск и изнудване на малък, среден и микробизнес. Трябва да проумеем, че през 2020г. европейските пари свършват. И макар и много късно, отново спешно, трябва да предприемем мерки за родно производство и икономика. Надявам се този път да подкрепите закона за храните, внесен от „БСП за България“. Да защитим родното производство, още повече на фона на категоричните доказателства вече за двойни стандарти в качеството на храните в Западна и Източна Европа. При вас, на банките ви, се намира нашият закон за държавните и общински предприятия, законът за публичните предприятия, чиято цел е да стабилизира държавната и общинска собственост и да даде възможност за инвестиции и нейното развитие. В предизборната кампания, когато говорихме за това, се отнесохте иронично и с бележка, че едва ли не връщаме стария режим на плановата икономика. Радвам се, че днес узряхте до идеята да създавате сами нови държавни предприятия. Изглежда това е еволюция в политическото мислене в дясно. Затова се надявам да подкрепите закона за публичните предприятия, който защитава държавната и общинска собственост. Една от нуждите на бизнеса, за да го развиваме като български и роден, е да получава адекватно финансиране. Ще предложим до края на годината на вашето внимание нов закон за „Банка за развитие“. Стига с това изкривяване. „Банката за развитие“ финансира шест големи бизнесмени в България, а не малкия и среден бизнес. Крайно време е това да се промени и в този закон ще ви предложим да се намалят лимитите на кредитите, които се отпускат, да се разбият на малки и да отидат до малкия и среден бизнес“, обясни Корнелия Нинова. „Третото средство за преодоляване на бедността и увеличаване на доходите е борбата с паралелната държава, която годишно краде 10 млрд. лв. Те изтичат в нечии джобове и не отиват за пенсии, здраве, социална система, за образование. Това е антикорупционното законодателство. Имаме своето предложение, обсъдено е с професионалните общности, приети са техните професионални бележки. Не претендираме за съвършенство. Днес ще го представим пред президента на републиката, след това пред европейските посланици и двамата еврокомисари – по върховенство на закона и комисаря по правосъдие. Ако не спрем, но истински, а не с имитация корупцията, няма да се справим нито със съвземането на икономиката, нито с увеличаване на доходите, нито с намаляването на бедността.“ Избор на ВСС ни предстои. Предложихме шест перфектни кандидатури, според нас, професионално и морално, без квотен принцип и без договорки. Надяваме се да изберем най-добрите – тези, които ще проведат съдебната реформа такава, каквато я искаме – до бърз и обективен процес и справедливи присъди. Всички наши политики ще предложим в алтернативен бюджет за 2018 г, водени от тревогата за три неща – неграмотност, бедност и влошен здравословен статус на нацията. Гледаме на тези три проблема като елемент на националната сигурност. Нека като държавници, а не като едномандатни политици, да прозрем, че това са проблеми не само на настоящето. Това е огромен проблем на бъдещето на нацията. Защото неграмотна, бедна и болна нация няма бъдеще. Затова ще изработим алтернативен бюджет, в който ще предложим сериозни, аргументирани мерки за преодоляване на тези три проблема. „БСП за България“ ще очертава различни възможности за развитието на България. Нека българските граждани да преценят кое е по-добро – това, което предлага управлението или това, което предлага „БСП за България“. И да направим своя избор. На добър час и успех!“, завърши представянето на декларацията лидерът на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Корнелия Нинова: Това е сезонът на алтернативата\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b5-%d0%bf%d0%be%d0%ba%d0%b0%d0%bd%d0%b8%d0%bb-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f-%d0%bd%d0%b0-%d0%b1/", "text": "С писмо от 14 август на главния секретар на Министерския съвет председателят на БАН е поканен от името на премиера да присъства на заседанията на Министерския съвет. Това пише Бойко Борисов в писмен отговор на въпрос от парламентарния контрол от депутата от Патриотичния фронт проф. Станислав Станилов дали тази практика от предишните два управленски мандата на ГЕРБ ще бъде възстановена. Въпросът е зададен на 27 юли. „Уверявам Ви, че правителството оценява приноса на българските учени в процеса при взимане на решения за реализирането на различни политики“, пише Борисов в отговора си, изпратен в четвъртък.", "date": "2017.09.01", "title": " Премиерът е поканил председателя на БАН да присъства на заседанията на Министерския съвет"}
{"url": "https://trud.bg/%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%81%d1%8a%d0%b4-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d0%b8%d0%b7%d1%82%d0%be%d1%87%d0%b8%d0%bb-%d0%b1%d0%bb%d0%b8%d0%b7%d0%be-9/", "text": "Окръжната прокуратура в Ловеч е внесла в съда обвинителен акт срещу бизнесмен, който е източил близо 90 000 лв ДДС. Обвинението срещу Александър М. е за това, че на  13 ноември 2014г. е  избегнал установяването и плащането на данъчни задължения по ЗДДС на „Любиком”ЕООД. Той извършил данчното престъпление като съставил и използвал счетоводни документи с невярно съдържание и потвърдил неистина в справка-декларация по ЗДДС. Мъжът декларирал, че от страна на дружеството е бил начислен ДДС по извършените доставки, като включил в тази стойност без правно основание поради прекратяване на регистрацията на дружество  начисления по фактури по продажби ДДС и потвърдил, че на дружеството  е бил начислен ДДС по получените доставки в размер общо на 100 393 лева. Александър М. включил в тази стойност без правно основание и начисления по  фактури по покупки ДДС в размер на 99 654 лв., при действителни стойности на начисления ДДС по покупките в размер общо на 739,15 лева; Приспаднал неследващ се данъчен кредит по фактури по получени от дружеството доставки, без правно основание общо в размер на 99 654,62 лева, като укритите данъчни задължения са в особено големи размери на стойност 89 658,06 лева.  Предстои насрочване на делото за разглеждане от съда.", "date": "2017.09.01", "title": " Дадоха на съд бизнесмен, източил близо 90 000 лв. ДДС"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b1%d0%bb%d0%b8%d0%b7%d0%be-5000-%d1%82%d0%b0%d0%b1%d0%bb%d0%b5%d1%82%d0%ba%d0%b8-%d0%b7%d0%b0-%d0%bf%d0%be%d0%b2%d0%b8%d1%88%d0%b0%d0%b2%d0%b0/", "text": "Контрабандни 830 блистера с 4980 таблетки лекарствен продукт за повишаване на мъжката потентност задържаха митническите служители на ГКПП Капитан Андреево, съвместно със служители на Гранична полиция. Хапчетата са открити под задните седалки на лек автомобил с немска регистрация, който е пътувал от Турция за Германия през България, съобщават от Агенция „Митници“. Колата e пристигнала на ГКПП Капитан Андреево на 30.08.2017г. около 22 часа вечерта, управлявана от немски гражданин от турски произход. Той е пътувал заедно със своя баща, също немски гражданин, придружавани от още един пътник. Пред митническите служители, двамата пътници са обявили, че нямат нищо за деклариране, а шофьорът на автомобила е декларирал, че пренася 16 кутии цигари без акцизен бандерол с надписи „DUTY FREE“, които са задържани за поставяне под митнически режим, след което митническите служители извършват физическа проверка на автомобила и багажа на пътниците. При проверката, те откриват под задните седалки на автомобила укрити 830 блистера с 4980 таблетки лекарствен продукт  с надписи „VEGAXES“- Sildenafil Cobra Tablets 130 mg, който по състав е вид стимулант на половата мощ. Установено е, че таблетките са собственост на шофьора. Срещу него е съставен акт за нарушение на Закона за митниците. Задържан е автомобилът, с който е извършено нарушението.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Откриха близо 5000 конрабандни таблетки за повишаване на мъжката потентност, укрити в автомобил"}
{"url": "https://trud.bg/6-%d0%b3%d0%be%d0%b4%d0%b8%d1%88%d0%b5%d0%bd-%d0%bd%d0%b5%d0%b2%d0%be%d0%bb%d0%bd%d0%be-%d0%b7%d0%b0%d1%81%d1%82%d1%80%d0%b5%d0%bb%d1%8f-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8/", "text": "6-годишно момче неволно застреля собственик на заведение в село Виноградец, съобщиха от ОДМВР – Пазарджик. Късно снощи компания празнувала рождения ден на момченцето. След употреба на алкохол, единият от присъстващите извадил законно притежавания си боен пистолет и започнала размяна на оръжието сред присъстващите. Така пистолетът стигнал до детето, което произвело неволен изстрел, с който убил собственика на заведението. Тялото на мъжа е откарано за аутопсия в Пазарджик. Притежателят на огнестрелното оръжие е задържан за срок от 24 часа, а пистолетът е иззет. С детето работят психолог и инспектор от Детска педагогическа стая.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " 6-годишен неволно застреля собственик на заведение в село Виноградец"}
{"url": "https://trud.bg/%d1%80%d0%b8%d0%be%d1%81%d0%b2-%d0%bf%d1%80%d0%be%d0%b2%d0%b5%d1%80%d0%b8-%d0%b5%d0%ba%d0%be%d1%86%d0%b5%d0%bd%d1%82%d1%8a%d1%80%d0%b0-%d0%b2-%d1%81%d0%b5%d0%bb%d0%be-%d0%b2%d0%bb%d0%b0%d1%85%d0%b8/", "text": "РИОСВ – Благоевград извърши проверка на условията за отглеждане на животни в Център за едри хищници на Сдружение за дива природа (СДП) „Балкани“ в с. Влахи, община Кресна, който е регистриран през 2014 г. Експертите констатираха, че в него към настоящия момент се отглеждат два екземпляра Кафява мечка (Ursus arcos) и два екземпляра Вълк (Canis lupus), които бяха показани от медиите по време на пожара в Кресненското дефиле. В РИОСВ-Благоевград е регистрирана само една от мечките, а другите животни нямат необходимите регистрации. Мъжкият екземпляр кафява мечка е предоставен от РИОСВ – София на Сдружение за дива природа „Балкани“ за отговорно пазене и отглеждане. РИОСВ – Благоевград е издал регистрационна карта за него с № БЛ-027/03.08.2006 г. по чл. 91 от Закона за биологичното разнообразие (ЗБР). Женският екземпляр кафява мечка е предоставен от Държавно ловно стопанство „Кормисош“ с договор за отглеждане от СДП – Балкани. От РИОСВ – Благоевград не е издавана регистрационна карта по реда на чл. 91 от ЗБР. Двата вълка са предоставени от Зоокът – Павликени и Зоопарк-Стара Загора с договор за размножителен заем. За тях не са издавани регистрационни карти по реда на чл. 22 ал. 1 от Закона за защита на животните (ЗЖЖ). Предвид констатираните при проверката нарушения на ЗБР и ЗЖЖ, предстои образуване на административно-наказателна процедура. Кафявите мечки се отглеждат в непосредствена близост да регулацията на с. Влахи на разстояние по-голямо от предвиденото в закона, в железобетонно заграждение с метална мрежа и електро ограда, подсигурена с кльон на площ от 2500 кв.м. Вълците се отглеждат над регулацията на с. Влахи в железобетонна ограда с метална мрежа, подсигурено с кльон, с площ 1500 кв.м. И двете заграждения имат изградени басейни за вода за къпане и водопой на животните. Редовно се хранят с подходяща за вида храна. Загражденията са обезопасени, така че да се предотврати бягство на животните и да бъде осигурена безопасност на посетителите. Площта върху която са изградени съоръженията са върху земя собственост на Държавно горско стопанство – Кресна с договор за наем.", "date": "2017.09.01", "title": " РИОСВ провери екоцентъра в село Влахи, оказа се, че два вълка и мечка не са регистрирани"}
{"url": "https://trud.bg/46-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%bf%d1%80%d0%b5%d0%b3%d0%b0%d0%b7%d0%b8%d0%bb-%d0%bf%d0%b5%d1%88/", "text": "Окръжният съд във Велико Търново постанови 4,6 г затвор за шофьор карал с превишена скорост и прегазил пешеходец. Освен това магистратите са отсъдили виновникът да няма право да управлява автомобил за 7 години. Присъдата влезе в сила след като делото е разгледано на три съдебни инстанции. Два  месеца след деянието Окръжна прокуратура – Велико Търново приключи досъдебното производство и внесе в съда обвинителен акт срещу извършителя.  Делото се разгледа  по реда на съкратено съдебно следствие, при което подсъдимият се призна за виновен и прие за верни фактите изложени в обвинителния акт. Борис Д. е осъден за това, че на 8 октомври 2016 г. в Горна Оряховица на ул.“Васил Левски”,  при управление на лек автомобил „Mерцедес“, движейки се със скорост от 99,8 км/ч и на пешеходна пътека връхлетял върху  Тодор Д.   на 71 години.  Мъжът получил тежки телесни увреждания и починал. Обвиняемият е осъждан пет пъти, като три от осъжданията са за измами, включително и телефонни. По искане на прокуратурата Борис Д. е с наложена  мярка за неотклонение „задържане под стража“. След произнасянето на последната съдебна инстанция, Окръжна прокуратура – Велико Търново приведе в изпълнение осъдителната присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " 4,6 години затвор за шофьор прегазил пешеходец"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bf%d1%80%d0%b5%d0%b4-%d1%82%d0%b5%d0%bc%d0%b8%d0%b4%d0%b0-%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%b5%d0%bd-%d0%bf%d1%80/", "text": "Районна прокуратура – Ловеч внесе в съда обвинителен акт срещу  непълнолетен за причиняване на телесна повреда на пенсионер. Обвинението срещу Шабан З. е за това, че на а 29 август миналата година в ловешкото село Славяни пребил с ръкохватка на брадва Любомир Д. Пострадалият мъж  е пенсионер и живеел със съпругата си в селото. В злополучния ден  бил в двора, когато видял на улицата до входната врата обвиняемият, който бил спрял и поправял каруцата си. Отишъл при момчето, за да му направи забележка, тъй като то всяка година му обирало ореховото дърво и лозите в двора. Докато му говорел леко го побутнал по рамо с бастуна си. Тогава обвиняемият взел от каруцата брадва, обърнал се към пенсионера и му нанесъл няколко удара с ръкохватката. На помощ на възрастният мъж се притекла жена му и съседи,  които успели да хванат обвиняемия  и да му попречат да нанесе още удари. Предстои насрочване на делото за разглеждане от съда.", "date": "2017.09.01", "title": " Изправят пред Темида непълнолетен, пребил зверски пенсионер"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bd%d0%b0%d0%b7%d0%bd%d0%b0%d1%87%d0%b0%d0%b2/", "text": "Президентът трябва да назначава председателя на Агенцията за борба с корупцията, такава е здравата институционална логика, заяви президентът Румен Радев във Военната академия „Георги С. Раковски“. „Много са нещата, накъдето политиците да насочат вниманието си – във всички сфери очакваме наистина едно законодателство, което да отговаря на обществените очаквания и да се прави така, че да има време обществото да се запознава с това какво се предлага, да има обществено обсъждане и дебати. Фокусът е антикорупцията и това ще бъде темата на бъдещия КСНС на 9 октомври“, заяви Радев. На въпрос как оценява антикорупционния законопроект на БСП, където се споменава и ролята на президента, той отговори: „Първо, корупцията е изключително важна тема за България. Борбата с корупцията не може да става само с превенция, тя е важна разбира се, но не по-малко важни са разследването, обвинението и наказанието. Очаквам един комплексен подход, който да включва всички необходими мерки. Относно избора кой да назначава председателя на Агенцията, съгласен съм с предложението президентът да го назначава“, допълни Радев. Радев уточни, че не се е произнесъл какъв трябва да бъде точно, тъй като това е въпрос на дебати. „Здравата институционална логика наистина диктува той да бъде назначаван с участието на президента. Как можем да си представим, че парламентарното мнозинство ще избере този човек и ще бъде ли в състояние той да разследва правителството, ако то е излъчено от същото това парламентарно мнозинство. Няма логика“, каза още държавният глава. „Единият антикорупционен законопроект е фокусиран върху превенция, а другият – върху разследване по обвинение, необходим е един закон, обхващащ всичко това“, заяви президентът. Попитан кой е по-добрият антикорупционен законопроект от двата изготвени от ГЕРБ и БСП, президентът отговори: „Единият е фокусиран върху превенция и профилактика, а другият повече върху разследване по обвинение. За мен трябва да има такива мерки, които да обхващат всичко това и в един закон, и да има и съответните структури, които да го извършат. КСНС е една платформа, където се търси съгласие. Мисля, че има достатъчно аргументи и огромни обществени очаквания, така че нещата да се случат“, каза още президентът. „Това, че болният ще си скъса диагнозата, не означава, че ще оздравее. Мисля, че докладът на служебното правителство беше реалистичен. Този доклад за състоянието на отбраната и Въоръжените сили предлага да лекуваме армията със самовнушение“, заяви президентът в коментар за одобрения по-рано през седмицата от Министерски съвет Доклад за състоянието на отбраната и Въоръжените сили за 2016 година. Държавният глава бе гост на Военна академия „Георги Стойков Раковски“, където участва в тържественото откриване новата учебна 2017-2018 година. „Тук не говорим за вина, а за реалната обстановка, за моментното състояние. Как можем да се движим напред, ако не знаем какво е реалното ни състояние“, попита президентът Радев и добави, че едва след като този въпрос получи своя смел и откровен отговор ще започне истинската трансформация на Въоръжените сили. Попитан кои трябва да бъдат приоритетите пред политиците в началото на новия сезон и накъде те да насочат вниманието си, държавният глава отговори, че във всички сфери е необходимо законодателство, което да отговаря на обществените очаквания след съответното обсъждане и дебати. „Фокусът обаче е антикорупцията и това ще бъде темата на следващия Консултативен съвет за национална сигурност на 9 октомври“, категоричен бе Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Радев: Президентът трябва да назначава председателя на Агенцията за борба с корупцията\t\t\t"}
{"url": "https://trud.bg/%d1%81%d0%b5%d1%87-%d0%b7%d0%b0-700-%d0%b4%d0%ba%d0%b0-%d0%b3%d0%be%d1%80%d0%b8-%d1%81-%d0%ba%d0%be%d1%80%d0%be%d1%8f%d0%b4%d0%b8-%d0%b2-%d1%81%d0%b5%d0%b2%d0%b5%d1%80%d0%be%d0%b8%d0%b7%d1%82%d0%be/", "text": "678 дка с иглолистни насаждения на територията на Североизточното държавно предприятие са нападнати от корояди. По-голяма част от тях /398 дка/ са на територията на Държавно горско стопанство-Върбица, а 280 дка са в ДГС-Омуртаг. Дърветата от засегнатите площи във Върбица вече са изсечени. И за повредените иглолистни култури на територията на ДГС-Омуртаг се предвиждат санитарни сечи с интензивност 100%, съобщават от СИДП. Очаква се те да приключат в края на март следващата година.  Провеждането на тези сечи ще доведе до оголването на терени, но там вече е извършено залесяване или предстои такова. Площите засегнати от корояди на територията на Североизтока не са толкова големи, колкото в останалата част на страната, уточняват от предприятието.  В България има 17 млн. дка гори, като над 1 млн. декара от тях са нападнати от корояди. За първото полугодие на т.г. засегнатите площи са се увеличили с близо 120 000 декара, в сравнение с 2016 г. Мерките, които пециалистите от СИДП прилагат са адекватни, реагира се своевременно и при проява на съхнене по дърветата веднага се информира Лесозащитна станция-Варна, за да се установи вида на заболяването. Процесът е динамичен и размера на засегнатите площи се променя във времето. Короядите бързо завземат нови територии и затова трябва да се реагира веднага след като се установи, че са се появили. Разпространението на този вредител е проблем и за държавните, и за частните гори. Но докато в държавните гори засегнатите площи се изсичат веднага, то собствениците на частните не винаги реагират навреме. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Сеч за 700 дка гори с корояди в Североизтока"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%bc%d1%8e%d1%81%d1%8e%d0%bb%d0%bc%d0%b0%d0%bd%d0%b8%d1%82%d0%b5-%d0%b7%d0%b0-%d0%ba%d1%83%d1%80%d0%b1/", "text": "Премиерът Бойко Борисов поздрави мюсюлманите за празника Курбан Байрам във фейсбук: „Скъпи приятели мюсюлмани, честит Курбан Байрам. Пожелавам Ви здраве и благоденствие. През годините сме доказали, че преди всичко сме хора и заедно можем да живеем в мир и разбирателство. С разум и доброта да продължим да даваме този добър пример.“", "date": "2017.09.01", "title": " Борисов поздрави мюсюлманите за Курбан Байрам"}
{"url": "https://trud.bg/%d0%b4%d0%bd%d0%b5%d1%81-%d1%81%d0%b5-%d0%b8%d0%b3%d1%80%d0%b0%d1%8f%d1%82-%d1%84%d0%b8%d0%bd%d0%b0%d0%bb%d0%b8%d1%82%d0%b5-%d0%be%d1%82-v-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4/", "text": "До късно снощи се играха елиминационните футболни срещи от V Международен детски футболен турнир „Купите на община Благоевград“. Малките таланти играха на терените в село Рилци и на градския стадион „Христо Ботев“. Футболистите и в двете възрастови групи демонстрираха завидни техники и умения в боравенето с топката. Те играха самоотвержено и дадоха всичко от себе си за да достигнат до победа. В някои от двубоите борбеността и оспорваната игра доведе до равенства в редовното време, което пък зарадва публиката, тъй като по регламент след реми следват дузпи. Ето и резултатите от елиминационния кръг набор 2004, ФК „Апоел“ – ПФК „Славия“ 1:1 в редовното време, след изпълнения на дузпи 4:3 и с общ резултат 5:3 Апоел грабна победата.  ПФК „Левски“ и ФК „Цървена звезда“ също завършиха реми 0:0. В реализирането на голове от бялата точка Левски бе по-добрият отбор и спечели с 5:4 гола. ОФК „Пирин“ загубиха с 4 на 1 от ФА „ДИТ“ , а АКС „Войводина“ надви ГНК „Динамо Загреб“ с 3 на 1гола. В другата елиминационна група набор 2003 Левски надви Славия с 1:0. Футболистите на ФК „Тампа Брашов“ загубиха от ФА „ДИТ“ с 1:2. Тук също не липсваха изпълнения от бялата точка. Отборите на Левски и „Войводина“ не успяха да излъчат победител в редовното време, завършиха 0:0. В последвалите изстрели от бялата точка сините загубиха с 5:6 гола. Тимовете на „Динамо“ Загреб и „Цървена звезда“ завършиха 2:2 в редовното време, а след изпълненията на дузпи, футболистите на клуба от Белград спечели с 6:5 гола. Финалните двубои, които се играят днес, 1 септември, ще са на терените в село Рилци и на стадион „Христо Ботев“. На стадионите в с. Рилци от 09:00 часа ще играят ПФК „Славия“ – ФК „Тампа Брашов“, набор 2003, те ще спорят за 7-8 място. От 10:30 часа за 5-6 място, също набор 2003, един срещу друг се изправят ОФК „Пирин“ и ФА „ДИТ“. Ето как ще играят останалите финалисти на стадион „Христо Ботев“ набор 2004. От 09:00 часа ПФК „Славия“ – ОФК „Пирин“ за 7-8 място. От 10:30 часа ФА „ДИТ“ – ФК „Апоел“ за 5-6 място. От 16:00 часа излизат ФК „Цървена звезда“ – ГНК „Динамо Загреб“ за 3-4 място. В 19:00 часа ще започне финалната среща между ПФК „Левски“ и АКС „Войводина“. Другите финални срещи на родените през 2003 г. също са на стадион „Христо Ботев“. А те са между отборите на ПФК „Левски“ – ГНК „Динамо Загреб“, които ще играят за 3-4 място от 17:30 часа. За 1 и 2 място един срещу друг се изправят съставите на АКС „Войводина“ и ФК „Цървена звезда“. След изиграването на последния финален мач ще бъде официалното закриване на престижния футболен турнир. То ще започне в 22:00 часа. На него ще бъдат връчени купите и медалите на победителите. Домакините от Община Благоевград са предвидили редица награди за отличилите се футболисти, определени от специална комисия и чрез даден вот под формата на анкета от зрителите. Международният детски футболен турнир „Купите на Община Благоевград“ се провежда за пета поредна година. Той е в памет на легендарния вратар на “Пирин” – Христо Христов – Бараката. В тазгодишното излъчване на престижното съревнование, което е и юбилейно, участие взеха млади футболисти от 5 държави. Турнирът „Купите на Община Благоевград“ се провежда под егидата на кмета на Община Благоевград д-р Атанас Камбитов и е поредното доказателство за целенасочената му политика за развитието на спорта и насърчаването му сред младежта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Днес се играят финалите от V Международен детски футболен турнир „Купите на община Благоевград“"}
{"url": "https://trud.bg/%d0%bf%d0%be%d0%b5%d1%82%d0%b5%d1%81%d0%b0%d1%82%d0%b0-%d0%b5%d0%bb%d0%ba%d0%b0-%d0%bd%d1%8f%d0%b3%d0%be%d0%bb%d0%be%d0%b2%d0%b0-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "– В Черна гора съм била и на други писателски събития. Тази славянска страна ме спечели още при първата ми среща с нея. Пътувахме от летището към Подгорица, когато забелязах, че през няколко километра се повтарят билбордове с надпис: „Црна Гора је земља ћирилице” (Черна гора е земя на кирилицата, б.р.). Веднага си казах: „Това са горди хора, които заявяват себе си с достойнство.“ Събитието, за което пътувах, бе с наслов: „С Кирилицата“. В няколко града на черногорската Адриатика писатели, издатели, библиотечни апостоли и църковни служители от всякакви рангове бяха сред хората – на площада в Стария гр. Будва, пред храма „Света Троица”, в храма в Котор, в манастири и зали. Преди година пък бяхме на вечер на поезията в прекрасния катедрален храм в Подгорица, при откриването на който са участвали 6 православни патриарси… В програмата всяка вечер имаше по един рецитал на гостуващ поет. Дните на Кирилицата със своя вечер откри проф. Амфилохий Радович – глава на Черногорската църква, самият той – поет, теолог, богословски преподавател, полиглот, Почетен член на Славянска академия. Една изключителна и респектираща личност! Свои самостоятелни вечери имаха още и поети от Сърбия, Румъния и Черна гора. Много интересен беше и диспутът „Кирилицата и Латиницата – изкушение за мултикултурата на днешна Европа”. Впечатли ме проф. д-р Синиша Йелушич (впрочем, и член на журито за присъдената ми международна награда). И някъде в този програмен контекст беше и моята авторска вечер. Мястото е поразително енергийно: морето е на педя разстояние, наоколо – старите камъни на 2500-годишната Будва, край нас – православен и католически храм… С камбанен звън, започва всяка литературна вечер. Пред тези кръстове и под откритото небе си като на Божи изпит. Там ми връчиха и международната награда „Св.Стефан Щилянович”. – Книжовният герб на Черна гора – Петър Негош, има един стих: „Всемогъщият седна на трона / и засънува поезия…” Ето как той внушава, че Бог е поет! Поставя поезията на най-високото духовно стъпало. Такова е отношението в тези страни и към самите поети. Духовните пастири са близо и заедно с тях. Поезията, като висша молитва, влиза в храма. Той не се осквернява от нея, напротив – заедно, свещенослужители и поети служат на словото. На високото слово! Отците не са на дистанция, а са заедно със словотворците. И няма нищо по-естествено от това. Видях го при Митрополит Амфилохий. После и при Негово Светейшество Ириней – бяхме на аудиенция при него… Да не говорим пък за руските свещеници, които са съвсем близо до хората. За моя радост, такива черти има и Варненският и Великопреславски Митрополит Йоан – образован, земен и естествен, с добро и откликващо сърце… Моите колеги от 20 държави, които бяха тази година през май на фестивала на поезията във Варна, са очаровани от него. На самия 24 май Дядо Йоан ни прие и намери време и сладка дума за славянските поети. – Мисля си, че това не е просто управленско високомерие. В повечето случаи виждам самоосъзнаване на собствената незначителност и комплекси за неравностойност. Често вълната на обществения живот изтласква на авансцената неподготвени хора. И те знаят, че е така! Но няма връщане – там са, прожекторите светят в очите им, „публиката“ ги чака, думите им бягат (от тази стока те имат не много). И като добавим това, че често и нямат какво да кажат, картинката става плачевна. Темелът на повечето от тези властимащи хора е плитък. Нали знаете: за да бъде устойчив един темел, трябва да се изкопае достатъчно дълбоко… И в такива ситуации става най-простичкото – авторитетът (който липсва!) се заменя с авторитаризъм. Оооо, това е висока врата; зад нея седи велможа; той няма време за разните там поети и аркашки! Забравя човекът, че тази стълба води неизбежно и надолу… А е толкова просто: обгрижването на талантливите хора, почитането им (за празници, юбилеи, други поводи) е едно човешко вложение в касата на взаимното доверие. Но това обикновено не се разбира. И на всеки 24 май, по трибуни и край трибуни, в нашата мила родна картинка могат да се видят строени общинските велможи от всякакъв калибър, чиновници и общински съветници, спретнати в новите си костюмчета „Версаче”… Талантливи български деца изпълват площадите пред тях и танцуват. А зад „официалните лица”, повдигнати на пръсти, поетите се опитват да видят и чуят нещо, надничайки зад гърбовете им. Да биха се сещали поне да се обърнат и да честитят на хората на словото Празника на буквите и словесността… – Винаги съм предполагала, че всяка криза започва първо от главата и душата. Като в оня стар студентски виц: „Всичко е от главата, г-н Професоре!“ Това на шега. А сериозно: колкото по-тежка е кризата, колкото повече области от живота обхваща, колкото повече се разклаща държавността, а националното единение е застрашено, толкова повече трябва да се отделя за култура! Но тук не става дума просто за проценти – нека с тях да се занимават икономистите. Моята мисъл е за целокупната национална душа! Поетът се интересува от душата – своята и на народа си. Нищо не може да я вдигне така – тази паднала и наранена душа, както би могло словото… Да си спомним ролята на лечебното поетово слово в тежките исторически времена. Под балкона на Дядо Вазов отиде да плаче народът ни, а не пред двореца… – Нека най-сетне Европа да разпознае нашия герб – Кирилицата! Обикновено администраторите у нас не се интересуват от това, какво мислят интелектуалците. Но виждам, че Националният фонд „Култура” при Министерството на Културата е предвидил конкурс по проекти за годината на председателството. Това е хубаво! И поздравявам инициаторите! Дано оценителите да бъдат хора със стратегическо мислене и да дадат шанс на онези проекти, които достолепно да очертаят специфичния български натюрел. – В едно свое есе Николай Петев – светла му памет! – написа: „Големите пари днес изпреварват големите идеи…“ Ето, това е белег за криза на духа. Човечеството като цяло обедня откъм идеи – големи, значими, обединяващи човечеството. Няма такива вече. И това е тъжно. Това е самоизчерпване. И промяната не е на национално, а на общочовешко ниво. А само преди броени години посрещнахме новото хилядолетие. Наивно вярвахме, че предстои ерата на духовното, че човекът ще изкачи тези трудни светлинни стъпала към усъвършенстване на собствената си душа… – Мисля, че отговорът е в думата „достойно”. Ако ние самите не ценим своето писмо, ако Кирилицата не стане част от националната ни стратегия, ако сами не осъзнаем достолепието си на народ, дал на толкова още народи четмо и писмо, то тогава не можем да изискваме уважение от другите. Дали някой обърна внимание на факта, че в пъстрата шумотевица от събития по 24 май т.г. имаше един уникален концерт на Червения площад в Москва: 1000 руски деца пяха на чист български език „Върви, народе възродени”! Това беше един реверанс пред България! Един жест на уважение… Защо нашите медии са свенливи пред тази тема? Много неща още могат да се направят в същата посока. Ако има добра воля, разбира се. – Духовните пигмеи. Този луд днешен свят си играе с понятията като жонгльор. Страшна е тази информационна война, която сатанизира Русия. Умишлено се объркват и преплитат понятия. И се оказва например, че аз съм една от запленените от поезията на виновника за залпа на Аврора – Червеният комисар Александър Сергеевич Пушкин! А Фьодор Михайлович Достоевски, моля ви се, е нарушил правата на човека и е създал матрица за идиоти! А ние, наивниците, го харесваме. А сега, де! – Горчиво се шегувам с всичко… Но истината е, че се раждат по-малко българчета, а тези, вече родените, заминават. Жалкото е, че е ОТ, а не КЪМ. А пчела от мед не бяга, както знаем. Значи, нашето кошерче не е в ред. И апатията, разграждането продължават. Деловите среди нямат нужда от култура, а от субкултура, т.е. от полуфабрикати за бързо хранене. И затварят кесиите си. – Каква диагноза? Алцхаймер. Светът бързо забравя собствената си история. После трие с гумата и я пренаписва. За кой ли път вече! А пренаписването на историята е грях пред онези, които са я сътворили. То е все едно, да минеш през гроб, стъпвайки върху, а не край него… Особено болезнено е, когато става дума за прекрояването на учебните програми по литература и история. Чувам как охкат в могилите забравените и изхвърлените от учебниците! – Отново се ровя в душата – моята и човешката въобще. Стихосбирката е със заглавие „Шест грама”. Но нека не говорим за Нероден Петко. Ще оставя читателите сами да преценят дали съм ги развълнувала.   Елка Няголова e родена в Добрич. Живее във Варна. Филолог. Поет, писател, преводач от пет славянски езика. Основател и председател на Славянска литературна и артистична академия. Гл. редактор на сп. “Знаци”. Директор за Балканите на МАП (Международна асоциация на писателите). Редовен член на Академията на руската словесност и на Академия “Поезия” в Русия.Авторка е на над 20 книги с поезия, 10 от тях издадени в още 7 държави. Отделни части от романа ? “Немите камбани” са превеждани в Хърватска. Нейни стихове са публикувани на повече от 15 езика. Носителка е на националните литературни награди: “Южна пролет”, Ботева награда за поезия на ИК “Хр. Ботев”, “Изворът на Белоногата” (за цялостно творчество), “Дора Габе” (за цялостно творчество), и др. Лауреат е на международни награди: “Белият ангел на поезията” (Полша), на руските ордени: “М. Ломоносов”, “Гр. Державин”, “Грибоедов”, на Есениновската награда “Златна есен”, на медала “А. С. Пушкин” от Академията за руска словесност, на наградите “Арка” (Сърбия) и “Янтарен трилистник” (МАП – Латвия).", "date": "2017.09.01", "title": " Поетесата Елка Няголова пред „Труд“: Европа да разпознае нашия герб – Кирилицата\t\t\t"}
{"url": "https://trud.bg/%d0%bf%d0%b0%d0%b7%d0%b8-%d0%bb%d0%b8-%d0%bd%d0%b8-%d0%b0%d1%80%d0%bc%d0%b8%d1%8f%d1%82%d0%b0/", "text": "Онзи ден кабинетът „Борисов-3“ сътвори  нонсенс за образец с Доклада за състоянието на отбраната и Въоръжените сили. В него е записано, хем  че няма хора, хем че войската е боеспособна. Търкам си очите, щипя се по бузите, не съм пил, трезвен съм, но не мога да проумея как два взаимноизключващи се извода бодрячески водят до желаната реалност, че всичко е о,кей. Абе, има някакви проблеми в отбраната, ама ще се оправим. Нещо като в спора между оптимиста и песимиста чашата дали е наполовина пълна или наполовина празна. Всъщност, можеше и да не се стигне до този парадокс , ако правителството не бе изтеглило доклада на служебния кабинет заради констатацията, че въоръжените сили са в състояние да изпълнят конституционните си задължения „частично“. А защо го направи, това е тема от политическото ни битие. В новото издание на документа се твърди същото, само че терминът „частично“ е заменен с „редица затруднения“. Прочетете още веднъж изречението, погледнете към тавана, затворете очи, съсредоточете се и се опитайте да направите смислов и семантичен анализ на двата термина. Намирате ли разлика? Аз поне не. В случая най-добре е да говорим с езика на числата. В доклада е отбелязано, че некоплектът във войските е достигнал 20%. В някой бойни формирования, особено на пехотата, достига и до 40%. Вакантните места в отбраната вече прехвърлят тревожната граница от 8 000 души (5600 щатни места плюс 2500 за платени резервисти), повечето, от които не са в щабовете, а в бойните части. Средно 70-80 бойци всеки месец хвърлят рапорти за напускане. Годишно армията се нуждае от 800 души ново попълнение, но го няма. Драстичен е и недостигът на офицери. Той може да бъде компенсиран за не по-малко от 5 г. при условие, че за военния университет във В. Търново има достатъчно кандидати. А  тази година те са кът и армейският вуз се принуди да обяви допълнителен прием. Тази година е и най-печалната – излезе най-малкият випуск от лейтенанти. Е, какво ще кажете – армията „частично“ или със „затруднения“ ни  пази?  А как стоят нещата с  въоръжението? 38% от техниката на ВВС е неизправна, а 33% е с изтекъл ресурс. Зле е и бронетанковата ни техника. И там негативните проценти са високи. Същата е ситуацията и с автомобилната техника. Тя е от преобладаващо руски марки, които отдавна са спрени от производство. Освен това няма гуми, няма акумулатори. Зенитно-ракетните комплекси, които пазят небето ни, вече са  на ръба на възможностите, да не кажем по-тежка дума. И за тях недостигат резервни части. Има комплекси, на които не е правен ремонт, откакто са приети на въоръжение. Нека не споменаваме годината кога е станало. Зле е ситуацията и с фрегатите на ВМС. Флотските начаници много добре знаят, какво е състоянието на ракетното им въоръжение. Е, как ни пази армията- „частично“ или със „затруднения“?  Просто питам.  Питам и откога голямо  бойно формирование, да речем механизирана бригада, не е вдигано цялото във внезапна бойна готовност? За да се провери какво е състоянието й. Както се правеше едно време, когато наистина имахме армия. Тогава, ако един танк излезеше от района за постоянна дислокация с минута закъснение, хвърчаха пагони. А знаете ли  коя е най-голямата „тайна“ на войската? Не колко жени служат – те са 14%. И по този показател сме „отличници“, защото негласният норматив в НАТО е 10%. Не това, тайна е колко са в майчинство. Ако официално попитате, от МО ще ви кажат, че не водят статистика, това прави НОИ. Трябва да запитате тях, а това значи, че ви лашкат в девета глуха. Споменавам този факт, защото и той има отношение към боеспособността на войската. Защото, ако дамата под пагон си вземе майчински, командирът не може, както е в цивилния живот, да назначи на нейно място друг по заместване. Но и това е отделна тема с любопитни сюжети. А ето и случка, на която бях свидетел. Лято, юли месец, невероятна жега! Бойко Борисов е министър-председател. Гвардията празнува и по този повод го е поканила да рита с тях мач в Борисовата градина. През почивката след полувремето премиерът  хвана маркуч и започна да полива гвардейците, за да ги охлади. И се обърна шеговито към шефа на отбраната ген. Симеон Симеонов (сега депутат отДПС): „Генералее, нямаме никаква армия, бе! Глей, много бързо се измориха. Ама добре, че сме приятели с турците.“ По-късно написах статия, че стане ли война, капитулираме за 48 часа. Тогава ми се обади анонимно читател, офицер, и ми каза: „Г-н Генов, много време ни давате. Решат ли, за 24 часа турците стигат Стара планина“. Това е положението, уважаеми! Ако за проблемите в различни сектори ГЕРБ по традиция се оправдава с предишните на власт, специално за сферата на отбраната това няма как да стане. Защо драстично не ни стигат войници? Защото основните заплати на редниците са мизерни – 608 лв. Последният министър, който ги вдигна, е Николай Цонев от “кабинета Станишев”. Това се случи през далечната 2009г. Преди него бяха 309 лв. От тогава досега няма никакво движение. Именно от тогава в отбраната са само от ГЕРБ.", "date": "2017.09.01", "title": " Пази ли ни армията?\t\t\t"}
{"url": "https://trud.bg/%d0%bf%d1%80%d0%be%d0%ba%d1%8a%d0%bb%d0%bd%d0%b0%d1%82%d0%b8%d1%8f%d1%82-%d0%bf%d1%80%d0%b8%d0%b7%d1%80%d0%b0%d0%ba-%d0%bd%d0%b0-%d1%81%d1%8e%d0%bb%d0%b5%d0%b9%d0%bc%d0%b0%d0%bd-%d0%bf%d0%b0%d1%88/", "text": "Преди да бъде спрян и разбит на Шипка, Сюлейман паша се ползва със странни протекции и в Османската империя, и в Европа. Започнал кариерата си като „дьонме“ – вероотстъпник от юдеизма, който е приел исляма, той стига до Париж като професор по литература в Сорбоната. Кой ли го е командировал на Балканите като военачалник (без качествата на пълководец, освен ако не се брои за „талант“ неистовата му жестокост)?    Явно тя е била аргумент, оправдаващ протекциите от най-високо място, защото му поверяват командването на най-елитния корпус в Османската армия. Той зверски потушава Черногорското въстание и получава задачата да удави в кръв цяла Южна България. Сюлейман започва не просто „етническо прочистване“, а системно изтребление на българите навсякъде, където е преминал 45-хилядният му армейски корпус. Достатъчно е да отбележим Старозагорското клане или масовите убийства в Карлово по време на „Страшното“. Те са свидетелства за геноцидния замисъл, превърнал един парижки професор по литература във военнопрестъпник. За контраст ще подчертая разликата между него и Осман паша, който не допуска в обсадения Плевен масови безчинства над населението. Известен е жестът, с който руският генерал Тотлебен връща сабята на победения Осман паша като израз на респект. За разлика от него, опозореният от зверствата си Сюлейман е осъден за военни престъпления. Повечето от офицерите му са разстреляни, а самият той е пратен на заточение (над него, както отбелязах в началото, е опънат чадъра на нечие покровителство). Остава фактът, че той вероятно е първият военачалник в Европа, осъден за престъплението, което днес се нарича геноцид… Аз не съм историк и написаното по-горе няма такива претенции. Ето защо мога да си задам въпрос, който историците обикновено не толерират: „Какво би станало, ако…“  ако преди 140 години на Шипка българското Опълчение, рамо до рамо с Брянския и Орловския полк не бяха удържали геройски позициите си срещу петорно по-многоброен противник;  ако генерал Радецки не беше пристигнал с гръм в критичния момент от тридневната битка;  ако геноцидният поход на Сюлейман безумни беше прехвърлил Балкана и беше променил изхода на Плевенската епопея? Нас може би нямаше да ни има в свещените предели на България. Във всеки случай, не и като нация… Тези въпроси не са само поглед към миналото. Те имат нов смисъл в контекста на актуалните за цяла Европа напрежения. Има сили, които все още не са се примирили с епохалния провал на Сюлейман паша. Те работят и днес срещу суверенитета и единството на българския народ. Тяхната цел – не в минало време, а в обърканото икономическо и геополитическо настояще е да дестабилизират Балканите. България има решителен принос за стратегическото равновесие в този регион. Тя е фактор на стабилността и точно затова е под прицел. Тъкмо по тази причина системата за сигурност на нашата страна се нуждае от сериозно преформатиране. В досегашния си вид тя отговаря на друг тип заплахи, характерни за епоха, която вече отминава. Разбира се, че опасностите от вчерашния ден продължават да са актуални и днес. Консерватизмът на системите за сигурност е напълно обясним и оправдан. Защото призраци от миналото понякога се появяват като „вдъхновение“ за нови трагедии. Актуализирането им за съвременни политически цели не е просто гротеска, макар че винаги има и пародиен привкус. Спомнете си как в началото на промените у нас се намериха демократуни, които съвсем сериозно предлагаха да бъде построен паметник на Сюлейман паша край Шипка – ей така, за баланс и „обективност“. И тези набедени инициатори не бяха просто бъгнати любители на перверзни усещания, а хора близки до тогавашната власт. Която по традиция примираше за одобрението на едно или друго посолство. Но гневната реакция на българския народ тогава спря безумната инициатива на политически сбърканите родоотстъпници… Днес времената са други и мястото на нашата страна в системата за европейска сигурност е по-значимо. Самата тази система тепърва се гради и ролята ни като външна граница на Европейския съюз е съществена. Тя не се базира само на географски съображения – има цивилизационни фактори на сигурността, които ще придобиват все по-решителен смисъл. Бъдещето на континента зависи от това да се задейства цивилизационен инстинкт за самосъхранение. Как да противодействаме на програмираната радикализация, която е нова заплаха за сигурността на недообединена Европа?  Кой финансира експанзията на новата агресивна идеология, подклаждана от религиозен фундаментализъм и реваншизъм?  Докъде стига разумната и далновидна толерантност – къде минава границата на натрупвания, след които случващото се заприличва на цивилизационно самоубийство?  Има ли в самата Европа сили, които флиртуват с радикализирания ислям – дали кариерата на Сюлейман паша не е потвърждение за отдавнашното им присъствие в задкулисието на парите и властта? Драстичен пример за програмирана радикализация е тази кариера на професора от Сорбоната през труповете на хиляди и хиляди хора… Той свършва като осъден военнопрестъпник, но с този край съвсем не свършва пътят на култовите войни. Стратегията „Мулти-култи“ се изроди именно в такава култова война – засега студена и регионална, но с чудовищен потенциал за глобализация. Идеологията на предишната студена война се въртеше около т.нар. класова борба. Тя бе психологически двигател на радикализъм, който все пак оставаше в рамките на една и съща цивилизация. Изток – Запад беше ос на противопоставяне в общия контекст на културата, доминирана от християнската доктрина. Дори тероризмът при онези условия беше политически прецизиран, персонално насочен, за да се избягват по възможност масови жертви, които биха компрометирали целите на извършителите. Поради това, а най-вече заради заплахата от термоядрена война, обществата не се впечатляваха чак толкова от тероризма. И съответно ролята му за създаване и разпространяване на масов страх не беше толкова значима. В общественото съзнание през студената война доминираше опасност от държавно санкционирана употреба на оръжия за масово унищожение. Днес рискът е такива оръжия да не попаднат в ръцете на терористи – нещо, което преди години изглеждаше немислимо. Но във времената на глобализиран тероризъм това вече не е така. Затова самият терор се превръща в психо-икономическо оръжие за масово поразяване. Световните медии волно или неволно разпространяват ефекта от употребата на това оръжие. Все по-чести атентати, колкото и безсмислени да изглеждат, захранват медиите с новини и водят до нови убийствени импровизации. Чрез тях се самообучава чудовище, което представлява кибернетично разпределена система. Разпръсната по света, тя има способност за самоорганизация, която излиза изпод контрола на службите за сигурност дори в най-мощните държави. Илюзия е да се мисли, че която и да било от тайните служби може да овладее и контролира тези процеси. Изкушението за такъв контрол хармонира с конвенционалните методи и архаичните вражди  на различни секретни институции. Те като че ли имат нужда от нова студена война. Но сега има нови противоречия по оста Север – Юг и нов (стар) източник на радикализация. Той създава агресивна среда и религиозно-идеологическа нагласа за конфронтация. Централна роля в мотивацията за противопоставяне сега играе не класовата борба, а джихадът. Около него се завихря и новата студена война, с методи и цели от арсенала на култовите войни. Ето как „Мулти-култи“ походи имат всъщност обратен ефект – мобилизират страните за конфликти и конфронтация, вместо да допринасят за сближаването на хора. С времето много неща преминават в своята противоположност. Така и мултикултурализмът престана да води към синтез на нови отношения в рамките на единна цивилизация. Вместо това създаде „зомби-ефект“ и задвижи – тромаво, но зловещо – прокълнати призраци от миналото. Естествено, че отговорността за това не е на културите, чието многообразие украсява всяка една цивилизация. Както отговорността за жестокостите на Сюлейман паша съвсем не е на литературата, която той преподавал в Сорбоната. Кой е факторът, програмирал гнусната деградация на професора от Париж? Кой стои в наши дни зад програмираната радикализация – не като индивиди, а като съвкупности от финансови и геополитически интереси?", "date": "2017.09.01", "title": " Прокълнатият призрак на Сюлейман паша\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b1%d0%bb%d0%b8%d0%b7%d0%be-2000-%d0%ba%d1%83%d1%82%d0%b8%d0%b8-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d1%86%d0%b8/", "text": "1970 кутии /39 400 къса/ недекларирани цигари без акцизен бандерол откриха митнически и гранични служители в необитаема каюта на кораб. Корабът, плаващ под малтийски флаг, е пристигнал в Бургас на 29.08.2017 г. вечерта от Турция. Митнически служители от Митнически пункт „Пристанище Бургас Център“ и служители на Гранична полиция от ГКПП Пристанище Бургас извършват входяща контрола на кораба, при която митническите служители са поканили капитанът и екипажа да декларират пренасяните и подлежащи на деклариране стоки, валута и валутни ценности. Капитанът е представил пред митническите служители капитанска декларация, декларация от екипажа и декларация за съдържащите се в кораба стоки и имущество. След заверка на декларациите, митническите и гранични служители пристъпват към съвместна физическа проверка на кораба, за която е подадено искане от Гранично полицейско управление -Бургас. В хода на проверката, в една от необитаемите каюти на кораба, те откриват 197 кашона, съдържащи общо 39 400 къса недекларирани цигари от четири различни търговски марки, всички с надписи „For duty free sale only“. Контрабандните цигари са иззети. Срещу капитана на кораба-турски гражданин с инициали S.D., е съставен акт за нарушение на Закона за митниците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Откриха 2 000 кутии контрабандни цигари в каюта на кораб"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2%d0%be%d0%b5%d0%bd%d0%bd%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d0%b3%d0%b5%d0%be%d1%80%d0%b3%d0%b8/", "text": "Военна академия се утвърди като център за подготовка на висококвалифицирани кадри в сферата на отбраната и сигурността, на лидери. Това каза президентът Румен Радев на официалното откриване на новата учебна година във Военна академия „Г. С. Раковски“. „Като човек емоционално и професионално свързан, за мен е привилегия и чест да ви поздравя с тържественото откриване на новата учебна година. Като най-старото висше военно училище, Военна академия възпита и обучи едни от най-достойните представители на българското офицерство. Тази традиция продължава и днес. Военна академия се утвърди като център за подготовка на висококвалифицирани кадри в сферата на отбраната и сигурността, на лидери. Които да отстояват нашите интереси във военно и мирно време. Днес Академията се утвърждава като един от най-важните центрове на подготовка на кадри. Днес съм тук, за да изкажа своето възхищение и благодарност към преподавателския състав, затова, че продължавате да подготвяте бъдещите командири и лидери на страната. Искам да поздравя и вас, докторантите и студентите за вашия избор, за поетото предизвикателство в името на националната сигурност. На всички е ясно, че днес светът е все по-трудно предсказуем и опасен“, заяви Радев. По думите му, когато рисковите и заплахите нарастват, трябва да имаме широк спектър за тяхното неутрализиране.  „Темповете, с които се решават проблемите на въоръжените сили открояват няколко тенденции. На първо място, ясно е, че в обозримо бъдеще няма да бъде решен некомплектът с личен състав. Няма да бъде повишен социалният статус на военнослужещите така както вие очаквате. Равнопоставено на високата степен на риск и труд. Остаряващата техника ще се поддържат все по-трудно, ще подлагат все повече на риск здравето и живота на подчинените ви. Ще се повишава рискът при изпълнение на служебните задължения на вашите подчинени. Трябва да останете верни на своя избор, да служите безкористно на своя народ и отечество, защото това е вашето призвание“, каза още Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Румен Радев: Военна академия „Георги С. Раковски“ се утвърди в подготовката на специалисти в сферата на отбраната и сигурността "}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%ba%d0%be%d0%bb%d0%b8%d1%84%d0%be%d1%80%d0%bc%d0%b8-%d0%b8-%d0%b5%d1%88%d0%b5%d1%80%d0%b8%d1%85%d0%b8%d1%8f-%d0%ba%d0%be%d0%bb%d0%b8-%d0%bd%d0%b0%d0%b4/", "text": "Наличие на колиформи и ешерихия коли над допустимите норми е открито при изследването за качеството на питейната вода в град Панагюрище и взетите проби по микробиологични показатели в периода от 16 до 31 август, съобщиха от Регионалната здравна инспекция (РЗИ) в Пазарджик. Надвишението е 21 KOE/ 100 ml. Предприети са мерки за административна принуда във връзка с констатирани нарушения във водоснабдяването, а именно – едно предписание за хигиенни мероприятия. До приключването им на хората в Панагюрище се препоръчва да не пият вода от чешмите. 15 души в района са с чревни инфекции, но от РЗИ-Пазарджик не могат да кажат дали това има връзка със заразената вода. В периода 16-31 август са взети проби от 11 населени места в област Пазарджик, като от тях на Наредба № 9 от 16 март 2001 г. за качеството на водата, предназначена за питейно-битови цели, на допустимите норми и микробиологични показатели не отговаря само тази от град Панагюрище – първа зона.", "date": "2017.09.01", "title": " Откриха колиформи и ешерихия коли над допустимите норми в питейната вода на Панагюрище"}
{"url": "https://trud.bg/%d0%b1%d0%b8%d0%b1%d0%bb%d0%b8%d0%be%d1%82%d0%b5%d0%ba%d0%b0%d1%82%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d0%bb%d1%83%d1%87%d0%b0%d0%b2%d0%b0-%d0%b1%d0%b5%d0%b7%d0%bb/", "text": "Безлихвен заем в размер на 23 520 лева получава Регионалната библиотека „Петко Р. Славейков” във Велико Търново. С решение на Общинския съвет средствата се отпускат от фонд „Покриване на разходите за приватизация и следприватизационен контрол” към Общинската агенция за приватизация. Парите са закупуване на софтуерен пакет, се уточнява от Надзорния съвет на агенцията, а заемът трябва да се погаси до 31 декември 2018 година. Четири безлихвени заема са отпуснати на библиотеката в периода 2010 – 2016 година. През 2010 г. културната институция получава 18 000 лева за съфинансиране по проект „Обединен каталог на българските периодични издания. Дигитална колекция до 1944 г.”. През 2012 –а още 18 000 лв. за закупуване на библиотечен софтуер, през 2014 г. – 38 000 лв. за покупка на микробус, а през 2016-а – 73 000 лева за реализиране на проектни дейности и закупуване на техническо оборудване по проект „Дигитална културна съкровищница „Севар+: документиране, запазване и предоставяне на широк обществен достъп до културното наследство в библиотеки, музеи, архиви и галерии в Северна и Централна България”. Задълженията по първите три заема са изплатени, като погасителните вноски са извършвани в срок.", "date": "2017.09.01", "title": " Библиотеката в Търново получава безлихвен заем от 23 520 лева"}
{"url": "https://trud.bg/%d1%80%d0%b0%d0%ba%d0%be%d0%b2%d1%81%d0%ba%d0%b8-%d1%89%d0%b5-%d0%b1%d1%8a%d0%b4%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8/", "text": "Десетки спортуващи млади атлети от всички краища на България ще се съберат тази неделя в Раковски, за да премерят сили в турнир по стрийт фитнес. Състезанието, което започва в 10 часа на многофункционалната спортна площадка срещу Професионална гимназия „Петър Парчевич” между кварталите „Генерал Николаево” и „Секирово” в град Раковски, е кръг от националното първенство, което се организира за първи път тази година. Стрийт фитнесът е сравнително нов спорт, който бързо спечели много привърженици и стана популярен сред по-младото поколение. Състезателите ще премерят сили в три категории: мъже до 16 г., мъже над 16 г. и жени, а организаторите са поканили европейския и световен първенец и олимпийски вицешампион по спортна гимнастика Йордан Йовчев да награди победителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Раковски ще бъде домакин на състезание по стрийт фитнес"}
{"url": "https://trud.bg/%d0%bc%d1%83-%d0%bf%d0%bb%d0%be%d0%b2%d0%b4%d0%b8%d0%b2-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%bd%d0%b0%d1%83%d1%87%d0%b5%d0%bd-%d1%84%d0%be%d1%80%d1%83%d0%bc-%d0%bf%d0%be/", "text": "Медицински университет-Пловдив ще бъде домакин на 12-ата национална конференция по медицинска биология, която ще се проведе от 8 до 10 септември в базата на вуза в курорта Цигов чарк. На този традиционен форум ще си дадат среща представители на катедрите по биология от медицинските висши училища в страната, докторанти и изследователи, работещи в областта на биологичните науки. „Освен презентации на колегите, придобили нови научни степени и академични длъжности, ще се запознаем с постиженията на учените от отделните катедри и ще обсъдим предизвикателствата в преподаването на дисциплината и специализациите”, заяви заместник-ректорът по научната дейност в МУ-Пловдив проф. д-р Виктория Сарафян.", "date": "2017.09.01", "title": " МУ-Пловдив е домакин на научен форум по медицинска биология"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%80%d0%b8-608-%d0%bb%d0%b2-%d0%b7%d0%b0%d0%bf%d0%bb%d0%b0%d1%82%d0%b0%d1%82%d0%b0-%d0%b2%d0%be%d0%b9%d0%bd%d0%b8%d1%86/", "text": "Един начинаещ професионален войник получава 608 лв. заплата и 120 лв. за храна. Който може да си намери по-добра работа, го прави, коментира пред   министърът на отбраната Красимир Каракачанов. „В армията има 20% недокомплект, т.е. празни щатове. Парите за тези щатове ги няма, бюджетът не е осигурен за списъчния състав, който е необходим, а на база на щатния. Няма пари за тези 5500 места – как да се направи конкурс, като ги няма”, каза още той. Според него заплатата на един войник трябва да е поне като на един учител. „Работата на финансовия министър Владислав Горанов не е лесна, защото той разпределя това, което има. Трудно се разбираме, защото имаш един обем пари, който не може да го разтеглиш”, каза Каракачанов. „Трябва да се покаже на армията, че държавата има отношение, а армията не е декорация, която виждаме само на Гергьовден”, категоричен беше той. „Армията беше унижавана 25 години. Политиците смятат, че без армия може, а без армия не може. Задачите се изпълняват със затруднение, с риск за живота на хората, с остаряла техника. Колко самолета имаме? МиГ-29 като технически качества е по-добър от един от кандидатите за „нови” самолети. Защо сме го докарали дотам, че имаме 19 МиГ-а, но летят само 8, няма да казвам по какъв начин. Имаме и други самолети, които са консервирани и стоят – Су, а защо нарязахме МиГ-21? Германия, след обединението, ни предложи да закупим за 1 евро цяла ескадрила нови МиГ-29, както друга техника. Ние отказваме, поляците ги взеха”, посочи той. „Нямам впечатление, че държавата се опитва да национализира „Дунарит”  – доколкото четох доклада, става дума за проблеми, свързани със сигурността”, коментира той друга тема от последните дни. „Проблемът с туризма е голям, около 1,5 – 2 млрд. лв. не влизат в бюджета. Защо да не е работа на Валери Симеонов да ходи по морето – той е вицепремиер, отговаря за туризма. Никой ли не знае, че в тези заведения се продават наркотици? Не си затваряме очите – точно това направи Валери Симеонов”, посочи той. „Както е известно Валери Симеонов има различен модел на работа, аз бих направил по друг начин, но по същество той е прав”, отговори Каракачанов на въпроса дали Симеонов има конфликт с министъра на туризма Николина Ангелкова или премиера Бойко Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Каракачанов: При 608 лв. заплатата войниците търсят друга работа\t\t\t"}
{"url": "https://trud.bg/%d1%81-%d0%ba%d0%b2%d0%be%d1%80%d1%83%d0%bc-%d0%be%d1%82-185-%d0%bd%d0%b0%d1%80%d0%be%d0%b4%d0%bd%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d1%81%d1%82/", "text": "С кворум от 185 народни представители започна новата парламентарна сесия на 44-тото Народно събрание. Сесията бе открита от председателя на парламента Димитър Главчев и започна с химна на Република България и на Европейския съюз. „Това е втората сесия на 44-тото Народно събрания, нека си пожелаем успешна и ползотворна работа“. Това каза председателят на Народното събрание Димитър Главчев при откриването на новата парламентарна сесия. „Да поздравим нашите сънародници мюсюлмани по повод свещения за тях празник Курбан Байрам. Да им пожелаем здраве, мир и благополучие във всеки дом. Нека всички ние българските граждани заедно продължим да бъдем пример за толерантност, разбирателство и взаимно уважение. Да продължим общите усилия за напредъка и благоденствието на страната ни“, заяви той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " С кворум от 185 народни представители стартира новият сезон в парламента (СНИМКИ)"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b0%d0%b9-%d0%bc%d0%b0%d1%81%d0%be%d0%b2%d0%b8-%d1%81%d0%b0-%d0%be%d1%87%d0%b0%d0%ba%d0%b2%d0%b0%d0%bd/", "text": "„Най-масови са обществените очаквания за добро антикорупционно законодателство и за работещ антикорупционен регламент. Ето защо сме длъжни до края на годината да приемем новия антикорупционен закон. Това ще бъде много важен знак към обществото. Отсега сме наясно, обаче, че контролът по изпълнението му става все по-голямо предизвикателство пред законодателя“. Това каза председателят на ПГ на ГЕРБ Цветан Цветанов в декларация от името на групата. „Обръщам се към вас в началото на новия политически сезон с увереността, че страната ни очаква добро законодателство и непосредствени ползи от него, които да достигат до отделния човек. За целта е нужно, ние като народни представители да успеем да работим заедно и да не забравяме, че направеното в името на хората е най-големия политически дивидент. Много по-голям от самоцелното политическо противопоставяне, обрича ни на застой и ни прави непродуктивни“, заяви Цветанов. „Добри новини бележат началото на новия политически сезон. През първото полугодие на 2017 г. икономическият растеж се ускори до 3,6%, в резултат на силното потребление и износ, а броят на заетите доближава нивата, характерни за пълна заетост у нас. Това ни дава основание да очакваме по-високи от прогнозираните резултати за икономиката до края на 2017 г. Надявам се, че вече сте имали възможност да се убедите в това, че управленската ни програма e разписана в прагматичен дух. В нея няма празни обещания и абстрактни намерения. Тя включва приоритети, стратегически цели и конкретни мерки за постигането им. При подобен подход и отговорността на управлението е ясна. Освен всичко друго, програмата изразява и категоричната ни готовност да управляваме страната в рамките на пълен четиригодишен мандат. Още по-малко съмнение буди яснотата по законодателните приоритети на този парламент – тема, по която опозицията спекулира от самото начало на конституирането му“, каза още той. „В началото на новия политически сезон заявяваме категоричното си желание да участваме в реализирането на политики за засилване на интеграционните процеси в Европа. Проучвания на общественото мнение от края на месец юли т.г. показват, че 75% от българите одобряват членството на страната ни в ЕС, а едва 16% не го одобряват. Присъединяването на България към Шенген и еврозоната, както и отпадането на Механизма за сътрудничество и оценка остават наши приоритети. Няма да се уморим да повтаряме тезата си, че присъединяването на България към Шенген би дало на Европа по-защитени външни граници“, заяви още Цветан Цветанов. „Ще се стремим да играем важна роля в процесите на задълбочаване на политическите, икономическите и културните взаимоотношения между страните от нашия регион. Работата на правителството показа, че сме на прав път, задавайки нови стандарти на взаимоотношения и комуникация със страните от Западните Балкани. Дипломатическите ни ходове бяха подкрепени и от европейските институции и техните лидери. Еднозначно положителна беше европейската оценка за съвместните ни дипломатически усилия с Македония. Подписаният договор за приятелство, добросъседство и сътрудничество между България и Македония бе наречен   в съвместно изявление на Върховния представител на ЕС по въпросите на външните работи и политиката за сигурност Фредерика Могерини и еврокомисаря по политиката за съседство и преговори за разширяване на ЕС Йоханес Хан. По изрично настояване на България се прие Западните Балкани да бъдат приоритет в Председателството на ЕС от триото на Естония, България и Австрия. Във фокуса на вниманието ще бъде Европейската перспектива на Западните Балкани за инфраструктурна, дигитална и образователна свързаност“, посочи още. „Разумно би било, обаче, Българското председателство да не се превръща в еманация на вътрешния политически живот. Дрязгите и политическите сметки трябва да отстъпят място на работа в името на национално значими каузи, сега, когато ще се окажем в центъра на публичното внимание. За да получим доверието на европейските структури и европейските лидери е нужно да покажем, че ние си вярваме помежду си. Искам ясно да заявя, че българският избирател няма да прости нито на управляващите, нито на опозицията евентуалното пропиляване на шанса България да подобри имиджа си в Европа. Предстои усилена експертна работа, за да може решенията ни да намерят място в европейското законодателство. И тук ролята на българския парламент може да бъде особено важна, като се има предвид, че нашето Народното събрание ще бъде домакин на 6 събития по време на Българското председателство. 10 години след присъединяването на България към Европейския съюз, от сегашното 44-то Народно събрание се очаква да подпомогне реализацията на едно про-европейско, интеграционно ротационно председателство.“ Ключовите приоритети, залегнали в проекта на програмата ще бъдат разглеждани във всички ресорни комисии на НС. Те са фокусирани в три направления: ЕВРОПА НА КОНСЕНСУСА. – Сигурност и миграция; – Бъдещето на Западните Балкани в Европейския съюз; – Устойчив интегриран подход за Дунавския и Черноморския регион; – Ефективно, бързо и справедливо правосъдие. ЕВРОПА НА КОНКУРЕНТОСПОСОБНОСТТА. – Конкурентен Единен пазар; – Насърчаване на предприемачеството и социалните иновации; – Икономически и паричен съюз; – Устойчива и ориентирана към бъдещето околна среда; – Стабилен Европейски енергиен съюз; – Бъдещето на труда в една по-справедлива Европа. ЕВРОПА НА КОХЕЗИЯТА. – Реформирана Многогодишна финансова рамка след 2020 г.; – Кохезионната политика след 2020 г.; – Бъдещето на Общата селскостопанска политика; – Културата като стратегически ресурс за по-доброто бъдеще на ЕС. „Официалният Интернет портал на Българското председателство на Съвета на ЕС ще заработи на 1 декември, 2017 г. на четири езика – български, английски, немски и френски. Надяваме се, публичността и гласността по време на Българското председателство да допринесат за по-добър имидж на българските институции не само в Европа, но и сред българските граждани. Надяваме се нашето Председателство да протече така, че българските граждани след него да бъдат още по-съпричастни към европейската перспектива на страната ни и да се чувстват по-заинтересовани от работата на европейските институции, посочи Цветанов. „Парламентът трябва да поддържа пълноценни работни контакти с всички държавни институции през настоящия политически сезон. ПГ на ГЕРБ категорично ще противодейства на всеки опит работата на държавните институции да бъде охулвана за политическите цели на отделни партии. Опозицията ни трябва да проумее, че печеленето на симпатии не минава през фалшивите новини за политическия опонент, а през способността да бъдат оценявани добрите политически идеи, както и да бъдат предлагани работещи алтернативи. Риториката на омразата не ражда политическо доверие. Доверие се печели в честно състезание – като се предлагат различни политически идеи, от които хората свободно да избират. ПГ на ГЕРБ ще работи в диалог по национално значимите теми както с партньорите си, така и с опонентите си. ПГ на ГЕРБ започва този парламентарен сезон с ясни законодателни приоритети, отчитащи и нуждите на кабинета от законови поправки и нови закони“. „Новият антикорупционен закон ще обедини съществуващите фрагментирани законови актове и от него ще последва създаването на единен антикорупционен орган на основата на Комисията за отнемане на незаконно придобито имущество. Така ще подобрим взаимодействието между институциите, противодействащи на корупцията. Ще вървим неотклонно към по-справедливо, бързо и ефективно правосъдие. Различни елементи от правната система ще бъдат подобрени. Ще се изпълняват препоръките направени в докладите по Механизма на сътрудничество и оценка. Наказателната политика следва да се осъвременява чрез приемане на нов НК. В края на 2018 година трябва да е факт и работещо електронно правосъдие. Укрепването на обществения ред и сигурността ще бъдат сред законодателните ни приоритети. Ще търсим трайни и добри решения за недопускане и връщане на незаконно пребиваващи чужденци у нас. След широко обсъждане се надяваме да приемем един модерен и работещ миграционен закон, който да отговаря на обществените очаквания. Няма да си затваряме очите пред криминогенната обстановка в страната. Ще се стигне директно до проблемите на хората като се изградят полицейски офиси за обслужване на гражданите по места. Законът за частната охранителна дейност ще осигури възможности тази дейност да бъде полезна при осигуряването на обществения ред и сигурността“, заяви Цветанов. „Законът за концесиите ще даде възможност в диалог между държавата, бизнеса и работодателските организации да приемем добро и устойчиво законодателство, отговарящо на европейските стандарти. Законодателните ни инициативи в сферата на образованието ще укрепват връзката между образованието и пазара на труда. Повишаването на заплатите на учителите няма да остане единичен управленски акт. Няма да отстъпим от политиките за ликвидиране на неграмотността и за налагане на задължителното образование. Ще подкрепяме възпитанието в дух на родолюбие, а учебните програми ще гарантират познаването на българската история и достиженията на българската култура. Качеството на образованието ще се повиши, когато то е практически ориентирано и когато учителите са подготвени, финансово обезпечени и обществено подкрепяни. Ще се работи за превенция на агресията и повишаване на сигурността на учащите.Ще се върви и към реформиране на системата за оценяване и акредитация на висшите училища.“ „В сферата на здравеопазването ще разширяваме ролята на профилактиката като път към по-добро здраве и качество на живот. Затова ще се увеличава капацитетът на извънболничната медицинска помощ и ще се въвежда нов и достъпен модел на здравни грижи. Ще продължим процеса на изграждането на единна национално здравна информационна система. Работим по проект на Закон за детето, който да гарантира правата на всички български деца, като няма да пренебрегваме нуждите от сериозна подкрепа на децата в риск. В изпълнение на управленската програма на правителстовто предстои финализиране на проект на Закона да отклоняване от наказателно производство и налагане на възпитателни мерки на непълнолетни лица“, каза той. „С нов закон за интеграцията на хората с увреждания се надяваме да синхронизираме политиките си в контекста на Конвенцията за техните права. Длъжни сме да създадем законова база за ограничаване на негативните демографски тенденции. Нужен е нов правов регламент за стимулиране на раждаемостта и за намаляване на младежката емиграция, за водене на балансирана имиграционна политика, съобразена с потребностите на българския бизнес. Ще се стремим да осигурим равен достъп на представители на различните обществени прослойки до качествени социални услуги като продължим процеса по деинституционализация. Наша отговорност пред бъдещите поколения ще бъде да работим за повишаване на националното самочувствие на българите. И понеже темата за завръщането на младите и талантливи българи от развитите страни остава много чувствителна, ми се иска да спомена, че младите ще се чувстват отново добре дошли в България, когато страната ни покаже, че ги уважава, че цени успехите им и че е готова да им предложи достоен живот“, посочи Цветанов. Уважаеми Дами и Господа, Иска ми се да не забравяме завещаното ни послание: „Съединението прави силата”! Ако искаме да отправим послание към Европейския съюз за „Европа на консесуса“, трябва да сме постигнали необходимия консенсус вътре в страната. Да си пожелаем спорна работа през новия парламентарен сезон!“, завърши Цветанов, след като представи декларацията на ГЕРБ пред народните представители.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Цветан Цветанов: Най-масови са очакванията за добро антикорупционно законодателство"}
{"url": "https://trud.bg/%d0%b1%d0%be%d0%bb%d0%bd%d0%b8-%d1%81-%d0%be%d1%87%d0%bd%d0%be-%d0%bf%d0%b5%d1%80%d0%b4%d0%b5-%d0%bf%d1%80%d0%be%d0%b3%d0%bb%d0%b5%d0%b6%d0%b4%d0%b0%d1%82-%d0%bd%d0%b0-100-%d1%81-%d1%83%d0%bc%d0%bd/", "text": "Имплантирането на умни лещи в очите върна на 100% зрението на 52-годишен пациент, опериран в известна пловдивска болница. Преди това мъжът ползвал само 30-40% от възможностите на очите си, които били увредени от катаракта (очно перде), а от ученик имал леко замазани образи заради астигматизъм. Сега вижда отлично, махнал е  очилата  и работи на компютър, твърди офталмогът д-р Димитриос Власиадис, който припомня, че катаракта е основната причина за обратима слепота в света. Болестта се развива бавно и безболезнено. Симптомите, които водят пациентите при офталмолог, са намаляването на зрителната острота, чести промени на диоптрите на очилата ви, избледняване на цветовете, способност изведнъж да чете без очила, като преди това са ви били необходими. Ранното диагностициране на вътрешното перде може да осигури безопасно решение. Причини за появата може да бъдат възрастта, бъбречна недостатъчност, предишна операция на окото,  диабет и други системни заболявания, приемането на лекарства и най-често на кортикостероиди за голям период. Сред рисковите фактори  са стресът, тютюнопушенето, злоупотреба с алкохол, външни вредни фактори като  лъчения и химически вещества, травми на очите. Най често старческото перде се появява след 60-65-годишна възраст, но може и да започне и по-рано – след 45 г., като за жалост тези случаи нарастват в последно време, коментира д-р Власиадис. Тогава оперативното лечение остава единственият начин за решаване на проблема и затова операцията на катаракта е най-често правената  в света. Всяка година в световен мащаб се извършват хиляди операции. Съвременната терапия на катаракта е  факоемулсификацията и се извършва с раздробяване на лещеното ядро  с помощта на ултразвуков наконечник през  миниатюрен разрез 2,0- 2,6 мм. Времетраенето на тази манипулация е около 15 минути и при 90% от случаите протича безкръвно и безшевно. Възстановяването е бързо, но времето  се удължава при много напредналите катаракти. След оперативният период протича в домашни условия, в който пациентът си поставя капки . Правят се поне два контролни прегледа, като вторият е около един месец след интервенцията. Изборът на вътреочната леща, която ще се имплантира по време на операцията, е изключително важен защото от вида на лещата понякога зависи крайният резултат. Лещите биват  монофокални и  мултифокални. Монофокалните  лещи коригират далечното зрение. Това означава, че лещата ще покрие нуждите на пациента надалеч, но не и наблизо. Тогава около един месец след операцията се изписват очила за близо. Мултифокалните лещи или така наречените умни лещи коригират близкия , средния и далечния фокус. „Например ще може да четете вестник, да работите на компютър и да шофирате без очила. Имплантирането намалява и съществуващ астигматизъм“, поясни офталмологът. Добрият резултат е сбор от няколко фактора: прецизна апаратура, правилно подбрана качествена вътреочна леща и точното й изчисление, което играе огромна роля за зрението след операцията на перде. То е строго индивидуално и ако не се направи правилно, пациентът няма да е доволен.", "date": "2017.09.01", "title": " Болни с очно перде проглеждат на 100% с умни лещи"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8%d1%82%d0%b5-%d0%be%d1%82-%d1%84%d0%be%d1%80%d0%bc%d0%b8%d1%80%d0%be%d0%b2%d0%b0%d0%bd%d0%b8%d0%b5-%d0%bf%d0%bb%d0%be%d0%b2%d0%b4/", "text": "Доброволците от формирование „Пловдив 112” се събраха в петък сутринта пред община Пловдив, готови да откликнат на апела за подкрепа при гасенето на пожара, възникнал в местността „Поленака” край хисарското село Красново. В късния следобед в четвъртък в градската управа под тепетата бе получено електронно писмо от кмета на Община Хисаря Пенка Дойкова с молба за съдействие и участие на доброволците при гасенето на огъня. По разпореждане на кмета Иван Тотев незабавно бе задействан механизмът за известяване на Доброволно формирование „Пловдив 112”. Преди самото тръгване в петък сутринта към Красново обаче дойде новината, че пожарът е овладян и не се налага мобилизацията на пловдивските доброволци. Заместник-кметът на Пловдив Розалин Петков изказа благодарност на момичетата и момчетата за всеотдайността, с която работят и готовността им да помагат на обществото в трудни ситуации. Формирование „Пловдив 112” е сред първите в страната. От основаването му пловдивските доброволци са участвали в множество мисии. През 2014 г. те бяха сред първите, които се отзоваха в помощ на пострадалите от наводнението във варненския квартал „Аспарухово”, припомни ръководителят на ДФ „Пловдив 112” Георги Влайков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Доброволците от формирование „Пловдив 112” в готовност за поредна мисия"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb/", "text": "Предложението председателят на Комисията за противодействие на корупцията да се назначава от парламента е гаранция за отделяне от политическата намеса, заяви Цветан Цветанов. В първоначалния вариант на законопроекта спорът беше кой да бъде органът, който да назначава председател. Първоначалната идея беше това да бъде Министерски съвет, но всички стигнахме до консенсус, че тази философия трябва да се промени, за да няма усещане за репресивен апарат. Това каза председателят на ПГ на ГЕРБ Цветан Цветанов по време на обсъждането на Проекта за Закон за противодействие на корупцията и за отнемане на незаконно придобитото имущество в Народното събрание. „След поредицата от обсъждания, освен самия законопроект, има допълнение – председателят да бъде назначаван от парламента, а зам.-председателят и членовете да се предлагат от председателя. Това е още една гаранция за отделянето от политическата намеса и усещането, че би могло да се търси репресивен апарат“, обясни той. По думите му антикорупционното законодателство е едно от законодателствата, които най-дълъг период от време са дискусионна тема в обществото. „В 43-тия парламент бяхме на прага на приемането на антикорупционното законодателство“, припомни Цветан Цветанов.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Цветанов: Парламентът да избира председателя на Комисията за противодействие на корупцията е гаранция срещу политическа намеса"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bf%d0%be%d0%b4%d0%b7%d0%b5%d0%bc%d0%bd%d0%b0-%d0%be%d1%80%d0%b0%d0%bd%d0%b6%d0%b5%d1%80%d0%b8%d1%8f-%d0%b7%d0%b0-%d0%ba%d0%b0%d0%bd%d0%b0%d0%b1/", "text": "Вчера, в хода на процесуално следствени действия в къща в село Опълченец, служители на РУ – Чирпан открили специално изградено подземно помещение. То било оборудвано с капково напояване, осветителна и вентилационна системи. От помещението служителите на реда иззели 124 саксии със засадени в тях растения, дали реакция на канабис при направения наркотест. Растенията били в различен стадий на растеж, съобщават от МВР. С полицейска мярка за 24 часа е задържан М.П./28 г./ от Пловдив, за когото е  установено, че е  изградил и оборудвал помещението. Образувано е досъдебно производство за престъпление по чл.354в, ал.1 от НК. Работата по случая продължава под ръководството на Районната прокуратура в Чирпан.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Разкриха подземна оранжерия за канабис в Чирпан"}
{"url": "https://trud.bg/%d0%bf%d0%b8%d1%81%d1%82%d0%be%d0%bb%d0%b5%d1%82%d1%8a%d1%82-%d1%81-%d0%ba%d0%be%d0%b9%d1%82%d0%be-6-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b7%d0%b0%d1%81%d1%82%d1%80/", "text": "Шестгодишният Юри Кирилов Влайков   неволно в сърцето с пистолета на чичо си 47-годишния Атанас Тонкев, собственик на ресторант „Градина” в пазарджишкото село Виноградец, където родителите на момчето празнували рождения му ден. Инцидентът с фатален край станал около 22 часа в четвъртък вечерта, а за 24 часа в полицейския арест на РУ на МВР-Септември е задържан 44-годишният собственик на оръжието Лазар Николов Влайков, който е и председател на Общински съвет-Септември и местен лидер на ПП ГЕРБ. Пистолетът е иззет от пристигналите във Виноградец полицаи, които незабавно са уведомили за случая и Окръжна прокуратура-Пазарджик. С детето вече работят психолог и инспектор от „Детска педагогическа стая”, а по случая е образувано досъдебно производство и се очаква Лазар Влайков да бъде привлечен като обвиняем. По първоначална информация след солидна употреба на алкохол Лазар Влайков е извадил законно притежавания си боен пистолет в разрез на изискванията за безопасност и законовите разпоредби. „След това е започнала е размяна на оръжието между мъжете на масата. В момента, в който собственикът на заведението Атанас Тонкев, връщал пистолета на собственика му, между двамата мъже се озовало детето. Неизвестно как пръстчето му се озовало на спусъка и то неволно произвело изстрел, с който прострелял домакина в областта на гърдите. Атанас Тонкев имал невероятния малшанс в цевта на пистолета да има куршум и оръжието да попадне в ръцете на дете без спуснат предпазител”, съобщи говорителят на Областна дирекция на МВР-Пазарджик Мирослав Стоянов. Тялото на простреляния мъж е откарано за аутопсия в „Съдебна медицина”- Пазарджик, а криминалистите от Областна дирекция на МВР продължават да изясняват всички обстоятелства около нелепия инцидент и да разпитват свидетели. Според жители на Виноградец, живеещи в близост до площада в селото, на който се намира и ресторант „Градина”, около 22 часа имало серия от гърмежи и пукот от автоматично оръжие. Именно по това време станал и сакатлъкът с фатален край за собственика на заведението Атанас Тонкев. „Това нелепо неволно убийство за съжаление ще остави неизлечими следи в съзнанието на малкия Юри, който ще помни цял живот случилото се навръх 6-ия му рожден ден”, коментират психолози и криминалисти от Пазарджик.   Роденият през 1973 г. в Пазарджик Лазар Влайков е втори мандат общински съветник от ПП ГЕРБ в местния парламент на Септември, който оглави преди 3 години. Живее в село Виноградец и е семеен с едно дете. Преди години името на Лазар Влайков бе замесено в два скандала – сбиване след пътен инцидент, при който наръгал при самоотбрана с нож опонента си, който го нападнал с дървен прът, и за побой над своя съселянин от Виноградец Иван Стоянов през 2008 г.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Пистолетът, с който 6-годишно дете застреля неволно мъж, е на негов чичо\t\t\t"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b0-%d0%bd%d0%b0%d1%85%d0%be%d0%b4%d0%ba%d0%b0-%d0%b2-%d0%b7%d0%b0%d0%bc%d1%8a%d0%ba%d0%b0-%d0%bd%d0%b0-%d1%80%d1%83%d1%81%d0%be%d0%ba%d0%b0%d1%81%d1%82%d1%80%d0%be/", "text": "Нова златна находка бе открита в края на лятото при разкопките на крепостта Русокастро. Близо до стълбището водещо към замъка на крепостта, археолозите са открили златна монета – перпера, отсечена в периода 1325-1328 г. На лицето е представена св. Богородица, а на обратната страна – Исус Христос и византийските императори Андроник II и Андроник III Палеолог. Това е втората златна монета от първата половина на XIV в., открита при разкопки на крепостта Русокастро. През 2016 г., пред западната крепостна стена, е открита друга подобна перпера, отсечена в периода 1341-1348 г. „Ще продължим с разкопките до края на месец септември. Златната монета, която открихме изобразява Света Богородица, а на другата страна- Исус Христос, който е застанал между двамата императори и ги благославя“, обясни пред Труд Милен Николов, директор на Регионалния исторически музей, който заедно с колежката си Доротея Гюрджийска, ръководи разкопките. Освен златните, тази година са открити многобройни медни монети, сред които такива на българските царе Константин Тих и Иван Александър. От сребърните монети са открити такива на цар Иван Александър, на Венеция и на Атинското херцогство.", "date": "2017.09.01", "title": " Златна находка в замъка на Русокастро"}
{"url": "https://trud.bg/%d0%be%d0%b1%d0%bb%d0%b5%d0%ba%d1%87%d0%b0%d0%b2%d0%b0%d1%82-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d1%86%d0%b0%d1%80%d0%b8%d0%b3%d1%80%d0%b0%d0%b4%d1%81/", "text": "Нова организация на движението се въвежда от тази събота на кръстовището между булевардите „Цариградско шосе“ и „Освобождение“ в Пловдив. „Идващите от източна посока по надлез „Скобелева майка“ автомобили ще могат да правят ляв завой от две ленти на северното пътно платно на „Цариградско шосе“ към булеврад „Освобождение“, като целта ни е да облекчим трафика. Сигнализираме новата организация със съответната вертикална и хоризонтална маркировка“, коментира директорът на общинско предприятие „Организация и контрол на транспорта“ инж. Борислав Кръстев. Подобна реорганизация на движението беше реализирана преди около месец на кръстовището между булевардите „Княгиня Мария Луиза“  и „Източен“ и по този начин намаляха задръстванията по тези натоварени пътни артерии в града под тепетата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Облекчават движението по „Цариградско шосе“ в Пловдив с нова организация"}
{"url": "https://trud.bg/%d0%bb%d0%be%d0%bc-%d1%82%d1%8a%d1%80%d1%81%d0%b8-150-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b7%d0%b0-%d0%b4%d0%b0-%d0%bf%d0%b8%d0%b5-%d0%b2%d0%be%d0%b4%d0%b0/", "text": "Крайдунавският град Лом и част от селата в общината са застрашени да останат за дълго без питейна вода. Водопроводът, която снабдява района с живителната течност, както и тръбите под улиците са изцяло изгнили и аварират всеки ден. За решаване на огромния проблем са необходими 150 млн. лева, но толкова средства няма, съобщиха от местната управа. Водната криза над Лом и района надвисна още в началото на новия век, когато експертите биха тревога, че водопровода към града е в трагично състояние и трябва да бъде подменен. Държавата отпусна 1,3 млн. лева за нов тръбопровод, но фирма, близка до тогавашен депутат, която спечели поръчката за съоръжението, взе парите, не свърши нищо, а после бе продадена на безимотен циганин. Авариите по стария тръбопровод започнаха да растат, а през последните години ежедневно се пукат и тръбите в града. Общинските експерти разработиха проект за воден цикъл – цялостна подмяна на 55 км водопровод, 80 км канализация  и строеж на пречиствателна станция. Но предишната управа не може да стартира проекта, оценен на 96 млн. лева. Толкова пари за Лом сега няма нито в местната, нито в държавната хазна. Местната управа не може да кандидатства и за еврофондовете заради отказа на една от общините в областта – Берковица, да се включи във Водната асоциация. Засега МРРБ е осигурило само 1,2 млн. лева за нов водопровод на 13 улици и 200 000 лева за ремонт на част от довеждащия тръбопровод към Лом. Това обаче не решава проблемите, авариите растат, само от началото на годината са 500, а над 22 000 души в града и близките села остават дни наред без вода. Има опасност по-голяма авария да остави района на сухо за дълго, заявиха експерти пред местния парламент. „Молим се да няма повече аварии, но молитвите на помагат! Ако чешмите пресъхнат, започваме протести!”, заканват се ломчани.", "date": "2017.09.01", "title": " Лом търси 150 млн. лева, за да пие вода"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d1%8e%d0%b6%d0%bd%d0%be%d1%82%d0%be-%d0%bf%d0%bb%d0%b0%d1%82%d0%bd%d0%be-%d0%bd%d0%b0-%d0%b1%d1%83%d0%bb-%d1%88%d0%b5%d1%81%d1%82/", "text": "Южното платно на булевард „Шести септември” в Пловдив в отсечката от моста на Адата до булевард „Цариградско шосе” вече е затворено и движение по него в посока от центъра към район „Тракия” не се извършва от четвъртък следобед, съобщиха от общинско предприятие „Организация и контрол на транспорта”. Причината са строително-ремонтни дейности, които се предвижда да приключат до Нова година. Движението в посока изток – запад ще се прехвърли в северното платно, което вече е асфалтирано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Затвориха южното платно на бул. „Шести септември” в Пловдив от моста на Адата до „Цариградско шосе”"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd%d0%b8-%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d1%81-%d0%b1%d1%83%d1%85%d0%b0%d0%bb%d0%ba%d0%b8-%d0%b8-%d0%bd%d0%be%d0%b6%d0%be%d0%b2/", "text": "Маскирани нахлуха с бухалки в столичен ресторант в квартал „Лозенец“ снощи, предаде  . По неофициална информация нападнатият в ресторанта е 40-годишен мъж. В заведението, където той е вечерял с компания, са влезли хора с бухалки и ножове. Пострадалият е получил порезна рана. След като на мястото са дошли компетентните органи, мъжът е отказал да бъде приет в болница. Хора от района обаче разказаха, че 40-годишният мъж е живеел в сградата, в която се намира заведението, и се е прибирал вкъщи. Слязъл е от такси, от храстите са изскочили двама мъже и са го нападнали с цел грабеж. Шеф Виктор Ангелов, на когото е ресторанта, потвърди, че нападнатият е живущ в сградата отгоре и са го атакували на улицата, след като е слязъл с такси на една пряка разстояние. Нападението, разиграло се около и в ресторанта му, няма нищо общо с него, коментира той пред  . „Редно е хората да започнат да черпят информация от сериозните медии, каквито сме ние”, каза Ангелов по повод публикациите в жълтите медии, че е възникнал конфликт между него и негов служител, довел до нападението. „Не знам по какъв начин се измислят новините и пълнежа за подобен род списания и преса, но призовавам хората да не черпят информация от такива места”, допълни още той пред БТВ. „Господинът е наш комшия, живее в сградата, под която е ресторантът. В паниката той хуква към сградата, насочва се по инстинкт към ресторанта, тъй като там очаквано има хора, влиза през странична врата, прави кръг между масите и излиза”, разказва Ангелов. По думите му един от двамата нападатели, който остава „арогантен и смел”, го преследва в салона на ресторанта. След реакция на персонала, нападателите са решили, че нямат място там и са избягали.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Маскирани нападнаха с бухалки и ножове 40-годишен мъж в столичен ресторант\t\t\t"}
{"url": "https://trud.bg/%d1%81%d0%b0%d1%89-%d0%b4%d0%b0%d0%b2%d0%b0%d1%82-%d1%81%d1%80%d0%be%d0%ba-%d0%b4%d0%be-%d1%81%d1%8a%d0%b1%d0%be%d1%82%d0%b0-%d1%80%d1%83%d1%81%d0%b8%d1%8f-%d0%b4%d0%b0-%d0%b7%d0%b0%d1%82%d0%b2%d0%be/", "text": "Продължава дипломатическата криза между Москва и Вашингтон. САЩ дават срок до събота Русия да затвори още дипломатически служби. Сред тях са генералното консулство в Сан Франциско, както и руски търговски представителства в Ню Йорк и Вашингтон. В телефонен разговор с Рекс Тилърсън руският външен министър Сергей Лавров е изразил „съжаление за решението“. То е в отговор на поисканото от Москва драстичното съкращаване на дипломатическия персонал на САЩ в Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " САЩ дават срок до събота Русия да затвори още дипломатически служби"}
{"url": "https://trud.bg/%d0%bd%d0%be%d0%b2-%d1%83%d1%80%d0%b0%d0%b3%d0%b0%d0%bd-%d0%bf%d1%80%d0%b8%d0%b1%d0%bb%d0%b8%d0%b6%d0%b0%d0%b2%d0%b0-%d1%8e%d0%b3%d0%be%d0%b8%d0%b7%d1%82%d0%be%d1%87%d0%bd%d0%b0%d1%82%d0%b0-%d1%87/", "text": "Нова силна буря застрашава югоизточната част на Съединените щати и островите в Карибско море. Там се приближава ураганът от трета степен „Ирма”, който е с ветрове със скорост от 185 км/ч. Междувременно президентската администрация се готви да поиска от Конгреса първоначален пакет от 5,9 млрд. долара за възстановяване на засегнатите от урагана „Харви” райони. Президентът Тръмп ще дари 1 млн. долара от собствените си средства в помощ на пострадалите, съобщиха още от Белия дом. Около 100 хил. домове са засегнати от тропическата буря. Броят на загиналите в Тексас вече е 39 души. Това е най-мощният ураган в САЩ от 12 години насам, след „Катрина”. Вече са факт и икономическите последици от бурята – цените на бензина скочиха с 13%. Много рафинерии са спрели дейността си заради наводнения или прекъснат ток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Нов ураган приближава югоизточната част на САЩ\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b5%d1%81%d0%b5%d0%bd%d0%bd%d0%b0%d1%82%d0%b0-%d0%bf%d0%bb%d0%b5%d0%bd%d0%b0%d1%80%d0%bd%d0%b0-%d1%81%d0%b5%d1%81%d0%b8%d1%8f-%d0%bd%d0%b0-%d0%bf%d0%b0/", "text": "Есенният политически сезон започва с първо пленарно заседание на депутатите след лятната ваканция. Очаква се лидерите на парламентарните групи да произнесат традиционните си речи за началото на новия сезон. След това парламентът има една единствена точка в програмата си – въпроси от опозицията към здравния министър Николай Петров за развитието на Спешната помощ. Народните представители от опозицията предлагат парламента да задължи министърът да представи стратегия за развитието на спешната помощ пред комисията по здравеопазване до края на тази година. И още до 30 септември да бъде приета Наредба за медицински стандарт в спешната медицина, а до 30 октомври министър Петров да предостави информация за модернизацията и обучението на кадрите по европрограми. В парламентарният контрол ще участват 9 министри. Правната комисия пък ще проведе обществено обсъждане по проекта на закона за борба с корупцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.01", "title": " Започва есенната пленарна сесия на парламента"}
