{"url": "https://trud.bg/%d0%ba%d0%be%d1%80%d0%b0%d0%b1%d1%8a%d1%82-%d0%bd%d0%b0-%d0%bc%d0%b5%d1%87%d1%82%d0%b8%d1%82%d0%b5-%d0%bf%d0%bb%d0%b5%d0%bd%d1%8f%d0%b2%d0%b0-%d0%b2%d0%b5%d0%b4%d0%bd%d1%8a%d0%b6-%d0%b7%d0%b0%d0%b2/", "text": "Една седмица на круизен кораб – мечта, която си подарявате и все не ви се вярва, че се случва наистина. Усещанията са като в сън, въпреки че градовете, които посещавате, са съвсем реални, но нереално пристигате. Корабът плава, докато спите, и всяка сутрин сте на друго пристанище. Петзвездно обслужване, гурме храна, гледки за милиони – какво друго му трябва на човек… Той е млад мъж от Киев, с халка на пръста. Има шестмесечен договор с компанията и много се старае. Говорим си на руски, още първата вечер ни нарича братя. Допитваме се до него по разни въпроси като например как да се придвижим най-евтино от пристанището на някой град до центъра му. Въпреки че той самият няма време за екскурзии. Два пъти на ден почиства безупречно чистата каюта. Подрежда дрехите. Оставя програмата за следващия ден, в която подробно е описано къде какво се случва – караоке еди къде си, бразилско трио – на нам’ кой етаж, класическо дуо – другаде, уроци по танци – всеки ден различни. Е, не може да ги запомниш, нито да посетиш всичко. Вечерите са в 18.30 в изискания ресторант Оливо д’Оро, за който се обличаш старателно. Предупредена си, носиш елегантни тоалети. Все пак за какво платихте 20 кг багаж в самолета? Масата ви е за двама. Любезно те питат на какъв език предпочитате да си общувате. Обслужването е перфектно. Храната – изискана. Наблягаш на италианската кухня. Съпругът ти поръчва по чаша розе. Сякаш всеки ден имаш рожден ден. А нямаш ли? Кратка храносмилателна разходка по Променадата. Куполът й е чудо на чудесата – представлява стенописите на Сикстинската капела. После се превръща в море, небе, абстракции. Не зяпаш като една източноевропейка, каквато си, а само от време на време хвърляш дискретно по един поглед нагоре. Същото правят западноевропейци, американци, японци. Апропо японките разхождат най-екстравагантните тоалети – блестящи блузи, плисирани поли, ефирни, прозрачни рокли, ефектни шалове. Позволено им е, те са отдалеч. Първенството по стил държат италианци и французи. По пътя ви изкушават сладоледаджийница, все едно си на сушата, в някое от любимите ти италиански градчета, шоколатиерница – безсрамно скъпи бонбони, изобщо не ти се ядат, магазини за бижута, „Я, да надникнем…“, парфюми, последната вечер ги намаляват изкусяващо до 50 процента, дрехи, аксесоари. Съчиняваш си наум въпрос на италиански и го задаваш на симпатичния продавач на златни синджири, а той ведро отговаря: „Може и на български…“ Предварително на телевизионни екрани, разположени на много места из фоайетата, се чекирате за мюзикъла, който искате да гледате, и за предпочитания час – 18, 20.30 или 22 часа. Залата побира към 400 човека и така си гарантирате място. След ден в Барселона се наслаждавате на фламенко, разбира се. Чувствено, страстно, великолепно. Друга вечер е посветена на италианската песен. Потапяте се в рок класики. Доставяте си удоволствието и да изгледате Цирк дьо Солей по море с чаша коктейл, разбира се.  След представленията сменяте жанра. На различни места на четвъртия, петия и шестия етаж има мини концерти. Избирате си да се насладите на класическа музика. Друга вечер – бразилски джаз. Решавате да се раздвижите и завършвате вечерта с малко танци. Преди това на същото място е имало уроци по самба. Забавно е. Обявено е бяло парти. Двойките са разнообразни – по възраст, страни, култури, тоалети, но всички обладани от прекрасно ваканционно настроение. Запомняш германци на възраст, все още доста добри, въпреки задъхването. Стройни младежи, които валсуват професионално. Дребен, подвижен французин и дамата му, по-висока от него, съвършени партньори. Отмаляла, не си чувстваш краката, когато вечерта се предадеш на умората… Удоволствията си имат цена, осъзнаваш това, когато наблюдаваш хората, които се грижат за твоето безгрижие. Над 1500 души зад кулисите. Една вечер капитанът и висшите офицери се представят на публиката. В ръцете им е животът ти в открито море, наясно си с това. Камериери шетат непрекъснато в коридорите и по каютите. Виждаш готвачи и сервитьори, всеки зает с работата си, с парцали, чинии в ръце. До всеки възлов обект има човек, готов да ти услужи и да те упъти. Всички останали са невидими, но безкрайно ефективни бурмички в една добре смазана машина. Представяш си безкрайни опашки, когато идва време да се качите в кораба. Все пак това са 4500 души, с които ще плавате в едно общо морско приключение. Отплаването е обявено за 18 часа. Нищо подобно! Предварително са те уведомили да се явите на кораба в Генуа от 15 до 15.45. „Моля, спазете уречения час и не идвайте по-рано!“ те предупреждават. Спазваш часа и чудеса – няма опашки, нито навалица или досада. Последната вечер също получавате инструкции – „Моля, оставете багажа пред вратата на каютата до полунощ“ и оранжеви ленти за разпознаване. На следващата сутрин сборният пункт на оранжевите ленти е казиното и в 10 часа, с багажа, вече сте на брега… И така, вашата едноседмична вълшебна приказка приключи. Остави ви задълго чуден спомен и почти разбирате онези ваши приятели, които след първото плаване трайно се пристрастяват към морските пътешествия. И след Западното Средиземноморие откриват Източното, после се прехвърлят към северните дестинации – Петербург и скандинавските фиорди, разузнават круизите до Бахамите и сънуват едногодишните околосветски обиколки с круизен кораб. Мечти, мечти…", "date": "2019.07.13", "title": " Корабът на мечтите пленява веднъж завинаги\t"}
{"url": "https://trud.bg/%d0%ba%d0%be%d0%bb%d0%b0-%d0%bc%d0%b8%d0%bd%d0%b0-%d0%bf%d1%80%d0%b5%d0%b7-%d0%ba%d1%80%d0%b0%d0%ba%d0%b0-%d0%bd%d0%b0-%d0%b4%d0%b5%d1%82%d0%b5-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4/", "text": "Блъснаха дете на пешеходна пътека в Благоевград. Пътният инцидент е станал на бул. „Джеймс Баучер“ в 14:30 ч., предаде БГНЕС. 8-годишното момче е прието в СПО на МБАЛ-Благоевград с травма на стъпалото и натъртвания. Колата е минала през стъпалото на крака му. Няма опасност за живота на детето. То е пресичало заедно с брат си. Според очевидци колата не се е движела бързо. Движението в лентата е отцепено за извършване на оглед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Кола мина през крака на дете на пешеходна пътека в Благоевград"}
{"url": "https://trud.bg/%d1%80%d0%be%d1%81%d0%ba%d0%be%d1%81%d0%bc%d0%be%d1%81-%d0%b8%d0%b7%d0%bf%d1%80%d0%b0%d1%89%d0%b0-%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%be%d0%b1%d1%81%d0%b5/", "text": "Ракета-носител „Протон-М“, която с ускорителния блок „ДМ-03“ трябва да изведе в орбита космическата обсерватория „Спектър-РГ“, бе изстреляна от космодрума Байконур, предаде БТА като се позова на ТАСС. Първоначално се планираше обсерваторията да се отправи в космоса на 12 юни, но впоследствие изстрелването й бе пренасрочено за 12 юли. В четвъртък Роскосомос оповести, че в рамките на подготовката за изстрелването се провеждат допълнителни изпитания. По-късно бе решено стартът да се състои на 13 юли. „Спектър-РГ“ ще извършва наблюдения в района на намиращата се на 1,5 милиона км от Земята точка на Лагранж L2. Полетът до нея ще отнеме около три месеца. „Спектър-РГ“ ще стане първият руски апарат, достигнал точката на Лагранж L2, в която гравитационните сили на Слънцето и Земята се уравновесяват. Затова обсерваторията ще остане неподвижна в системата Слънце-Земя. Смята се, че с помощта на „Спектър-РГ“ ще може да се открият няколко милиона ядра на активни галактики със свръхмасивни черни дупки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " „Роскосмос“ изпраща космическата обсерватория на 1,5 млн. километра от Земята (ВИДЕО)"}
{"url": "https://trud.bg/%d0%be%d1%82%d0%bb%d0%be%d0%b6%d0%b8%d1%85%d0%b0-%d0%bf%d0%be%d0%ba%d0%b0%d0%b7%d0%b0%d0%bd%d0%b8%d1%8f%d1%82%d0%b0-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%be%d1%80%d0%b0-%d1%80%d0%be/", "text": "Показанията на специалния прокурор Робърт Мълър пред Конгреса на САЩ са били отложени за 24 юли по взаимно споразумение, което ще даде на членовете на Камарата на представителите повече време за въпроси към него, предаде Асошиейтед прес. Според договорката с Камарата Мълър трябваше да се яви за показания и разпит от конгресмените на 17 юли относно констатациите в неговия доклад след разследването му за руската намеса в американските избори през 2016 г. Но депутати и от двете партии (републиканци и демократи) се оплакаха, че времето за слушания на тази дата няма да бъде достатъчно за всички желаещи да зададат въпросите си. Според новото споразумение Мълър ще свидетелства по-дълго време пред двете комисии от Камарата, поискали срещата с него – юридическата и комисията по разузнаването. Мълър дълго не се съгласяваше да дава показания и казваше, че няма да дава обяснения за неща извън написаното в доклада му. Очаква се основните въпроси към него да се фокусират върху това имало ли е опити на президента Доналд Тръмп да оказва натиск върху разследването, отбелязва АП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Отложиха показанията на прокурора Робърт Милър пред Конгреса"}
{"url": "https://trud.bg/%d0%be%d0%b3%d1%80%d0%be%d0%bc%d0%bd%d0%b8-%d0%b3%d0%be%d1%80%d1%81%d0%ba%d0%b8-%d0%bf%d0%be%d0%b6%d0%b0%d1%80%d0%b8-%d0%b1%d1%83%d1%88%d1%83%d0%b2%d0%b0%d1%82-%d0%bd%d0%b0-%d1%85%d0%b0%d0%b2%d0%b0/", "text": "Големи горски пожари избухнаха на Хавайските острови. Има евакуирани хора, предаде „Нова тв“. Жители на Мауи заснеха как небето става оранжево посред бял ден заради стената от пушек. Според властите горят над 1200 хектара гори, като огънят е напълно извън контрол. Две населени места вече бяха принудително опразнени. Постоянният вятър разпалва пламъците, които прескочиха магистрала, използвана от пожарникарите като преграда пред огъня. Не се съобщава за жертви и ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Огромни горски пожари бушуват на Хавайските острови (СНИМКИ)"}
{"url": "https://trud.bg/%d0%b1%d0%bb%d0%b8%d0%b7%d0%be-60-%d0%be%d1%82-%d0%b3%d0%b5%d1%80%d0%bc%d0%b0%d0%bd%d1%86%d0%b8%d1%82%d0%b5-%d1%81%d0%bc%d1%8f%d1%82%d0%b0%d1%82-%d1%87%d0%b5-%d0%b7%d0%b4%d1%80%d0%b0%d0%b2%d0%b5/", "text": "Почти 60% от гражданите на Германия смятат, че проявите на неконтролируемо треперене на канцлера Ангела Меркел е личен въпрос, показва проучване, цитирано от БГНЕС. Голяма част от запитаните са на мнение, че треперенето, което през последния месец се наблюдава три пъти по време на публични прояви на канцлера на Германия, се отнася до личния живот на Меркел, докато 34% са на мнение, че това е въпрос от обществен интерес. Ангела Меркел ще отпразнува следващата седмица своя 65-ти рожден ден. Тя е начело на управлението на държавата почти 14 години. По-голямата част от анкетираните, които са се самоопределили като подкрепящи консервативния Християн-демократичен съюз (ХДС) на Меркел, както и мнозинството от подкрепящите социалдемократите и „зелените“, са заявили, че това е проблем на самия канцлер. Мнозинството, подкрепящо крайнодясната „Алтернатива за Германия“ (АГ), смятат, че здравословното състояние на Меркел е въпрос от обществен интерес, установи проучването. Въпреки претърпените три пристъпа, канцлерът заяви, че се чувства добре. Таблоидът „Билд“ информира, че Ангела Меркел е преминала подробни медицински изследвания, които са установили, че треперенето е вследствие на дехидратация на организма й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Близо 60% от германците смятат, че здравето на Меркел е личен въпрос"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d0%b1%d0%b0%d0%bb%d0%b5%d1%82%d0%bc%d0%b0%d0%b9%d1%81%d1%82%d0%be%d1%80-%d0%b3%d0%b5%d0%b4%d0%b8%d0%bc%d0%b8%d0%bd%d0%b0%d1%81-%d1%82%d0%b0%d1%80%d0%b0/", "text": "Десет деца от балетни школи във Велико Търново и Горна Оряховица имаха редкия шанс да проведат балетна репетиция с художествения ръководител на Руския имперски балет Гедиминас Таранда в събота.  Мастър класът бе в историческото читалище „Надежда“ в старата столица и продължи два пъти повече от планираното време. В урока участва и дъщерята на известния артист Даймънд, която също танцува в световноизвестната руската трупа. Малките балерини се бяха сериозно подготвили за репетицията и впечатлиха Гедиминас Таранда с потенциала и уменията си. Децата бяха насърчен да продължат да се занимават с балетното изкуство и получиха покана за разходка зад кулисите на фестивала „Сценана вековете“ на крепостта Царевец и среща с целия Имперски руски балет непосредствено преди спектакъла им „Лебедово езеро“. Гедиминас Таранда сподели, че иска следваща година да постави на откритата сцена на Царевец „Половецки танц“ от операта „Княз Игор“. „Спектакълът ще е изключителна симбиоза между общо изпълнение на балет, хор и оркестър. Имам идея за грандиозно шоу коне, огньове и още много ефекти“, разказа за творческите си планове руският балетмайстор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Руският балетмайстор Гедиминас Таранда репитира с деца в Търново"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b5-%d0%b3%d0%be%d1%82%d0%be%d0%b2%d0%b0-%d0%b4%d0%b0-%d1%83%d1%81%d0%ba%d0%be%d1%80%d0%b8-%d0%b2%d1%80%d1%8a/", "text": "Британският външен министър Джереми Хънт каза на иранския си колега Мохамад Джавад Зариф, че Великобритания ще ускори освобождаването на задържания в Гибралтар петролен танкер „Грейс 1“, ако получи гаранции, че той няма да отиде в Сирия, предаде Ройтерс. Хънт добави, че Зариф му казал, че Иран иска въпросът да бъде уреден и че Техеран не се стреми към изостряне на напрежението. Танкерът „Грейс 1“ бе задържан миналата седмица по подозрение, че нарушава европейските санкции, транспортирайки петрол за Сирия. Дългият 330 метра танкер кара 2,1 милиона барела суров петрол, т. е. той е запълнен на максимален капацитет. Иран отрича обвиненията, че корабът нарушава европейските санкции срещу Сирия, и нарече задържането му „пиратство“. Четиримата членове на екипажа на задържания в британската територия танкер, включително капитанът и неговия помощник, бяха освободени снощи под гаранция, без да им бъдат повдигнати обвинения. И 4-мата са индийци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Великобритания е готова да ускори връщането на задържания в Гибралтар танкер срещу уверения, че той няма да плава за Сирия"}
{"url": "https://trud.bg/%d1%81%d0%b5%d0%bc%d0%b5%d0%b9%d0%bd%d0%b0-%d1%84%d0%b0%d0%bd%d1%82%d0%b0%d1%81%d1%82%d0%b8%d0%ba%d0%b0-%d0%be%d1%82-%d0%bb%d0%be%d0%ba%d1%80%d0%b0%d0%bd-%d1%84%d0%b8%d0%bd%d0%b5%d0%b3%d0%b0%d0%bd/", "text": "Сценарист е Гарет Шанли “Vivarium” е един от най-амбициозните фантастични филми на годината и събра положителни отзиви след дебюта си на фестивала в Кан. Филмът е дело на режисьора Локран Финеган и сценариста Гарет Шанли, известни с хорър-мистерията “Without Name”, която през 2016 година беше представена в Торонто. Филмът разказва за семейна двойка, която, в търсене на своя първи перфектен дом, е заведена от мистериозен брокер на недвижими имоти до наскоро завършен жилищен проект. Там те се оказват в капана на лабиринт от идентични къщи и са принудени да отглеждат дете от друг свят. “В ролите на двойката влизат Джеси Айзенбърг и Имоджен Путс, които откриваме на първата снимка от филма, в компанията на (вероятно) въпросното “дете от друг свят”, съобщава operationkino.net Режисьор на “Vivarium” е Локран Финеган (“Without Name”), по сценарий на Гарет Шанли (“Without Name”). В ролите освен Джеси Айзенбърг и Имоджен Путс са още Джак Хъдсън, Джонатан Арис, Даниел Райън, Моли МакКан и др.", "date": "2019.07.13", "title": " Семейна фантастика от Локран Финеган"}
{"url": "https://trud.bg/%d1%81%d0%b8%d0%bc%d0%be%d0%bd%d0%b0-%d1%85%d0%b0%d0%bb%d0%b5%d0%bf-%d0%b5-%d0%bd%d0%be%d0%b2%d0%b0%d1%82%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0-%d0%bd%d0%b0-%d1%83%d0%b8%d0%bc/", "text": "Румънката Симона Халеп победи Серина Уилямс с 6-2, 6-2 във финала на Уимбълдън, за да спечели първата си титла от надпреварата и общо втора от Големия шлем. Халеп тотално надигра именитата си съперничка и заслужено стигна до успех след по-малко от час игра на Централния корт в Ол Ингланд Клъб, предаде БГНЕС. До момента Халеп се славеше най-вече като много силна тенисистка на клей, като най-доброто й постижение на Уимбълдън беше полуфинал от 2014-а година, докато за Серина това беше 11-ти финал в турнира, като тя има и седем титли. От самото начало на мача 27-годишната румънка показа страхотно ниво на тенис и взимаше подаванията си без проблеми, като от своя страна поставяше под напрежение Уилямс при неин сервис. Халеп успя да стигне до два пробива, за да вземе първата част с 6-2, а картината на корта не се промени през втория сет, в който Халеп стигна до нови два пробива и затвори мача след точно 55 минути игра. Статистиката от двубоя подчерта превъзходството на румънката, като тя загуби само 12 точки на собствен сервис, реализира 13 печеливши удара и допусна едва три непредизвикани грешки. Уилямс завърши със 17 уинъра, но и цели 25 непредизвикани грешки, като сервисът ѝ не работеше на обичайното ниво от последните две седмици и тя реализира едва два аса. По този начин Симона Халеп спечели втора титла от Големия шлем след тази от Ролан Гарос 2018 и ще се изкачи до четвърто място в световната ранглиста от понеделник. Уилямс от своя страна записа трета поредна загуба в турнирите от Шлема и отново не успя да изравни рекорда на легендарната Маргарет Корт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Симона Халеп е новата шампионка на Уимбълдън (ВИДЕО)"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d1%82%d1%83%d1%80%d1%81%d0%ba%d0%b0%d1%82%d0%b0-%d0%be%d0%bf%d0%be%d0%b7%d0%b8%d1%86%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf/", "text": "Лидерът на опозиционната Народнорепубликанска партия на Турция Кемал Кълъчдароглу подкрепя закупуването на руски зенитно-ракетни комплекси С-400, съобщава РИА “Новости“. По-рано министерството на отбраната на Турция съобщи за началото на доставките на С-400 в страната. Информацията бе потвърдена и от Федералната служба по военно-техническо сътрудничество. „Когато не е получен отговор на искането на Турция за закупуване на американски зенитно-ракетни комплекси Patriot, Анкара ще търси други пътища за обезпечаване на своята сигурност. Нейно право е да прави това и по-нататък. А сенатът (на САЩ) да погледне внимателно, къде се намира Турция, да обърне внимание на нейното стратегическо положение в региона. Обезпечаването на собствената сигурност вътре в страната и извън нейна територия е необходимост и трябва да бъдат взети съответните мерки“, заяви Кълъчдароглу закупуването на С-400. Договорът за доставка на четири дивизиона С-400 за 2,5 милиарда долара е сключен през 2017 г. Част от сделката Турция ще плати сама, а част ще бъде за сметка на кредита от Русия. Според руския вицепремиер Юрий Борисов, договорът предвижда опции след изпълнението на основната част от доставката. Закупуването на най-новата руска система за противоракетна отбрана С-400 предизвика международен скандал между Турция и САЩ. Съединените щати настояват страната да се откаже от сделката и в замяна на това да придобие техния комплекс „Пейтриът“. В случай на отказ Вашингтон не изключва възможността да задържи или изобщо да отмени продажбата на новите изтребител F-35, но Турция не се съгласи на никакви отстъпки. След срещата на върха на лидерите на Г-20 в Осака отношенията между САЩ и Турция малко се разведриха, заяви министърът на външните работи Мевлют Чавушоглу. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Лидерът на турската опозиция подкрепя сделката с Русия за С-400"}
{"url": "https://trud.bg/%d1%81%d0%b2%d1%8a%d1%80%d1%88%d0%b8-%d0%bb%d0%b8-%d0%b2%d0%be%d0%b9%d0%bd%d0%b0%d1%82%d0%b0-%d0%b7%d0%b0-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8%d1%82%d0%b5/", "text": "Остана още една крачка и правителството ще бъде с напълно развързани ръце за покупката на осемте изтребителя Ф-16 от САЩ. Според закона тази крачка трябва да направи българският парламент. Американците си казаха думата, стана ясно, че не можем да нарушим тяхното вътрешно законодателство и някои параметри на проекта, които нашите депутати гласуваха, ще бъдат пренебрегнати. Например за начина на плащане. Остават на хартия онези таблички в проекта, които ни успокояваха, че ще плащаме по стотина милиона лева десет и повече години, за да се издължим напълно на продавача. Вече е ясно, че ще дадем накуп 1,256 млрд. долара, каквото и да означава това в левове, както, впрочем беше волята пак на българските депутати. Успокоителното идва от факта, че след като имаме вече договор със САЩ за следващите осем самолета ще плащаме разсрочено. Така че ще е полезно да запазим за нататък въпросната табличка. И да подчиним българското законодателство на американското. Като не си произвеждаме самолети, така е. Сега на въпроса за войната. По-точно в нейния политически смисъл. Така започна, като такава и ще свърши. Следващият етап е в Народното събрание. Там силите са позиционирани. Разбира се, не е изключено някои временни конюнктурни обстоятелства да променят състава на фронтовете, но това едва ли ще лиши от успех предопределения победител. Едно от тях е поредното, но вече далеч по-сериозно, разбъркване в Обединените патриоти. Впрочем, сваленият вече от власт председател на парламентарната група Волен Сидеров и преди е изразявал по-друга позиция. ДПС следва последователно една линия и оттам изненади не бива да се очакват. От ПГ „БСП за България“ ще искат да знаят повече, за да имат достатъчно аргументи, оборващи най-вече цената и договорения пакет от способности. По принцип те не крият, че са за модернизация на армията и в частност на Военновъздушните сили. До тук, обаче. Макар че последният им министър на отбраната е твърдо за избрания от управляващите самолет и смята, че има добро съотношение между цена и способности. Остава най-малката парламентарна група. От „Воля“ тръгнаха на поход срещу даването на всякакви пари за закупуване на нова бойна техника. Искаха и референдум. Не че техните гласове ще натежат при ратификацията на договора. По-интересно е да се наблюдава промяната на поведението им. Правили са го и при гласуването на някои закони заедно с управляващите. Тези, които следят внимателно парламентарния живот у нас, не биха могли да допуснат нератификация на договора за изтребителите. Още повече, че парите ги има, както твърди финансовият министър. А и това не е проблемът, който тези дни би могъл на фиксира толкова много вниманието на депутатите. Идват местните избори, датата вече е определена. Все още не сме излезли от предишната изборна кампания, влизаме в нова. Управляващите искат промяна на Изборния кодекс и изхвърляне на машинното гласуване. Все въпроси, които ще държат в по-голямо напрежение, отколкото самолетите, парламентарните групи до лятната ваканция, а и след това. Непипнато остава и становището на президента и върховен главнокомандващ. „Моята позиция е ясна отдавна, от самото начало на този процес – правителството е длъжно да осигури оперативните способности и техническата поддръжка на този самолет така, както те бяха разработени от Министерството на отбраната, приети от Министерски съвет и утвърдени от Народното събрание“, каза Румен Радев за одобрения от кабинета доклад за покупката на изтребителите. Държавният глава посочи, че към момента има чувствително разминаване с първоначално заложените от страната ни параметри и способности. Налице е тотална доминация на политическите мотиви над оперативните способности, а условията за техническа поддръжка на този самолет, които се отлагат във времето и ще се оскъпяват значително, могат да обезсмислят проекта. Има президентска забележка и за парите. Запитан дали обявената цена от 1.256 млрд. долара е голяма или малка за покупката на 8 изтребителя, президентът коментира, че това зависи от включеното в нея. „Ако вътре има всичко необходимо така, както е разработено и изпратено от нас в искането за предоставяне на оферта и така, както беше публикувано от американското правителство с всички пакети и пълни способности – цената е приемлива, но ако ги няма тези неща – проектът губи смисъл“, заяви държавният глава. Какво има и какво няма в договора, ще научат депутатите. В тях е хляба, в тях е и ножа. Важното е да купят самолети за война, а не за авиошоу. А тяхната война с един или друг политически опонент, ще продължава. Такъв е животът.   Премиерът обещава Бойко Борисов се зарече, че тези 1,256 млрд. долара няма да се превърнат в спирачка за придобиването на патрулните кораби и бойните бронирани машини. Неоспорим факт е обаче, че те не дадоха шанс да се осъществи първоначалният замисъл на управляващи и опозиция трите проекта да вървят ръка за ръка. Сухопътни войски и ВВС отстъпиха. Според запознати, отстъплението може да се окаже с по-голяма дълбочина, т.е. до следващата година. Дано да бъркат!", "date": "2019.07.13", "title": " Свърши ли войната за изтребителите?\t"}
{"url": "https://trud.bg/%d0%bb%d0%b8%d0%ba%d0%b2%d0%b8%d0%b4%d0%b8%d1%80%d0%b0%d1%82-%d0%be%d0%b3%d0%bd%d0%b8%d1%89%d0%b5-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0/", "text": "Ликвидират огнище на африканска чума по свинете в свищовското село Ореш. Селището е първото във Великотърновска област, в което пламна заразата по домашните прасета. В събота бе предприета акция по унищожаването и загробването на животните. На място бе и д-р Кристиян Кирилов, председател на Общинския съвет в Свищов и ветеринарен лекар.  “Преди седмица на телефон 112 бе получен сигнал, че е изхвърлено прасе в покрайнините на селото. След получения сигнал д-р Иванов, който е общински главен лекар, беше информиран, бяха взети своевременно проби, а животното бе загробено. В четвъртък излязоха положителните резултати и със заповед на Дамян Илиев, директор на БАБХ, се организира акция за унищожаване на прасета, които са останали”, обясни д-р Кирилов. Евтаназирани бяха шест големи и 15 малки прасета. На определено от кмета на Ореш място е изкопана яма дълбока над 2 метра, в която бяха заринати животните. В Ореш ще бъде поставена и информационна табела, че има огнище на африканска чума. “На входа и на изхода на селото са организирани два пропусквателни пункта. Има полицейски екипи, които наблюдават движението на автомобили, както и да не се извършва износ или внос на животни. Санитарната зона е 3 километра, селото е относително изолирано. Има и десеткилометрова зона, която също ще бъде под контрол, като в този периметър ще бъдат взети проби, за да се проследи статуса на животните”, уточни д-р Кирилов. Той информира, че в четвъртък по спешност е била свикана общинската епизоотична комисия в Свищов.  „На нея бяха набелязани мерките за профилактика и ограничаване на болестта. Провежда се информационна кампания във всички селища на общината във връзка със риска от заболяването, начините на разпространение, мерките за биосигурност, които трябва да се спазват. Предвидена е безопасна обработка и съхранение на месото и продуктите добити от заклани здрави животни, правилно обезвреждане на отпадъците за недопускане разпространение на африканската чума. Мерките предвиждат още незабавно преброяване и изготвяне на списък с всички домашни свине във всички свиневъдни обекти в населените места на общината. Наложена е забрана на търговията, придвижването и транспортирането на домашни свине по главни и вторични пътища, с изключение на тези от индустриалните и фамилни ферми, извън зоната на огнище, предназначени за незабавно клане и за доотглеждане до технологично свързани обекти при спазване на изискванията и правилата определени със заповед на изпълнителния директор на БАБХ. Определени са терени във всяко населено място за загробване на труповете на умрелите и умъртвени прасета и предоставяне на проби от всички отстреляни, намерени болни и умрели диви прасета от ловно-рибарските дружинки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Ликвидират огнище на африканска чума в Свищовско\t"}
{"url": "https://trud.bg/%d0%ba%d0%be%d0%bb%d0%b0-%d0%b8-%d0%bf%d0%b0%d1%82%d1%80%d1%83%d0%bb%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d1%85%d0%b0-%d0%b2-%d1%81%d0%be%d1%84%d0%b8/", "text": "Патрулка и друг автомобил се удариха на кръстовище в столичния квартал „Красна поляна”, предаде „Нова телевизия“. Снимки от катастрофата бяха публикувани от интернет потребители във фейсбук групата „Забелязано в София“. Инцидентът е станал на бул. „Възкресение”. На мястото веднага е пристигнала полиция. Движението се пропуска в едната лента и трафикът е затруднен. По данни на очевидци е пострадала една полицайка, която е откарана в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Кола и патрулка катастрофираха в София (СНИМКИ)"}
{"url": "https://trud.bg/%d0%bf%d0%be%d0%b3%d1%80%d0%b5%d0%b1%d0%b0%d0%bd-%d0%bb%d0%b8-%d0%b5-%d0%b2-%d0%b4%d1%80%d1%8a%d1%81%d1%82%d1%8a%d1%80-%d0%bf%d0%b0%d1%82%d1%80%d0%b8%d0%b0%d1%80%d1%85-%d0%b4%d0%b0%d0%bc%d1%8f%d0%bd/", "text": "Още от времето на хан Омуртаг и цар Симеон градът изпълнява ролята на втора владетелска столица През 90-те години от миналия век воденият от археоложката Стефка Ангелова екип започна разкопки на самия бряг на р. Дунав в днешния Силистра. Те продължиха и през първото десетилетие на новото хилядолетие. А целта е големия средновековен град Дръстър, един от значителните центрове на средновековна България. За това време са разкрити различни сгради, както и части от мощната крепостна стена. В началото правеше впечатление отсъствието на църкви, манастири и свързани с тях некрополи, въпреки многобройните писмени сведения за християнската принадлежност на този край. Но ето, че най-сетне археолозите попаднаха на невероятен паметник. Само на 30 м от северния градски зид бе открит голям храм, представляващ масивна трикорабна базилика. Тя е дълга почти 26 м и широка близо 15 м. Някога две редици от правоъгълни стълбове са носели арки, поддържащи сводовете на покрива. На изток трите кораба завършват с триъгълни отвън и полукръгли отвътре апсиди, оформящи олтарната част. Там личат следи от ниска мраморна олтарна преграда, пред която е вградена мощехранителница. От централните помещения към притвора се минава през три входа. В него и в източната част на базиликата археолозите намират пет гроба, в които са били погребани представители на духовната и светска аристокрация. Подът на храма е бил изцяло покрит с мраморни плочи. Находките показват, че църквата се датира в края на ІХ или началото на Х в. Сама по себе си тя е уникална за ранносредновековна България. Изградена е от огромни варовикови блокове, които са много характерни за строителството на Първото българско царство. Но до този момент почти липсват подобни конструкции извън Плиска и Велики Преслав. Че е издигната в епохата около покръстването свидетелства и кръщелнята, намираща се северно от сградата. Учените намериха водопроводната система и част от купела, в който са били потапяни приемащите новата вяра езичници. Още в първата половина на Х в. храмът е бил основно преустроен. Над него е издигнат купол, а вътрешността е била украсена с многоцветна живопис. От нея са оцелели дребни фрагменти с изображения на светци, растителни и геометрични орнаменти. Подът е бил разнообразен с пана от фини мраморни мозайки. При разкопките са открити останки от богатата монументална украса – каменни корнизи, колони, бази и различни мраморни детайли. Детайлите са много близки до скулптурата на преславските храмове. Прави впечатление фигурата на фантастичен звяр с лъвска глава, леопардова шия и лапи на мечка, както и змеят с разперени крила. При разширяването на проучванията се разбра, че църквата не е самостоятелен архитектурен паметник. Тя е естествен център на обширен ансамбъл, състоящ се от няколко двора. Самият храм се издига в централната част. От север той е ограничен от градската стена на Дръстър, а от запад се развиват верижни помещения. Вторият двор е на юг и е ограден отвсякъде с подобни постройки. Те са били двуетажни, а едно от помещенията е особено голямо и е представлявало представителна зала. От изток на храма е третият двор, където археолозите откриват развалините на аристократична баня. Тези хигиенни съоръжения са особено присъщи на строителството на светските и духовни имения на Първото българско царство. Монументалността на дръстърския ансамбъл насочва към важни исторически факти от историята на ранносредновековна България. Едва след смъртта на Симеон Велики през 927 г. Византийската империя признава официално патриаршеския статут на българската православна църква. Това става заедно с признаването на царската титла на неговия наследник Петър І. Компромисът обаче има висока цена. Всъщност царско достойнство за себе си и патриаршески сан за първосвещеника Симеон провъзгласява още през 913 г. Но след великите му победи неговите цели са грандиозни – да ликвидира Византия и мястото на Източната Римска империя да се заеме от България. Петър не продължава амбициозната политика на баща си, а се задоволява с признатата от ромеите царска власт единствено на своя територия. Същото се отнася и за утвърдения тогава от вселенския патриарх в Константинопол български първосвещеник. Според много учени едно от условията на това признание е патриаршията да бъде преместена от Велики Преслав в Дръстър. По план, замисъл и начин на градеж архитектурният ансамбъл в Силистра изключително напомня за огромната базилика и комплекса около нея във втората столица, разкрит от Димитър Овчаров, Живко Аладжов и от мен през 80-те години. В историческата наука е напълно прието, че тя е била център на пренесената през 893 г. от Плиска българска архиепископия. Но съгласно каноничното правило, че „цар без патриарх не може“, явно след 913 г. в храма вече са служили българските патриарси. Ако наистина през 927 г. средището е преместено в Дръстър, то откритата базилика и комплексът около нея са били тяхната нова резиденция. Изборът не е случаен, защото още от времето на хан Омуртаг и цар Симеон градът изпълнява ролята на втора владетелска столица. Пръв и единствен патриарх там е Дамян, управлявал в Дръстър до 971 г., когато крепостта е превзета от ромеите. Малко по-късно цар Самуил ще възстанови патриаршията, но вече в далечния Охрид. С личността на Дамян е свързано едно предизвикало големи спорове откритие. По време на разкопките в централния кораб на базиликата в Силистра археолозите попаднаха на зидан гроб. В него бе положен мъж в черни монашески дрехи на възраст около 55-60 г., държащ в ръката си кръст от планински кристал. Стефка Ангелова и немският археолог Принцинг изказаха сензационната хипотеза, че това е самият патриарх Дамян. Тази теория напоследък се отхвърля от друг изследовател на Дръстър, Георги Атанасов. Той привежда аргументите, че като изработка кръстът не е по-ранен от края на ХІ в. и че през 971 г. Дамян трябва да е бил старец на 75-80 г. Драматичните българо-византийски войни от последните десетилетия на Х в. пощадяват великолепната катедрала. При падането на България под властта на ромеите тя е вече седалище на епископ. През 1036 г. печенегите плячкосват Дръстър и съсипват красивия храм. Неговият предишен блясък завинаги помръква заедно със славата на могъщото Първо българско царство.   Откриват гробове на благородни дами от ХІV в. В началото на ХХI в. в една от средновековните църкви на Силистра бяха разкопани гробове на знатни граждани от ХIV в. Особено ценни са погребенията на две аристократки, положени заедно с комплекти златни обеци с фина изработка. Върху тях са гравирани символите на върховната власт, двуглавите орли, както и монограми с името на прочутата фамилия на Тертерите. Двете дами явно са били свързани със сина на Добротица Иванко Тертер, управлявал Силистра през 70-те години на ХIV в.”   През 2007 г. в Дръстър намират прабългарски езически храм Едно от най-важните открития в Силистра през годината бе езическото капище с характерния план на вписани правоъгълници. Според археолозите то е построено по времето на хан Омуртаг в началото на IХ в. Макар и силно разрушен, езическият храм свидетелства, че Дръстър е бил един от четирите духовно-административни средища на ранносредновековна България.", "date": "2019.07.13", "title": " Погребан ли е в Дръстър патриарх Дамян?\t"}
{"url": "https://trud.bg/%d0%b3%d0%bd%d0%b5%d0%b2%d0%bd%d0%b0-%d1%82%d1%8a%d0%bb%d0%bf%d0%b0-%d0%bf%d1%80%d0%b5%d0%b1%d0%b8-%d0%b4%d0%be-%d1%81%d0%bc%d1%8a%d1%80%d1%82-%d0%bc%d1%8a%d0%b6-%d0%be%d1%82%d0%ba%d1%80%d0%b0%d0%b4/", "text": "Кражба на кола с три деца в нея завърши с убийството на крадеца от гневна тълпа на улицата. Случката се разигра снощи в американския щат Пенсилвания, като все още няма задържани, предаде БТВ. 54-годишен мъж подкарва кола, паркирана пред пицария с три деца в нея. Майката и бащата на децата настигат автомобила, който попада в задръстване. Започва побой, в който се включват и други хора на улицата. „Не съм почитател на уличното правосъдие. Ние сме тези, които действаме срещу престъпниците“, заяви полицейският началник Джейсън Смит. Крадецът е откаран в болница и скоро след това умира от тежки травми по главата. Случилото се е трагично, но разбираемо. На улицата, ако някой се опита да нарани или отвлече детето ти, е нормално да се опиташ да го спреш&rdquo, споделя жителят на квартала Кабрийз Шед. Децата са невредими, а властите все още преглеждат записи от охранителни камери, за да установят кой е отговорен за смъртта на крадеца. Записите ще помогнат да бъде идентифицирана и двойката, която може да бъде обвинена за смъртта на крадеца, съобщава Си Би Ес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Гневна тълпа преби до смърт мъж, откраднал кола с три деца в САЩ"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b8-%d0%b0%d0%b2%d1%81%d1%82%d1%80%d0%b8%d1%8f-%d1%81%d0%b5-%d1%81%d0%b1%d0%bb%d1%8a%d1%81%d0%ba%d0%b0%d1%85%d0%b0-%d0%bf%d0%be-%d0%b2%d1%8a%d0%bf/", "text": "Германският министър на външните работи Хайко Маас призова за „коалиция на желаещите“ по въпроса за разпределяне на мигрантите, спасени в Средиземно море – инициатива, която веднага бе отхвърлена от бившия австрийски канцлер Себастиан Курц, предаде ДПА. Курц, чиято консервативна Австрийска народна партия е фаворит за спечелването на парламентарните избори в Австрия през септември, обяви, че общата европейска политика за мигрантите е провал и каза, че всички мигранти, спасени в Средиземно море, трябва да бъдат връщани в страните си. Разпределението на мигрантите в Европа се провали, каза днес Курц. Отново обсъждаме идеи от 2015 година, които отдавна се оказаха непрактични, допълни той. В интервю за германската медийна група Ер Ен Де по-рано днес Маас призова за нов съюз, като каза, че страните, които желаят да приемат мигранти, трябва да действат след поредицата конфликти през последните седмици между екипажите на спасителните кораби на различни хуманитарни организации, и италианските власти, които не желаят да приемат кораби с мигранти в своите пристанища на Средиземно море. Споразумението за спасяването на мигранти в Средиземно море не може повече да се проваля заради липса на съгласие относно разпределението на спасените. Тази блокада трябва най-накрая да приключи, заяви Маас. Германия е готова да направи съществен принос и да гарантира приемането редовно на спасени мигранти, каза Маас. Всички страни от ЕС ще бъдат поканени да се включат в доброволната мярка.  Курц обаче възприе обратна на Маас позиция. Най-важното в момента е да се премахне икономическата мотивация за безскрупулните трафиканти и да се върнат хората, след като бъдат спасени в морето, по домовете им или в транзитни страни, както и да се предприемат инициативи за стабилност и икономическо развитие в Африка, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Германия и Австрия се сблъскаха по въпроса как Европа да реши мигрантската криза"}
{"url": "https://trud.bg/%d0%b8%d0%bd%d0%b6-%d0%b2%d0%b0%d1%81%d0%b8%d0%bb-%d0%b2%d0%b0%d1%81%d0%b8%d0%bb%d0%b5%d0%b2-%d1%88%d0%b5%d1%84-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be%d1%82/", "text": "Веганите искат затвор за ловците, а държавата ги вика на лов на диво прасе посред лято, за да помагат в борбата с африканската чума по свинете. За тези абсурди от ежедневието и радостта да пазиш природата, каквото е вътрешното убеждение на всеки истински ловец, говорим с председателя на УС на неправителствената организация обединила близо 140 хилядна армия от ловци. – Представители на веганския съюз и на организации за защита на животните протестираха пред сградата на Съюза на ловците и риболовците в България. Знаете ли защо, г-н Василев?  – Всъщност аз от Вас разбирам, че е имало такъв протест. Вероятно е бил доста „масов“, след като не сме разбрали за него и наистина не знам срещу какво са протестирали тези хора. – Откровените пожелания бяха, цитирам „тези хора (б. а. ловците) са направо за психиатрията или за съда“… Как реагираха ловците?  – Вярвам, че свободата на словото и правото да изразяваш личните си убеждения е може би първият и един от най-важните признаци на демократичното общество. От тази гледна точка всеки може да протестира за всичко, с което не е съгласен. Даването на такива обидни квалификации, обаче и опити такава голяма част от българското общество, каквато са ловците, да бъдат заклеймени и наричани луди или престъпници показва инфантилност. По тази причина и ловците подминават с насмешка такива активности и инициативи. – Какъв е вашият отговор?  – Мисля, че признак на зрялост е преди да поставяш оценки и квалификации да положиш усилия и да се поинтересуваш какво по същество представлява ловът. Защото е прекалено наивно да си мислиш, че ловът се отъждествява и изчерпва единствено с натискането на спусъка. Да, наистина ловът е свързан с отстрел, с отнемане на живот. Трябва обаче ясно да си дадем сметка, че в етапа на развитие на цялостната човешка дейност, като например интензифицирането на земеделието, ние хората създаваме изкуствено условия за интензивно увеличаване на популациите на определени видове диви животни, а други животни, чиито местообитания биват унищожени, изчезват. Именно в такава ситуация ловът е единственият и незаменим инструмент, чрез който може да бъде съхранен балансът в екосистемите и да се ограничат щетите, които дивите животни неминуемо нанасят на земеделските култури. Лисиците например от години са постоянен обитател в населените места във Великобритания, дивите свине започват да създават все повече проблеми в населените места на Западна Европа…Дори в съседна Румъния мечките навлязоха в селата и там ежегодно има инциденти с нападение над хора, а за съжаление и смъртни случаи. Не знам дали има статистика в европейски мащаб за броя на инцидентите по пътищата, предизвикани от диви животни, както и свързаните с тях жертви и материални щети, но виждаме как ежегодно техният брой се увеличава. В същото време устойчивите ловни практики са признати от една от най-авторитетните световни природозащитни организации – IUCN (Световния съюз за защита на природата) за инструмент, подпомагащ опазването на застрашени животински видове. И тук изобщо не коментирам социалните аспекти на ловната дейност. – Какви грижи полагат за опазването на дивеча ловците? Кажете, очевидно хората не знаят.  – Може би с отговора си ще изненадам част от Вашите читатели, но ловците, обединени в ловни сдружения, са природозащитни организации и като такива полагат системни усилия за опазване на дивите животни. Заплахите към природата са много и различни, като например промените в местообитанията. Представете си какво ще се случи ако изчезне кислородът? Неминуемо животът на земята ще изчезне. Такъв е ефектът към обитателите на дивата фауна, когато имаме трайни или още по-лошо необратими промени в тяхната жизнена среда. Те просто изчезват. Затова ловците се опитват да компенсират в известна степен тези промени и да подпомогнат дивите животни. – Как точно?  – Това се постига чрез създаване и поддържане на дивечови ниви и ливади. Подхранваме дивите животни не само по време на тежките зимни месеци, а в много случаи и целогодишно. Като разселваме фермено произведен дивеч (фазани, яребици, тракийски кеклици, полудиви патици, зайци и др.) подпомагаме възстановяването на популациите на тези видове дивеч, в местата в които не е възможно естественото им възстановяване. Създаваме и поддържаме укрития, които да осигурят спокойствие на дивеча, регулираме числеността на хищниците и много други дейности. Всичко това се извършва с личен труд и средства, и не се афишира по никакъв начин, защото ние вършим това по силата на вътрешното си убеждение, а не за да спечелим одобрението на веганите. – Ловците помагат на държавата и в тревожни ситуации, каквато е навлизането на африканската чума по свинете?  – Разбира се, ние винаги сме били в помощ на държавата, когато има такъв проблем, ще бъдем до нея и сега. Въпросът е, че ловните организации могат да съдействат, но не могат да поемат пълната отговорност сами да изведат всички мерки до край. Все пак ние сме доброволни неправителствени организации и не разполагаме с лостове и инструменти по административен ред да заставим своите членове да свършат нещо. За това е необходимо държавата да създаде необходимите предпоставки и да осигури финансиране, което да обезпечи всички дейности. – Със специално постановление още миналата година държавата отпусна 4.5 млн. лева за борба с африканската чума. Каква част от тези средства достигнаха до ловците?  – Трябва да кажем, че мерките, които трябваше да бъдат финансирани със средствата по това Постановление на Министерски съвет през 2018 г., както и конкретните отчети и информация какво точно е свършено и на каква стойност не станаха публично достояние. Аз мога да кажа, че едва три неща стигнаха до ловците. Бяха осигурени комплекти за взимане на проби от отстреляни диви свине. Бяха извършени кратки обучения на малка част от ловците относно мерките за биосигурност. Бяха осигурени средства за финансиране на изследванията за трихинелоза, ако ловецът предостави и проба за изследване на АЧС. Последното беше отменено от началото на тази година. В същото време ловците бяха заставени да изграждат ями за загробване на остатъците от първична обработка на дивите свине. Беше разпоредено месото от отстреляните животни да се съхранява в хладилни камери (с които ловните сдружения не разполагат), докато не излязат резултатите от изследването за АЧС, а това в някои случаи отнемаше седмици. Бяха заставяни сами да транспортират пробите до лабораториите за изследване и куп други неща, които създадоха проблеми. Надявам се, че през тази година тези неуредици няма да бъдат допускани. – Последно бяха обещани 50 лева на ловец за отстреляно диво прасе при индивидуален лов. Какъв резултат очаквате да даде тази мярка?  – Изхождайки от принципа, че ловните сдружения са доброволни организации, а и имайки практиката от останалите засегнати от АЧС държави в Европа, считам, че осигуряването на финансови стимули е правилен подход. Лично аз съм на мнение, че въпреки тези средства, няма да има значителен индивидуален отстрел на диви свине, защото този вид лов има своите специфики и не са много ловците в страната, които биха ловували успешно по това време на годината. Причините са много. Високата естествена растителност не осигурява добра видимост. Поради високите дневни температури животните излизат да се хранят през нощта и това не дава възможност за точен изстрел. В момента насажденията от царевица са в така наречената млечна зрялост и много голяма част стадата диви свине не напускат царевичните блокове, в които намират и храна, и укритие и т.н. Въпреки това съм на мнение, че усилията за извършване на индивидуален отстрел на диви свине от страна на ловните сдружения трябва да се увеличат в пъти. – Кой е най-големият преносител и как трябва да се работи, за да се ограничи реално болестта?  – Най-големият преносител на заболяването е ясен и това сме ние хората. Ако погледнете последните случаи на заболяването в Плевенско, не може да не ви направи впечатление, че се констатират едновременно серия от огнища и то само на животни отглеждани в т.нар. „заден двор“. Това означава, че най-вероятно заболяването е навлязло при тези животни посредством заразен фураж, закупен от някоя от вече засегнатите държави като Румъния. – Кои са първите три неизбежни дейности, за да е адекватна борбата?  – Най-важната дейност е да се изгради дългосрочна стратегия за превенция и справяне със заболяването АЧС, която да отговаря на нашата действителност и да предвижда мерки, които да са изпълними. Тази стратегия трябва да определи отговорните страни за изпълнението на всяка конкретна мярка и най важното – да бъде финансово обезпечена. Например една Словакия, която мисля, че все още е със статут на свободна от АЧС държава, заложи в бюджета си за 2019 г. 6,8 милиона евро за борба с АЧС, от които 3,8 милиона са отделени да се закупят хладилни камери за ловните сдружения. За съжаление в България не знам да има определени целеви средства чрез държавния бюджет, които да са само за борба с АЧС. И другото, а може би и най-важно нещо, е да се проведе активна информационна кампания с всички съвременни средства за информация, с която да се разясни на всеки български гражданин какви са рисковете от разпространение на АЧС и какви са начините, за да не се допусне това. – Каква всъщност е ролята на дивата свиня за разпространението на вируса, за да се прехвърля отговорността на ловците?  – Ако ми позволите да цитирам колегите от Руския ловен съюз, при които първоначално беше издадена заповед за тотално унищожение на популацията на дивите свине в засегнатите от чумата региони – те след задълбочен анализ на механизмите на разпространение са стигнали до извода, че „ролята на дивата свиня в разпространението на АЧС е силно преувеличена“. Разбира се дивата свиня е естествен резервоар на заболяването и допусне ли се заразата да навлезе в дивата популация ще бъдат необходими години за да бъде изкоренено. В контекста на това ловците имат важна роля в целия процес, защото ние сме очите и ушите на държавата относно това, което се случва в природата. Именно затова е необходимо да се подхожда внимателно, за да не бъдат демотивирани ловците да сътрудничат на институциите. – Вярва ли ловецът в институциите?  – Аз мисля, че има дефицит на доверие към институциите като цяло в нашето общество. Разбира се, ловците също сме част от него. И по тази причина аз апелирам към повече откритост и диалог. С тропане по масата и издаване на противоречиви и хаотични заповеди и указания, няма да се намери решение на проблемите. Въпреки това аз съм убеден, че както винаги до сега ловците ще подходят отговорно и в общи усилия с отговорните институции – МЗХГ, БАБХ, ИАГ и др. ще намерим решение на проблема Африканска чума по свинете. Нашият гост  Васил Василев е роден през 1980 г. в град Троян. Завършва специалността “Горско стопанство” в Лесотехническия университет. Има магистърска степен “Ловно и рибно стопанство”. През 2007 г. е назначен в Националното сдружение на ловците и риболовците в България като експерт в отдел “Лов”, а от 2017 година е председател на УС на неправителствената ловна организация. Познава лично почти всички председатели и специалисти в ловни сдружения в България. Четвърто поколение ловец е.", "date": "2019.07.13", "title": " Инж. Васил Василев – шеф на Националното ловно-рибарско сдружение „Съюз на ловците и риболовците в България“, пред „Труд“: Ловците са очите и ушите на държавата за природата\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bd%d0%b7%d0%be%d0%ba-%d0%b7%d0%b0%d0%ba%d0%be%d0%bd%d0%be%d0%b2%d0%b8-%d0%bf%d1%80%d0%be%d0%bc%d0%b5%d0%bd%d0%b8-%d1%82%d1%80%d1%8f%d0%b1%d0%b2%d0%b0/", "text": "Трябва да има законови промени, които да решат проблема с лекарства, които са отпаднали от регистрация у нас. Това заяви управителят на Националната здравноосигурителна каса д-р Дечо Дечев по  . Той каза, че е била направена среща след поредния протест на майки с деца с онкологични заболявания. Чрез протеста родителите настояват за по-голям достъп до животоспасяващи лекарства за техните деца. Според Дечев е важно е да се погледне върху дейността на лечебните заведения, а не само към достъпа до лекарствата. Относно предложението да се връщат средства на НЗОК, които са платени за лечение на жертви на умишлени престъпления и катастрофи, причинени от пияни или дрогирани шофьори, докторът обясни, че има закон от 17 г., който задължава Здравната каса да предяви иск към лица, които са увредили трети лица. Такива действия, обаче, не са били предприемани досега заради липсващ текст, който задължава органите да предоставят информация за влезли в сила съдебни решения. Новото предложение засяга реда, който ще се спазва преди да се достигне до тези искове. Също така той заяви, че отпада съществуващия текст за увреждане на собственото здраве. Прогнозата е чрез предложението да се върнат няколко млн. лева към касата, като сумата ще зависи и от давността на исковете Очакваното предложение на Министерството на здравеопазването за промяна в здравноосигурителния модел според д-р Дечев ще доведе до ситуация, в която ще се извършат промени в организацията на работата на НЗОК. По думите му задължително ще трябва да се приемат предложения, които ще редуцират броя на регионалните каси. Освен това НЗОК ще трябва да се подготви за неравностойна конкуренция и силен натиск. Предложението на здравния министър Кирил Ананиев притеснява НЗОК, тъй като касае парите, които касата дава под формата на осигуровки.Дечев обясни, че вместо министерството да предлага повече ресурс в обществения фонд – намалява ресурса. Това ще позволи на новите участници в здравния модел да печелят от тези средства", "date": "2019.07.13", "title": " Шефът на НЗОК: Законови промени трябва да решат проблема с лекарства, отпаднали от регистрация"}
{"url": "https://trud.bg/%d0%bc%d1%83%d0%b7%d0%b5%d0%b9-%d0%bd%d0%b0-%d1%82%d0%b0%d1%82%d0%be-%d0%b8-%d0%b6%d0%b5%d0%bd%d0%b0-%d0%bc%d1%83-%d0%be%d1%82%d0%ba%d1%80%d0%b8%d0%b2%d0%b0%d1%82-%d0%b2-%d1%81%d0%b5%d0%bb%d0%be/", "text": "Сбирката показва снимки на Тодор Живков като самодеен театрал Брачното свидетелство се намира в църквата Диана Кънчева от павликенското село Дъскот подготвя уникална музейна сбирка, посветена на бившия държавен глава от социалистическото минало Тодор Живков и съпругата му д-р Мара Малеева. 25-годишната амбициозна дама предприела процедура по узаконяване на историческата колекция, свързана с живота на известното семейство. “Двамата са оставили своя културен отпечатък в историята на селището. Жителите на Дъскот помнят д-р Малеева като отзивчива и вечно усмихната жена, на никого не отказала подкрепа или грижа за пациент през времето, когато са живели в селото”, споделя Диана Кънчева. Учителката по история е съпруга на кмета на Дъскот Петър Кънчев е запалена по музейното дело. Тя учи магистратура и подготвя докторантура по музеология в Софийския университет. Има няколко стажа в БАН и публикации. В момента работи като възпитател в училището в град Бяла черква. Идеята да започне да събира материали за Тодор Живков и лекарката Мара Малеева хрумнала на Диана още докато дядо и Васил Митев бил жив. Той е бивш кмет на Дъскот и като всички управници след 10 ноември, съжалявал,че в селото не е останало нищо от историята ,свързана с живота на прочутата фамилия. “Един ден дядо Васил извади стари черно – бели снимки ,на които е редом до бившия първи на негов рожден ден в София. Тогава реших да създам музейна експозиция, която да разказва за онова време”, обяснява Диана Кънчева. Младата ентусиастка потърсила първо собствениците на къщата, в която през 1938-1939 година са живеели Живков и младата лекарка. Сградата е реституирана отдавна, а стопаните живеят в София.Диана Кънчева предложила да купи имота ,но те дали непосилна оферта. Инициаторката споделя, че ако бе успяла да купи имота в центъра на селото, музейната сбирка щяла да подреди там, а в двора да заработи ресторант “Комунизъм”. “За реализирането на начинанието много ми помага кметът на Павликени инж.Мануил Манолов. Вече е одобрено експозицията да бъде разположена в две помещения на местната здравна служба.Общината вече прави ремонт на стаите. За да намеря снимки и предмети, се свързах с внучката на Тодор Живков-Евгения Живкова. Тя прие идеята присърце и ми изпрати материали от семейния архив”, разказва ентусиазираната историчка. Тя е замислила в едното помещение да бъде подреден лекарски кабинет, посветен на д-р Мара Малеева, който ще е с автентично оборудване от 1944 г. Диана се е свързала с хирурга д-р Иван Манчев, който работи в болницата в Павликени.Той с охота помага на кметската съпруга като открил и дарил медицински предмети от миналото. “Разполагаме с кушетка от онези години, както и с оригиналния шкаф с инструменти, които д-р Малеева е ползвала в практиката си. В наличност са и колбички, спринцовки и други медицински пособия, дарени от д-р Манчев.Други предмети пък ще бъдат предоставени от болницата в Павликени, където Диана Кънчева видяла снимки и добила представа как точно е изглеждал един лекарски кабинет в средата на миналото столетие. “В другото помещение пък ще бъдат изложени снимки от посещенията на Тодор Живков в Дъскот. Сред реликвите е и оригиналното брачно свидетелство на Тодор Живков и Мара Малеева.Тя идва в селото през есента на 1938 г., а Тодор Живков през1939 г..Той е участвал в самодейния театрален състав на селището, а на 6 и 7 май същата година е бил делегат на XIX конгрес на Върховния читалищен съюз в местното културно средище”, разказва Кънчева. Тя допълва, че на 8 февруари 1939 г. Живков и младата лекарка се венчали в църквата “Рождество Богородично” в Павликени. Кум им е бил лекарят Ангел Симеонов, а кума-14- годишната Бонка, тъй като съпругата на доктора била бременна. След венчавката четиримата отишли на ресторант, а вечерта младоженците се прибрали с каруца в Дъскот. Брачното свидетелство се намира в църквата и е част от целия брачен регистър. Диана Кънчева обаче е в преговори със свещеникът отец Георги, който трябва да склони документът да бъде експониран. “За тази музейна сбирка много ми помага археологът доц. Мирко Робов, който е родом от Дъскот. Той ми предостави негативи на снимки от пощения на Тодор Живков в селото след това и лично посвещение за него от държавния глава, което датира от 5 май 1998 г. Възнамерявам да представя фотоси от визитите на някогашния държавен глава и в други села на община Павликени и вече съм открила в няколко. Ценен експонат е дървената показалка, която Живков е ползвал, когато е бил ръководител на театралния състав. Намерила съм и още снимки от театралните му изпълнения”, доверява Кънчева. Тя подчертава, че доц. Мирко Робов и д-р Манчев се изявяват като консултанти като са идвали да видят здравната служба и са дали безценни съвети. По думите на Диана Кънчева сред архивните материали има и снимки, които са емблематични за развитието на Дъскот. На кадрите са запечатани моменти от откриването от Тодор Живков на радиозавода в селото, където са работили стотици жители от цялата община. “Запазен е указът на Държавния съвет на Народна Република България от 15 май 1979 г., когато Тато е идвал по случай 100 г. от създаването на училището в Дъскот. С този указ основно училище “Кирил и Методий” е наградено с орден “Червено знаме на труда” за своята вековна учебно -възпитателна работа. Снимката и указът са предоставени от директорката Милка Михайлова. За съжаление от доста години обаче в Дъскот няма школо поради липса на деца. Както обаче с гордост казва кметът Петър Кънчев, през последните месеци селото се възражда ,защото масово се купуват празни къщи и се очаква да се заселят млади семейства. “Оригиналите на пазените от Милка Михайлова снимки останаха при нея,а обработката на тези,които ще бъдат изложени, са платени от общината”, уточнява Кънчева. Тя изтъква, че за да бъде регистрирана музейната сбирка, трябва да бъде създадена неправителствена организация. Заради това Диана Кънчева е станала председател на сдружение “Младежки инициативи за Павликени”,където има още десетина души в ръководството. Все още не е ясна и датата, на която експозицията ще бъде показана и отворена,но това трябва да стане до края на тази година. Макар все още да не е приключила с това си начинание, младата историчка вече замисля е етнографска сбирка в родното си село. Защото през Дъскот е минало Самарското знаме.В двора на възстановената и вече действаща църква в селото се намира и гробът на отец Петър Драганов, осветил прочутото бойно знаме.За възстановяването на гроба, Диана сама е събирала дарения.", "date": "2019.07.13", "title": " Музей на Тато и жена му откриват в село Дъскот\t"}
{"url": "https://trud.bg/%d1%85%d0%be%d1%80%d0%b0%d1%82%d0%b0-%d0%b7%d0%b0%d0%b2%d1%8a%d1%80%d1%88%d0%b2%d0%b0%d1%82-%d0%bd%d0%be-%d0%bd%d0%b5-%d1%81%d0%b0-%d0%bf%d0%be%d0%b4%d0%b3%d0%be%d1%82%d0%b2%d0%b5%d0%bd%d0%b8-%d0%b4/", "text": "Брюксел предлага да бъдат увеличени парите за образование Европейската комисия (ЕК) публикува годишния си доклад за България за 2019 г., в който се прави задълбочен преглед относно предотвратяването и коригирането на макроикономическите дисбаланси. Всъщност това е цялостен анализ на социалното и икономическо състояние на държавата. Много от посочените проблеми са очевидни, но целта на доклада е те да се поставят във фокуса на управляващите, за да се вземат мерки за разрешаването им. България инвестира недостатъчно средства в предучилищното и началното образование – области, които са от решаващо значение за полагането на основите на равните възможности, пише в доклада на ЕК. През 2016 г. разходите за тези образователни равнища възлизаха на едва 0,7% от БВП, което е по-малко от половината от средното за ЕС равнище от 1,5%. Като цяло разходите за образование в България като процент от БВП са сред най-ниските в ЕС (3,4% спрямо средно 4,7% за ЕС). Посещаемостта на заведенията за образование и грижи за деца от 0 до 3 години се повишава, но равнището е все още едва 9,4% (в сравнение със средното за ЕС от 34%). Една от причините за това е липсата на такива заведения. Стандартите за качество не са актуализирани. Предучилищното образование е задължително за децата между 5 и 6 години, но свързаните с него разходи и такси възпрепятстват включването на учениците в неравностойно положение, включително ромите, посочват от ЕК. Плановете за понижаване на 4 години на възрастта за посещаване на задължително предучилищно образование са затруднени от липсата на места. Ето защо инвестирането в инфраструктура за грижи за деца е от значение както по икономически, така и по социални причини. Въпреки настъпилите в последно време подобрения, процентът на преждевременно напусналите училище продължава да е голям – 12,7%. Този процент е значително над средния за страната сред ромите (67%), в селските райони (27,9%) и в Северозападен (21,6%) и Югоизточен (22%) район. Разработват се мерки за предотвратяване на преждевременното напускане на училище чрез проекти по линия на Европейския социален фонд. Непрекъснатостта на тези усилия са от жизненоважно значение, посочват от ЕК. В ход е въвеждането на преразгледана учебна програма, в която се обръща повече внимание на цифровите умения. Въпреки това наличните данни показват, че все още има значителни пропуски в придобиването на основни и цифрови умения, както и във владеенето на българския език, пише още в документа. В България концентрацията на ученици в неравностойно положение в училища с ниски резултати е относително голяма, което задълбочава пропастта в уменията между различните деца. Няколко международни проучвания потвърждават, че социално-икономическият статус влияе значително върху постиженията на учениците. Според оценките близо 60% от ромските ученици посещават училища, в които ромите преобладават или учат само роми. Насърчаването на етнически смесените училища продължава да е предизвикателство, посочват от ЕК. Като според Брюксел допълнителните инвестиции могат да помогнат за компенсирането на това явление. Въпреки основната им роля за подобряването на качеството на образованието политиките по отношение на учителите показват слаби резултати, посочват от ЕК. Очаква се през следващите 10 години да се пенсионират почти половината от всички учители, особено в големите градове. Заплатите на учителите трябва да достигнат 120% от средната работна заплата до 2021 г. в опит да се повиши привлекателността на професията, която продължава да бъде ниска, отчасти поради непривлекателните условия на труд. Това личи от малкото нови кадри в учителската професия. Понастоящем има вече около 2300 свободни работни места за учители, по-специално по английски език, информационни и комуникационни технологии, физика, в детските градини и в началните училища. От друга страна, броят на класовете в прогимназиалния етап на основното образование в малките населени места е недостатъчен, за да могат учителите да изпълнят своя норматив (т.е. броя часове, които учителите трябва да преподават). Въпреки мерките за повишаване на първоначалната им подготовка учителите все още трябва да развият адекватни умения за работа с ученици в неравностойно положение или с ученици със специални образователни потребности, пише в доклада. Съществуват редица национални мерки за справяне с недостига на учители, чието изпълнение трябва да продължи, посочват от ЕК. В допълнение се осъществяват интервенции, подпомагани по линия на Европейския социален фонд, за обучаване на учителите в областта на цифровите умения, които често не са достатъчни за съвременната педагогика. Необходимо е да се повиши и капацитетът за управление на училищата. В страната се правят реформи, които целят да се подобри качеството на професионалното образование. Очаква се финансовите стимули за училищата, предоставящи такова обучение, съчетани с редовното актуализиране на учебните програми в сътрудничество с бизнеса, да подобрят качеството и адекватността спрямо пазара на труда на професионалното образование. През 2018 г. бяха въведени списъци на защитените специалности от професии с цел преодоляване на недостига на квалифицирана работна ръка, по-специално в сектора на металургията, машиностроенето, електротехниката и строителството. Но пригодността за заетост на завършилите професионално образование и обучение продължава да бъде предизвикателство. Макар че делът на учениците в професионалното образование и обучение в България е малко по-висок от средния за ЕС (51,3% в сравнение с 49,3% през 2016 г.), пригодността за заетост на тези ученици е по-малка със 17,1 процентни пункта спрямо средното за ЕС ниво, пише в документа. Това може отчасти да се дължи на слабото участие в схеми за учене в процеса на работа (едва 22% от завършилите професионално образование и обучение на възраст между 15 и 34 години) и бавното въвеждане на дуалното професионално образование и обучение, което е главно на базата на проекти. Въпреки голямото търсене, по-специално на техници и оператори на машини, както и промените в законодателството, които улесняват партньорствата с предприятията, едва 1% от учениците в професионалните гимназии са участвали в такива дуални програми през учебната 2017/2018 г. Целенасочените инвестиции могат да спомогнат за повишаването на привлекателността, качеството и адекватността спрямо пазара на труда на професионалното образование и обучение. Въпреки продължаващите усилия, висшето образование не е достатъчно съобразено с нуждите на пазара на труда, посочват от ЕК. През периода 2012-2017 г. броят на студентите във висшето образование намаля със 17% в резултат на демографски фактори, на предпочитанието на студентите да учат в чужбина, което се дължи и на възприятието за ниско качество на преподаването в родната страна и на малкия брой чуждестранни студенти. Делът на завършилите висше образование се повишава, но остава под средното за ЕС (33% през 2017 г. в сравнение с 40% за ЕС). Броят на записаните студенти в специалности, свързани с информационните и комуникационните технологии, нараства, но като цяло привлекателността на науката, технологиите, инженерството и математиката не се е увеличила значително и процентът на завършилите висше образование в тези специалности остава нисък (19,7% през 2016 г.). Само 10,9% от завършилите висше образование в тези области са жени. Ще бъдат премахнати таксите за обучение за професии, за които има недостиг на пазара на труда, пише още в доклада. В същото време се намаляват държавно финансираните места в сферата на социалните науки, икономиката и правото, които са в излишък (49% от всички завършили висше образование през 2016 г. срещу 34% средно за ЕС). Но работодателите често установяват пропуски в познанията и уменията, по-конкретно липсата на „меки умения“ сред завършилите, посочват от ЕК.", "date": "2019.07.13", "title": " Хората завършват, но не са подготвени да работят\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d0%bd%d0%be%d0%b2%d0%b0-%d0%b7%d0%b5%d0%bb%d0%b0%d0%bd%d0%b4%d0%b8%d1%8f-%d0%b8%d0%b7%d0%ba%d1%83%d0%bf%d0%b8-%d1%81%d1%82%d0%be/", "text": "Полицията на Нова Зеландия се похвали днес, че първата акция за откупуване на забранени огнестрелни оръжия е преминала успешно, след като 169 души са предали 224 бройки в град Крайстчърч, съобщи БТА. Акцията бе организирана четири месеца след най-тежкото масово убийство в мирновременната история на страната, при което бяха убити 51 души и десетки бяха ранени в две джамии в града. Тя е първата от 259 планирани до края на годината, за да бъдат компенсирани притежателите на мощни полуавтоматични оръжия, които бяха забранени след атаките. Отношението на собствениците беше „забележително“, заяви полицейският представител Майк Джонсън. „Те бяха действително ангажирани в процеса, имаме много добра обратна връзка“, подчерта той. Един от тях, пожелал анонимност, заяви пред в. „Ню Зиланд Хералд“, че е доволен от компенсацията от 13 000 новозеландски долара (8 697 американски), която получил за двете си полуавтоматични ловни пушки, въпреки първоначалните си съмнения. „Не мислех, че процесът изобщо ще бъде справедлив и никак не се радвах, но резултатът беше добър и те се справиха добре“, похвали той властите. Полицията съобщи, че притежателите на новозабранените оръжия са обезщетени с общо 433 682 новозеландски долара (290 133 щатски) в рамките на схемата.", "date": "2019.07.13", "title": " Полицията на Нова Зеландия изкупи стотици огнестрелни оръжия от граждани"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%bf%d0%be%d0%bf%d1%82%d0%be%d0%b4%d0%be%d1%80%d0%be%d0%b2%d0%b0-f-16-%d0%b5-%d0%bd%d0%b0%d0%b9-%d0%bf%d0%be%d0%b4%d1%85%d0%be%d0%b4%d1%8f%d1%89%d0%b8%d1%8f%d1%82/", "text": "Като пряк участник в разговорите за F-16, мога да кажа, че не е имало никакво колебание, че това е най-подходящият самолет за нашата държава. Това което получаваме си заслужава парите, това е цена съпоставима на цената, която плаща Словакия. Трябва да подчертаем, че това е началото на една дълга процедура, изграждане на едно ново качество на ВВС. Това каза пред „Канал 3“ вицепрезидентът на Асоциацията на Атлантическия договор и бивш посланик на България в САЩ. „Самолетната сага върви от 15 години. Ползите от сключването на договора със САЩ за новите изтребители за армията ни са в това, че след дългогодишни опити да направим стратегическа покупка в НАТО, това най-сетне ще се случи“, заяви Поптодорова. „Така, толкова години по-късно, реално доказваме къде сме в сложната геополитическа обстановка. Това означава съвместимост на нашата авиация с авиацията на останалите страни членки на НАТО, означава да попаднеш към една друга страна, към която досега само номинално си принадлежал“, допълни тя. Според Поптодорова атаките срещу сделката не тръгват от прагматични съображения, а само от това, че става въпрос за самолети от САЩ. Пристъпваме към изграждане на солиден дългосрочен, стратегически капацитет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Елена Поптодорова: F-16 е най-подходящият самолет за нашата държава, заслужава си парите"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d0%b5%d0%bb%d1%87%d0%b5%d0%b2-%d0%be%d1%82-%d0%b3%d0%b5%d1%80%d0%b1-%d0%b8%d0%bc%d0%b0-%d0%b0%d1%82%d0%b0%d0%ba%d0%b0-%d1%81%d1%80%d0%b5%d1%89/", "text": "Има целенасочена атака срещу председателя на КПКОНПИ Пламен Георгиев като нейната цел е да се компрометира антикорупционната комисия. Така смята заместник-председателят на парламентарната група и член на Изпълнителната комисия на ГЕРБ Красимир Велчев по  . Той защити тезата, че разкритията срещу Георгиев са част от действия за отслабване на националните институции. „Не зад всички данни, които излизат, има достатъчно доказателства. Понякога такива данни се изкарват, за да се компрометира даден човек или комисия“, каза Велчев. Той заяви, че за него Пламен Георгиев е „много качествен човек“ и добави: „Има интереси институциите да не са с достатъчно авторитет и целенасочено се действа срещу това, защото ако институциите са слаби и държавата е слаба“. По повод решението на ГЕРБ да създаде етична комисия Велчев обясни, че нейната задача няма да е да прави разследвания, а да разглежда обвиненията срещу представители на партията от „чисто човешка страна“, от морална гледна точка. „Създаването на комисията се налага от проблемите на обществото. В България има един основен проблем – липсата на достатъчен контрол във всяка сфера. Дори поставяме въпрос дали има достатъчен контрол върху контролните органи. Кой контролира контролните органи“, посочи Красимир Вълчев.", "date": "2019.07.13", "title": " Красимир Велчев от ГЕРБ: Има атака срещу председателя на КПКОНПИ"}
{"url": "https://trud.bg/17-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%be%d1%82-%d0%b0%d0%b9%d1%82%d0%be%d1%81-%d0%b5-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%8f%d1%82/", "text": "17-годишно момиче от Айтос стана най-добрият ловен стрелец в света. Селин Али спечели световна титла при девойките в дисциплината „Трап“, но резултатите й успешно се конкурират с тези при жените, дори и при мъжете, информира  . Следващото голямо състезание на Селин е световно първенство за младежи в Германия. Макар и още да не може да осъзнае, че е първа в света в един типично мъжки спорт, Селин знае, че успехът идва след много труд. Започва да стреля още от 12-годишна. Паничките са летящи мишени, които Селин разбива една след друга на пух и прах. Първата си 25-ица прави, когато е само на 14 на състезание в Румъния. Някъде тогава става и „Заслужил майстор на спорта“, което е прецедент за страната ни. Купите и медалите са изпълнили дома й. Най-сладка й е драматичната победа над рускинята на финала на световното в Италия „Бях много спокойна, просто се наслаждавах на стрелбата. Не мислех нито за резултата, нито за нищо. Просто се опитвах да покажа най-хубавото от себе си там и взе, че стана“, разказва Селин. Часове след златното отличие тя отново се качва на почетната стълбичка. Със съотборника си Иван Георгиев печелят бронзови медали при смесените двойки. Без никаква помощ от държавата, с пушка втора употреба и 10 пъти по-малко патрони за тренировки от връстниците им в чужбина, Селин и Иван успяват да направят така, че големи сили в елитния спорт като Русия, Италия и Испания да се съобразяват с тях.", "date": "2019.07.13", "title": " 17-годишно момиче от Айтос е най-добрият ловен стрелец в света"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b0-%d0%b8-%d0%ba%d1%83%d0%b1%d1%80%d0%b0%d1%82-%d0%bf%d1%83%d0%bb%d0%b5%d0%b2-%d1%81%d0%b0-%d1%81%d0%b5-%d1%80%d0%b0%d0%b7%d0%b4%d0%b5%d0%bb%d0%b8%d0%bb%d0%b8/", "text": "Певицата Андреа и боксьорът Кубрат Пулев явно са сложили край на своята връзка. Двамата бяха дълги години заедно и често въпросите към тях бяха свързани със сватба и деца. Певицата за първи път потвърди многобройните слухове за раздялата с пост в Instagram. „Твърде съм млада за сватба и съм твърде стара, за да участвам в детински игри. Наслаждавам се на живота като необвързана“, написа тя. Феновете веднага започнаха с коментарите, като някои още не вярват, че двамата с Пулев вече не са заедно. На въпроса на един от тях дали двамата са решили да сложат край на връзката си, певицата отговаря утвърдително с вдигнат палец. Двамата бяха заедно в продължение на 12 години. Изпълнителката почти не пропускаше важен мач на приятеля си, а той отдавна заявяваше през медиите, че иска деца.", "date": "2019.07.13", "title": " Андреа и Кубрат Пулев са се разделили"}
{"url": "https://trud.bg/%d1%81%d1%82%d1%80%d0%b5%d0%bb%d1%8f%d1%85%d0%b0-%d1%81-%d0%b3%d1%80%d0%b0%d0%bd%d0%b0%d1%82%d0%be%d0%bc%d0%b5%d1%82-%d0%bf%d0%be-%d1%81%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d1%82/", "text": "Украинският телевизионен канал „112 Украйна“  , че неговата централа в Киев е била целта на гранатометен обстрел. Инцидентът се е случил тази нощ, малко след 3:30 часа. При атаката няма пострадали, но сградата е понесла щети. Районът е бил отцепен от полицията. Намерени са остатъци от снаряда, които ще бъдат анализирани. Украинският канал записа филма „В търсенето на Украйна“ на американския режисьор Оливър Стоун и украинския документалист Игор Лопатенок. Филма има за цел да отрие причините за кризата в страната. Генералният прокурор Юрий Луценко определи записа като „руска пропаганда“.", "date": "2019.07.13", "title": " Стреляха с гранатомет по сградата на телевизионен канал в Киев"}
{"url": "https://trud.bg/%d0%b2%d1%8a%d0%bb%d1%88%d0%b5%d0%b1%d0%bd%d0%b0%d1%82%d0%b0-%d0%bf%d1%80%d0%b8%d0%ba%d0%b0%d0%b7%d0%ba%d0%b0-%d0%bd%d0%b0-%d0%bf%d0%b5%d0%bf-%d0%b3%d1%83%d0%b0%d1%80%d0%b4%d0%b8%d0%be%d0%bb%d0%b0/", "text": "Хосеп /или Пеп/ Гуардиола. Без съмнение един от най-големите треньори във футбола през новия век. Помним го още като съотборник на Христо Стоичков в тима на Барселона, моделиран от Йохан Кройф. Христо опита също като треньор, но това явно не се оказа най-любимото му занимание. Гуардиола започва треньорската си кариера от долните нива на Барселона. През 2008 година късметът му каца на рамото – поканен е да оглави първия отбор на Барса. „Веднага си помислих – след като мога да тренирам тим от трето ниво, защо да не мога да направя това и с елита. И започнах“, спомня си за този момент Пеп. Роден е на 18 януари 1971 година. Като футболист прекарва по-голямата част от професионалната си кариера в Барселона. Гуардиола е юноша на Барса, като играе за отбора в периода от 1990 до 2001 година. За целия си престой в каталунския гранд Пеп изиграва общо 379 мача във всички турнири (само в Примера дивисион той записва 263 мача и 6 гола). Прави дебюта си в испанското първенство на 16 декември 1990 година. В своята кариера на «Камп Ноу» Пеп печели шест титли на Испания и Купата на европейските шампиони през 1992 година. Под ръководството на Боби Робсън халфът завоюва и Купата на носителите на национални купи през 1997-а. През същата година Гуардиола наследява капитанската лента от Хосе Мари Бакеро. Последния си мач в Ла Лига полузащитникът записва на 17 юни 2001 година. Приключва кариерата си в Мексико през 2006-а. По време на престоя си в Италия Гуардиола дава положителна проба за нандролон и му е наложена четиримесечна забрана за игра. В крайна сметка на 23 октомври 2007 г. той е оправдан по всички обвинения от съда. След всичко това Гуардиола отказва коментар, като единственото, което казва, е: „Няма значение, съдът ме оправда“. С националния отбор на Испания Пеп прави дебюта си през 1992 година. До 2001-ва записва 47 участия и 5 гола с фланелката на „Ла Фурия Еспаньола“. Гуардиола участва в Олимпийските игри през 1992 г., проведени в Барселона (златен медал), на Световното първенство през 1994 г. в САЩ и „Евро 2000“ в Белгия и Холандия. Тогавашният президент на ФК Барселона Жоан Лапорта обявява, че Пеп ще наследи Франк Рийкард на поста старши-треньор на първия отбор. Гуардиола подписва договора си на 5 юни 2008-а. Като треньор на Барселона, Пеп се превръща в идол на всички каталунци. Той печели три поредни шампионски титли на Испания, два пъти Купата на краля, три пъти Суперкупа на Испания, два пъти Шампионска лига, два пъти Суперкупа на Европа, както и два пъти Световно клубно първенство. Под негово ръководство отборът на Барселона печели и някои от най-изразителните си победи срещу вечния враг Реал Мадрид – 5:0 през 2010 г. на „Камп Ноу“, както и запомнящото се 6:2 насред „Естадио Сантяго Бернабеу“ през 2009 г. Неслучайно на базата на всички тези успехи специалистите коментират, че Барселона на Гуардиола е надминал „Дрийм тийм“-а на Йохан Кройф. Кариерата му в Барселона приключва на 27 април 2012-а, когато казва: „Прецених, че вече не мога да давам това, което се иска от мен на футболистите, и затова е по-добре да напусна“. Накратко – за последните 11 години като треньор на Барселона, Байерн Мюнхен и Манчестър Сити Хосеп Гуардиола печели 9 титли на Англия, Германия и Испания, два пъти Шампионската лига, а през миналия сезон направи требъл в английската игра със Сити – нещо, непостигано в историята. Пеп Гуардиола дава по не повече от две-три големи индивидуални интервюта на година. Мениджърът на Манчестър Сити обаче няма как да откаже поканата на Антони Басас, който води прочутото в Каталуня предаване „Има ли още въпроси?“ по канала ТV3. В студиото на Антони, Пеп говори за политика, футбол, Меси, Моуриньо, както и кой е стадионът, на който се чувстваш малък и незначителен. «Онзи ден гледах предаване, посветено на 10 години от смъртта на Майкъл Джексън. Казваш си – къде отидоха тези 10 години, та сякаш бе вчера… Времето наистина лети.  Чувствам се добре, семейството ми е добре, здрави сме и сме щастливи. Манчестър е нашият дом сега и се чувстваме чудесно там.  Споменахте титлите ми. Те са доказателство, че има смисъл от работата ми. Когато президентът на Барселона Жоан Лапорта ми предложи да стана треньор през 2008 г., не съм се замислял.  Бях на 37 години, водех дубъла в трета дивизия. Но си казах – щом се справям с тези играчи, които не са достатъчно добри за първия тим, значи мога да го правя и с онези, които са на най-високо ниво. И така започнах.» «Трябва да си убедителен на терена, за да печелиш. Това са най-сладките победи. За да спечелиш първенството, трябва да си най-добър в 38 мача, играеш през три дни. Това е най-голямото признание. Домашното първенство винаги е било приоритет за мен пред Шампионската лига.  Казват, че сме сред най-великите в историята на английския футбол с този тим на Сити. Това ме ласкае. Искам хората да харесват играта ни.» «Имам договор до 2021 г. Имам всичко необходимо в Манчестър, за да се чувствам удовлетворен и щастлив. В Англия е трудно, първенството, пресконференциите, всичко. Но се чувствам и много защитен в Сити, имам зад гърба си Чики Бегиристайн и Феран Сориано (изпълнителен и спортен директор – б.а.), които винаги са там, когато имам нужда. Те са прецизни като хирурзи в работата си. Аз трябва просто да върша моята. Тримата заедно взимаме големите и важни спортни решения в клуба, няма 20 човека, които да го правят. Много мразя това. И поради тази причина няма да се върна да работя в Барселона или в Мюнхен.» Страхът от загубата. Той ме мотивира и ме държи нащрек. И това, че мога да спечеля още трофеи. Когато бях прохождащ треньор в Барселона, още от четвъртък бях нервен за мача в събота. Днес, години по-късно, в Сити няма такова нещо. Идва и петък следобед, идва и събота сутрин… Мачът е съвсем близо, но аз съм надъхан, мотивиран. Не съм нервен. Ако загубим, се чувствам, сякаш съм подвел някого. Но това бързо минава, защото следващият мач е след 2-3 дни.» «Те са ти приятели и ти се усмихват, докато не обявиш състава. След това тези, които са оставени извън него, се дистанцират, охладняват. На следващия ден след мача това е още по-силно усещане. Но с наближаването на следващия двубой всички пак се усмихват и търсят начин да ти покажат, че са ти приятели. Искат да са на терена. Не съм роден научен с тези познания за играта. Повечето неща взех от Кройф, от Решак, Ван Гаал… Кройф знаеше всичко. Той казваше неща, които никой не бе чувал. Понякога, когато говоря на моите играчи, се улавям, че повтарям негови думи. Знаеше подробности за терена, за съперника, както и всичко за своите играчи. Йохан днес го няма, но всъщност той е навсякъде във футбола.» Сивата връхна дреха, с която каталунецът стоеше край тъчлинията в голяма част от двубоите на тима си, беше продадена на търг, организиран от фондацията на „Сити“. Сумата, която влиза за благотворителна инициатива, е 6000 паунда. „Много се радвам, че фондацията на „Сити“ за поредна година успя да събере много средства и бих искал да благодаря лично на всеки човек, който го прави. Не говоря само за тази жилетка, която наистина, изглежда, е много ценна за наши фенове, а за всички, които дариха, защото имат добри сърца“, каза Гуардиола.", "date": "2019.07.13", "title": " Вълшебната приказка на Пеп Гуардиола\t"}
{"url": "https://trud.bg/%d0%bf%d1%80%d0%b8%d0%b1%d0%bb%d0%b8%d0%b6%d0%b5%d0%bd-%d0%bd%d0%b0-%d0%b2%d1%83%d1%87%d0%b8%d1%87-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%80%d0%b0%d0%b7%d1%83%d0%b7%d0%bd%d0%b0/", "text": "Председателят на парламентарния комитет за Косово, Милован Дрецун, обвини български разузнавачи в дестабилизиране на региона. В интервю за вестник “Курир” Дрецун твърди, че “преди два месеца в Скопие е сформиран мощен разузнавателен екип, който работи под прикритие в един голям западноевропейски автомобилен завод”, пише  . “Неговата цел е да бъде блокирано постигането на компромисно решение между Белград и Прищина. В този екип работят разузнавачи от България, Северна Македония, Германия и Албания “, твърди още Дрецун, който се смята за един от най-приближените на президента Александър Вучич и външния министър Ивица Дачич. “В отделни съседни държави се води мощна кампания срещу постигането на каквото и да е компромисно решение между Белград и Прищина. Скопие се превръща в мощен разузнавателен център за работа срещу държавните интереси на Сърбия“, казва още Милован Дрецун и добавя: „Всяко компромисно решение е основният стабилизиращ стълб в региона. Липсата на компромис между Белград и Прищина е подготовка за нови сблъсъци в региона и създаването на “Велика Албания”. Той твърди, че “македонските власти трябвало да отговорят какви са целите на този разузнавателен екип, който вреди напълно на Сърбия”. “Какво могат да направят освен да събират информация и да разпространяват дезинформация. Този екип няма за цел да защитава нашите интереси, а да работи срещу тях. Това никак не е безобидно. Могат да направят някоя медийна и политическа диверсия и да предизвикат дори и сблъсъци”, казва още Дрецун.", "date": "2019.07.13", "title": " Приближен на Вучич: Български разузнавачи в Скопие работят срещу Сърбия"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b7%d0%b0%d0%bf%d0%be%d1%87%d0%bd%d0%b0-%d0%bd%d0%be%d0%b2%d0%b0-%d0%b2%d0%be%d0%b5%d0%bd%d0%bd%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b2/", "text": "Турция започна нова военна операция в Ирак, носеща името „Нокът-2“. Тя е стартирала в 22:00 часа в петък, се казва в съобщение на турското военно министерство, предаде Анадолската агенция. “В 22:00 часа на 12 юли, нашите отряди започнаха военната операция „Нокът-2“ с поддръжката на артилерия и военновъздушни сили“, се казва в информацията. В операцията ще участва и сухопътна техника, бойни вертолети Т-129 АТАК, както и безпилотни летателни апарати. Операцията е срещу Кюрдската работническа партия – обявена за терористична организация формация, която е забранена в Туриця, ЕС и САЩ.", "date": "2019.07.13", "title": " Турция започна нова военна операция в Ирак"}
{"url": "https://trud.bg/%d0%b4%d0%b2%d0%b5%d1%82%d0%b5-%d0%b8%d0%b7%d1%80%d0%b0%d0%b5%d0%bb%d0%ba%d0%b8-%d0%bd%d0%b0%d0%bf%d0%b0%d0%b4%d0%bd%d0%b0%d1%82%d0%b8-%d0%b2-%d1%81%d0%bb%d1%8a%d0%bd%d1%87%d0%b5%d0%b2-%d0%b1%d1%80/", "text": "Двете израелски гражданки, които бяха   от хотелиер в курорта Слънчев бряг, разказаха своята гледната точка за случилото се. „Oще докато пътувахме към България ни казаха, че няма място в хотела, за който сме платили и се налага да ни преместят в друг. Когато отидохме до втория хотел, там имаше много малка стая за трима души, а ние бяхме четирима. Затова решихме да се върнем отново в първия. Докато обясняваме на управителя, че сме с две деца и искаме стаята, за която сме платили, изведнъж той се ядоса много и започна да вика. Хвърли паспортите ни и започна да ни крещи“, разказаха двете жени по  . Те отрекоха да са го плюли и казаха, че има камери в хотела и полицията е взела записите от тях. На тях се виждало какво точно се е случило. „Управителят не чувстваше сякаш е направил нещо нередно. Той каза, че ще викне охраната, за да ни изхвърли. Заплаши ни, че има много пари и ако се опитаме да го нараним, да подадем жалба или да го качим във фейсбук, ще платим много и че никой няма да ни приеме в България. Заплаши ни, че ако подадем жалба, ще се погрижи да ни арестуват в Бургас. Затова подадохме жалбата в последния де“, продължават разказа си туристките. Беше много трудно да се възстановим след неприятното преживяване. Децата ни плакаха първия ден. Това ни остави просто един белег. Чувствахме омраза към нас, защото сме израелки, споделят те. И двете са категорични, че няма да се върнат повече в България. „Това е първият път, когато изобщо излизаме от Израел, и ще ни бъде последен. Всичко беше студено. Имахме усещането, че просто не ни обичат. На пешеходната зона ни крещяха „стиснати израелки“, наричаха ни „израелска мафия“, разказват жените. Споделят, че са дошли у нас, за да се забавляват. Преди екскурзията дори купили книга, за да научат повече за България и Бургас. След това преживяване обаче нямало какво да разкажат на децата си. „Преди да дойдем в България знаехме, че е много интересна държава за децата, защото има много атракции и че е евтина държава, но всъщност не е. Ние сме самотни майки. Взех заем, за да дойда в България. Исках детето ми да излезе малко в чужбина, а сега трябва две години да изплащам този заем“, сподели едната жена. „Собственикът на хотела има снимка, когато е бил тук в Израел и се усмихва, а когато ние бяхме в България – плакахме. Ние сме добри хора, обичайте ни. Всички евреи са добри. Усмихвайте се, когато виждате израелски граждани, посрещайте ги добре. Не ни гледайте с омраза, все едно искате да ни пребиете, защото вярвам, че българите идват в Израел и получават добро отношение“, призоваха израелските туристки.", "date": "2019.07.13", "title": " Двете израелки, нападнати в Слънчев бряг: Управителят заплаши, че ако подадем жалба, ще ни арестуват"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%bf%d1%80%d0%be%d0%b1%d0%bb%d0%b5%d0%bc-%d0%bd%d0%b0-%d0%b4%d0%b5%d0%bc%d0%be%d0%b3/", "text": "Населението на България вече е под 7 милиона, показват последните данни на Евростат. В сравнение с предходната 2017-а сме се стопили с 49 995 души. Продължава и процесът на застаряване на българското население. Тази статистика не изненадва специалистът по демография доц. д-р Георги Бърдаров. „Това не е изненада, защото в последните поне 15-ина години България намалява средногодишно с по 50 000 души. Може да се направи прогноза в обозримо бъдеще какво ще бъде населението”, коментира той по  . Според него най-големият проблем на демографията е първото място по обща смъртност. „Ние имаме общини, в които смъртността надхвърля 30 промила”, обясни той. Доц. Бърдарски е категоричен, че демографският вакуум може да се запълни с българско население.", "date": "2019.07.13", "title": " Експерт: Най-големият проблем на демографията ни е първото място по обща смъртност"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b8%d1%8f%d1%82-%d1%84%d0%b0%d1%81%d1%83%d0%bb-%d1%85%d0%b8%d1%82-%d0%bd%d0%b0-%d0%bb%d1%8f%d1%82%d0%be%d1%82%d0%be/", "text": "Пресният зелен фасул определено е продукт на лятото. Типичната лятна манджа не може да мине без неговото присъствие, макар много домакини да го пренебрегват необяснимо защо. Той е лесен за приготвяне и много вкусен, богат на витамините А, В и К, на есенциални мастни киселини, калций, желязо, фолиева киселина и калий. Допринася за естественото регулиране на кръвната захар, което го прави добра храна за диабетици. В българската кухня зеленият боб най-често се появява в рецепти за яхнии, било то като яхния само от този зеленчук, или пък в комбинация с картофи, лук, моркови, дори с ориз. Чудесна гарнитура е към меса и риба.    Паниран зелен фасул Необходими продукти:  500–600 г зелен фасул /може да се ползва и консервиран, като много добре се изцеди в гевгир/  2-3 яйца  150 г брашно за паниране /или друга суха съставка за панировка/  бира /по желание/  1 ч.ч. олио  сол Начин на приготвяне:  Зеленият фасул се сварява в подсолена вода и се отцежда добре. Като изстине, всяка шушулка се овалва в брашно, разбитите яйца с малко бира /по желание/ и се пържи в сгорещеното олио до златистокафяво. Отцежда се от мазнината върху кухненска хартия. Сервира се с млечно-чеснов сос. Панировката може да е най-различна: брашно; пшенично и царевично брашно; смес от пшенично, царевично брашно, овесени трици; галета; смес от брашно и галета.   Зелен боб с картофи Необходими продукти:  500 г зелен боб  500 г картофи  1 голяма глава лук  2 моркова  2 домата  1/2 ч.л. захар  4-5 скилидки чесън  1/2 връзка копър  сол, червен пипер на вкус  олио Начин на приготвяне:  Лукът и морковите се нарязват, зеленият боб се почиства от двата края и се нарязва на 2-3 парчета, ако има нужда. В дълбок тиган се запържват лукът и морковите, добавя се наситненият чесън. След 2-3 минути се добавя зеленият боб и се разбърква. Подправя се с червения пипер – около 1 лъжичка. Накрая се прибавят нарязаните на едро картофи, посолява се и се разбърква. Доливат се 1-2 чаши вода в зависимост от това колко гъсто искаме да бъде ястието. Оставя се да къкри на тих огън и след около 15 минути се добавят блендираните (настъргани) домати. Ако са кисели, се слага и щипка захар. Оставя се да къкри до готовност. Преди поднасяне може да се поръси със ситно нарязан магданоз и копър.   Свинско със зелен фасул Необходими продукти:  800 г зелен фасул (или 1 буркан)  500 г свинско месо от плешка  черен пипер  сол  магданоз  1 ч.л. червен пипер  2 скилидки чесън  1 с.л. доматено пюре  1 с.л. брашно  250 мл зеленчуков бульон  3 с.л. олио Начин на приготвяне:  Нарежете месото на дребни парчета като за готвене. В тава сипете олиото и сложете парчетата месо, налейте половин чаша вода и сложете във фурната на 180 градуса да се запече за час, като периодично трябва да разбърквате. Смесете до хомогенност брашното, червения пипер и доматеното пюре. Извадете тавата с месото, сложете зеления фасул от буркана заедно с течността (или предварително сварения в подсолена вода), подправете на вкус, разбъркайте и сложете отново във фурната на 180 градуса за още 20 мин. Пет минути преди края нарежете чесъна на ситно и поръсете фасула, разбъркайте и поръсете с магданоз.   Агнешко с пресен зелен фасул Необходими продукти:  750 г агнешко месо  800 г зелен фасул  2 глави лук  200 г масло  1 ч.ч. доматен сок  1 ч.л. червен пипер  1 връзка магданоз  сол Начин на приготвяне:  Зеленият фасул се сварява в подсолена вода. Месото се нарязва на едро и се запържва в маслото. Изважда се и в същата мазнина се задушава нарязаният лук. Добавя се доматеният сок и червеният пипер. В тенджера се слага месото, залива се със запръжката и предварително сварения зелен фасул. Залива се с гореща вода и се вари до пълна готовност на месото. Поднася се, поръсено с магданоз. За гарнитура – сварен ориз.   Телешко със зелен фасул Необходими продукти:  600 г телешко месо  1 буркан консервиран зелен фасул (800 г пресен, сварен)  50 г олио  1 глава лук  1 с.л. брашно  1 ч.л. червен пипер  3 моркова  3-4 скилидки чесън  2-3 домата  магданоз  сол Начин на приготвяне:  Сгорещете мазнината в тенджера под налягане и сложете ситно нарязания лук заедно с нарязаните моркови да се задушат. Прибавете брашното и червения пипер, разбъркайте и залейте с 3 чаши гореща вода. Сложете нарязаното месо, обелените и нарязани на ситно домати. Затворете тенджерата и варете 20 минути след завъртането на вентила. Отворете и прибавете отцедения зелен фасул и скилидките чесън. Затворете отново тенджерата и варете още 15 минути след повторното завъртане на вентила. Поднесете ястието, поръсено с нарязан магданоз.   Зелен фасул с моцарела и пармезан Необходими продукти:  700 г зелен фасул  100 г пармезан  2 моцарели  1/2 ч.л. черен пипер  4 с.л. зехтин  1 щипка сол Начин на приготвяне:  Зеленият фасул се сварява. Оставя се да се отцеди и се прехвърля в тава. Полива се със зехтина и се поръсва с черен пипер и сол. Покрива се с резенчета моцарела, а отгоре се поръсва с настърган пармезан. Пече се 25 минути на 200 градуса.", "date": "2019.07.13", "title": " Зеленият фасул – хит на лятото"}
{"url": "https://trud.bg/26-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%bf%d1%80%d0%b8-%d0%b0%d1%82%d0%b0%d0%ba%d0%b0%d1%82%d0%b0-%d0%bd%d0%b0%d0%b4-%d1%85%d0%be%d1%82%d0%b5%d0%bb-%d0%b2/", "text": "Най-малко 26 души, сред които и множество чужденци, са загинали при  на хотел в Сомалия, други 56 са ранени, предава AFP. Рано сутринта хотелът бе ударен от кола-бомба, след което въоръжени нападатели щурмуваха и превзеха сградата, преди да се намесят местните органи на реда. „Двадесет и шест души са убити при атаката и петдесет и шест други са ранени, като сред убитите има и чужденци, сред които трима кенийци, един канадец, двама британци, двама американци и трима жители на Танзания“, заявиха от полицията. Сред ранените с и двама китайци.", "date": "2019.07.13", "title": " 26 са загиналите при атаката над хотел в Сомалия"}
{"url": "https://trud.bg/%d0%ba%d0%b0%d0%bb%d0%bd%d0%b8-%d1%80%d0%b5%d0%ba%d0%b8-%d0%bf%d0%be%d1%81%d1%80%d0%b5%d1%89%d0%b0%d1%82-%d0%bb%d0%b5%d1%82%d0%be%d0%b2%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%bf%d0%bb/", "text": "Кални реки посрещат летовниците на плаж „Кабакум“ край Варна. Проблемът с незаустените подпочвени води, които се стичат по ската, съществува от години. Въпреки многобройните сигнали до Община Варна, решение няма, съобщи  . Плажът в местността „Кабакум“ е един от най-посещаваните във Варна. Туристите обаче, сред които и много чужденци, са принудени да газят водата от деретата, която се стича на пътя, а от там и на плажа. На пясъчната ивица се е образувала огромна локва, която гони туристите от плажа с неприятната си миризма. Най-голям проблем за летовниците обаче е достъпът до плажа. Заради тесния път, колите се разминават трудно, а огромните задръствания изнервят шофьорите. Летовниците пък са принудени да вървят между автомобилите, защото тротоарите са превърнати в паркинг. В окаяно състояние са и два от трите пешеходни подхода към плажа. Макар че са опасни, много от летовниците ги ползват. От Община Варна заявиха, че има предвидени средства за ремонт на пешеходните подходи към плажа, но дейностите се бавят заради съдебни процедури. Без отговор остана въпросът ни възможно ли е подпочвените води да бъдат заустени, за да не се стичат на пътя.", "date": "2019.07.13", "title": " Кални реки посрещат летовниците на плаж „Кабакум“"}
{"url": "https://trud.bg/%d1%81%d0%bc%d0%b8%d0%bb%d1%8f%d0%bd%d0%b0-%d0%b8%d0%bc%d0%b0-%d0%bd%d0%b0%d0%b9-%d1%81%d0%b8%d0%bb%d0%bd%d0%b8%d1%8f-%d0%b3%d0%bb%d0%b0%d1%81-%d0%bd%d0%b0-%d0%bf%d0%bb%d0%b0%d0%bd%d0%b5%d1%82%d0%b0/", "text": "Дарбата на българката е в „Книгата на Гинес“ Щастлива и горда с рекорда Гинес. Вписаха ме в историята за най-силния глас на планетата! Току-що ме известиха – това написа българската певица Смиляна Захариева във фейсбук профила си на 18 юни и добави: “Зная, че гласът ми въздейства, вълнува и променя аура. Тази сила и специфичност ще използвам за лечение на хората с помощта на Родопите и чановете.” На 27 септември миналата година, в магнетичната атмосфера на тракийския култов комплекс в село Старосел, във великолепната акустика на залата, точно под купола тя изпя “Излел е Делю хайдутин”. Направи го по всички правила, спуснати от “Гинес”, и постигна невероятните 113, 8 децибела. Песента, която полетя в космоса, за втори път прославя България като земята, люлка на най-силния глас на планетата. Щастливата новина, че рекордът й е признат от “Гинес”, я застига в Шри Ланка, където е на майсторски клас по самоусъвършенстване с тема е “Безсмъртието”. Смиляна вече си е в България и разказа пред “Труд” историята на своя път от детството до щастливия миг, който ще промени живота й. Отгледана е от баба си в Брезово до 7-мата си година. Още от малка е искала много да пее. Обръщала едно малко столче, представяла си, че е акордеон, движела прости по въображаемите клавиши и пеела. Баща й, който е международен шофьор, й донася акордеон, а тя тръгва да го разглобява и сглобява, любопитна да види какво има вътре и откъде идват тези звуци. Когато навършва 7 години, тръгва на училище в Пловдив и класната й ръководителка г-жа Караславова насочва родителите към необикновения й глас. Смиляна прави някаква беля, в това време едно дете пее по телевизията, а майка й казва: “Стани и виж какво правят децата, а ти правиш бели”. Това я амбицира. Първата песен, която запява, е “Коньо, Коньо”. Майка й е от Тракия и с подчертано висок глас, а баща й е от Родопите, с подчертано силен глас. “Тази комбинация на гените е направила гласа ми висок и силен”, казва Смиляна. Тя пожелава да свири на тамбура и й донасят една от най-добрия майстор в кв. Ябълка на Габрово. Тогава нейна учителка, Янка Денчева, я насочва към школата по народно пеене в тогавашния Профсъюзен дом на културата в Пловдив. Смиляна влиза в кабинета на ръководителката Анка Кушлева и казва: “Добър ден, аз съм Смиляна и искам да пея”. Изпява й “Коньо, коньо”. Записването за школата вече е приключило, бройката е попълнена, но Кушлева я вмъква някак между децата. Кушлева препоръчва на родителите й училището за музикални кадри в Широка лъка, а те се противопоставят – дете в VII клас да учи само в село на над 100 км от Пловдив, но решават да опита. Смиляна се класира сред 250 певици, като на изпита по пеене е 7-ма с песента “Момне ле мари, хубава”. Тя ще запомни едно тръгване на баща й на поредния курс с камиона. Когато той разбира, че е приета в Широка Лъка, първо казва: “О, не, не, в никакъв случай, това е далече”. Тя гледа как баща й потегля с камиона, а после спира рязко и се провиква от камината: “Смилянче, стягай багажа, моето момиче, това е твоят път!”. Още като ученичка тя печели голям конкурс за участие във Форума за правата на човека в Париж, заедно с Йълдъз Ибрахимова, Теодоси Спасов, Ана Мария Трайкова. Там навършва 18 години. Стефан Драгостинов, ръководителят на ансамбъл “Филип Кутев”, й казва, че където и да се появи с този глас, всеки би я приел. Завършва училището в Широка лъка 4-та по успех и е приета в Национално училище за музикално и танцово изкуство (НУМТИ) в Пловдив. Паралелно с кандидатстването в НУМТИ се запознава и с проф. Стефан Мутафчиев, главен художествен ръководител на ансамбъл “Тракия”. Той я приема в хора, но се оказва, че не може едновременно да пее и в хора на академията, и при него. След завършването я приемат в хора “Големите български гласове” на Здравко Михайлов, следват турнета в чужбина. Но тогава Смиляна вече е омъжена жена, има малка дъщеричка и е изправена пред труден избор. При едно продължително турне тя се връща вкъщи, а дъщеричката й, тогава на година и 8 месеца, не я познава и казва “мамо” на сестра й. Това накланя везните в полза на семейството. И макар мъжът й да я подкрепя и поощрява “да натисне копчето и да се доказва”, решава да спре с концертите и слиза от сцената за цели 23 години. През това време тя се развива силно в друга област – туризма. Има своя компания за туристическа дейност, самолетни билети и обслужване, бизнес и индивидуални пътувания. Достига до международни програми, системи и софтуер, ходи на обучения за работа с “Гугъл Адуърдс”, “Фейсбук”. Достига до уникална система за международно владение на самолетни билети, има единствената в България фериботна система, достъп до круизна и хотелска резервационна система… В някакъв момент всички около нея забелязват, че силата на гласа й нараства с годините и тя решава да кандидатства в “Гинес”, и то с формацията “101 гайди” на сцената на Античния театър в Пловдив. Записът е на 25 септември 2015 г., при проливен дъжд и същия ден, когато в София Слави Трифонов и “Ку-ку бенд” пеят пред 60 хиляди човека с чадъри. Въпреки опасенията й, всичките 101 гайдари са на линия. Тя прави запитване към “Гинес”, а оттам й отговарят, че това е в друга графа – ансамблово изпълнение. Вече имало запис със 101 гайди и ако иска да подобри рекорда, може да опита например с 333 гайди. Тя анулира експеримента. Установява, че в туризма е достигнала достатъчно високо ниво и й се иска нещо ново. Започва да посещава курсове по самоусъвършенстване. “На тях срещнах Моника Балаян, която промени Смиляна 1 към новата Смиляна като начин на мислене”, казва дамата. На един от майсторските класове, на Свещения хълм Тара в Ирландия, където са коронясвани всичките крале на страната, правят интересен експеримент – жива осмица от 130 човека, а Моника казва на Смиляна да запее в определен момент. “Получи се много силна енергия между всички в осмицата. Това го улови Ганета Сагова, главен редактор на “Списание 8”. Тя ме насърчи да кандидатствам отново и направихме записа в Старосел”, споделя Смиляна. “В момента, в който достигнах и прескочих техния поставим праг 110 децибела, с тези 113, 8, се изумих. Пях “Излел е Делю хайдутин”, защото са ми удобни вокалите. 113, 8 е моето признато постижение, но тъй като децибелометърът беше на 2, 5 м, специалисти ми обясниха, че на всеки половин метър се губят 6 децибела. Или реално се оказва, че от устата ми са излезли 143, 8 децибела”, обяснява Смиляна. Ганета измерва през аура камера аурата си при слушане на записа на Смиляна. Казва й, че гласът й променя аурата на човека, а Смиляна си спомня как при нейни изпълнения предизвиква сълзи у хората, дори и при чужденци, които не разбират думите. Тя се заравя в изследвания и открива, че песента може да лекува и въздейства не само със силата като херци, а и чрез самите вокали. В трудовете на Владимир Бехтерев открива, че вокалът “а” помага за сърдечна дейност и очи, “о” – за задстомашна жлеза и гръбначен стълб, “у” – на отделителната система, “ю” блокира болка. И когато тези вокали са в специфичния за музиката пентатоничен лад, имат много силно въздействие. Към днешен момент музика в пентатоника има в България, в Родопите, в Китай, Япония и Тибет. “Притежатели сме на такова злато за действие, за помощ, за звукова енергия! Светът ще се обърне към нас, стига да разшифрова правилно всички тези неща”, пали се Смиляна. Тя участва в експеримент в НДК, зала “Люмиер”, където пее пред 500 човека със затворени очи. Установяват, че се е променила аурата на всички в залата. След едно участие в тв предаване Смиляна среща интересна жена от Пловдив, Елена Павлова, която е завършила курс при Кашпировски и Джуна. Павлова й казва, че пее в различни цветове. Смиляна разработва звуков терапевтичен метод на въздействие чрез гласа си и инсталация с родопски чанове, които подбира и подрежда под определени тонове. Провежда лечебни сеанси до един момент, в който отново трябва да избира между кариерата и семейството. Дъщеря й Петя ражда близнаци и тя решава да бъде повече майка и баба. Петя е медицински химик, синът Димитър Захариев учи национална сигурност и международен тероризъм. Рекордът в “Гинес” е в два аспекта – открит е най-силният глас, но и глас, който лекува и променя аурата. Тепърва предстои научни светила и лечители в областта на официалната и нетрадиционната медицина да изследват Смиляна в различни лаборатории. “Гинес” рекордът отваря пред мен необятни възможности – казва тя. – Но той е и за България, защото показах чрез него българското призвание. Ако по един начин “Делю…” полетя в космоса, сега отново се появява на световния хоризонт. Нека да ни споменават с добро не само заради Стоичков или Валя Балканска, а и с това, че българска певица с песен от Родопите е с най-силният глас на планетата.”", "date": "2019.07.13", "title": " Смиляна има най-силния глас на планетата\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%b5%d0%b2%d0%b5%d0%bd-%d0%b7%d0%b0%d0%bf%d0%bb%d0%b0%d1%88%d0%b8-%d0%bc%d0%b5%d1%81%d1%82%d0%bd%d0%be%d1%82%d0%be-%d0%b2%d0%b8%d0%ba-%d1%81-%d0%b3/", "text": "Община Плевен предупреди ВиК за санкции, които ще налага заради нарушаване на общинска наредба. Причината е забавяне на ремонтите на инфраструктурата след аварии по водоснабдителната мрежа, съобщи  . За последните 12 месеца в Плевен са възникнали 487 аварии, след чието отстраняване ВиК трябвало да възстанови общо 1 660 кв. м настилка, а сумата за гаранции, която е трябвало да се внесе, е 24 900 лв. Общинската наредба задължава дружеството незабавно да уведомявана общината за възникнала авария. Срокът за отстраняване на щетите от разкопаването е 10 дни, а внасянето на гаранция от страна на държавното дружество е 3 дни. Кметът Георг Спартански е отправил същото предупреждение за прилагане на санкции и към фирма „Топлофикация – Плевен“.", "date": "2019.07.13", "title": " Община Плевен заплаши местното ВиК с глоби заради бавни ремонти"}
{"url": "https://trud.bg/%d0%bb%d0%b5%d0%b9%d0%b4%d0%b8-%d0%b3%d0%b0%d0%b3%d0%b0-%d0%b5-%d0%b7%d0%b0%d0%b6%d0%b8%d0%b2%d1%8f%d0%bb%d0%b0-%d1%81-%d0%b0%d0%ba%d1%82%d1%8c%d0%be%d1%80%d0%b0-%d0%b1%d1%80%d0%b0%d0%b4%d0%bb%d0%b8/", "text": "Лейди Гага заживя при актьора Брадли Купър, според приятел на актьора. Около месец певицата живее с актьора, твърди приятелят. Лейди Гага се заела плътно с интериора на апартаментите и вече е поръчала нова мебел, пише  . На 7 юни стана известно, че Брадли Купър и руската моделка Ирина Шейк са се разделили след 4-годишна връзка. Мнозина смятаха лейди Гага за причина за раздялата им. Според слуховете между нея и актьора пламнали искри по време на снимките на филма „Роди се звезда”. Съвместната им изява на церемонията по връчваните на „Оскарите” също се стори на мнозина като потвърждение за интимността им. Преди това през февруари Лейди Гага развали годежа с мениджъра си Кристиян Карино.", "date": "2019.07.13", "title": " Лейди Гага е заживяла с актьора Брадли Купър"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%bb%d0%b8%d0%ba%d0%b2%d0%b8%d0%b4%d0%b8%d1%80%d0%b0%d1%85%d0%b0-%d0%bd%d0%b0%d1%80%d0%ba%d0%be%d1%84%d0%b5%d1%80%d0%bc%d0%b0-%d0%b2-%d1%8f%d0%bc%d0%b1/", "text": "Специализираната полицейска операция за противодействие на престъпления, свързани с наркотици, е проведена на 12 юли, съобщиха от пресцентъра на МВР. В хода й, при проверка в частен имот в село Меден кладенец,  са открити и иззети 15 канабисови растения с височина около 60 см. Установен и задържан е 27 – годишен мъж, съпричастен към деянието.  На местопроизшествието са извършени процесуално-следствени действия. Разследването  продължава под ръководството на Районна прокуратура – Ямбол.", "date": "2019.07.13", "title": " Полицаи ликвидираха наркоферма в ямболско село"}
{"url": "https://trud.bg/%d0%b0%d0%bd%d0%b5%d0%bb%d0%b8%d1%8f-%d0%ba%d0%bb%d0%b8%d1%81%d0%b0%d1%80%d0%be%d0%b2%d0%b0-%d0%b7%d0%b0-%d0%ba%d0%b0%d0%ba%d1%8a%d0%b2-%d1%81%d1%83%d0%bf%d0%b5%d1%80-%d0%ba%d0%be%d0%bc%d0%bf%d1%8e/", "text": "„Говорим, че сме много напред с IT технологиите, имаме еврокомисар, говорим за електронно правителство, а не можем да организираме машинното гласуване. Тогава какъв е този супер компютър и супер интелект, с който ще работим?“ Това заяви народният представител от ПГ на „БСП за България“ проф. Анелия Клисарова, съобщиха от пресцентъра на партията. Тя обясни, че БСП е последователно и стои твърдо зад машинното гласуване. „Не бива да се нарушават демократичните правила и конституционните принципи на демокрацията. Не трябва 3 месеца преди избори да се променя Изборният кодекс“, коментира Клисарова. Тя обясни, че машинното гласуване има своите неоспорими предимства – гласува се по-бързо и по-лесно; където е гласувано с машини на евровота, недействителните бюлетини са по-малко, а у нас те са много на избори – 7 %, при нормални стойности – 1-2%; резултатите се обработват много по-точно и бързо и няма протоколи, поправяни по 3-4 пъти, за да могат да се адаптират към желанието на някого.  Клисарова отрече твърденията, че машинното гласуване ще струва по-скъпо. „Машините нямаше нужда да бъдат взимани под наем за 70% от стойността си, а можеха да бъдат купени и да бъдат използвани много избори подред“, наблегна тя. Народният представител попита и защо да може да имаме, по думите на управляващите, скъпи избори за президент или европарламент, но не и за местния вот. Клисарова изрази несъгласие и с твърденията, че машинното гласуване не е подходящо за местни избори, защото технологията била сложна, листите по-дълги и написването на програмите за машините би било много трудно. По думите й точно при по-сложни и натоварени с информация процеси машините биха се справили по-бързо, лесно и точно. Анелия Клисарова подчерта, че машинното гласуване е записано в закона и той не бива да се нарушава. „Хората искат честни и прозрачни избори, демократична и правова държава“, подчерта тя. Проф. Клисарова призова- вместо да се водят спорове и да се правят опити за премахването на машинното гласуване, да използваме трите месеца за подготовка за машинното гласуване-  и ЦИК, и всички комисии, и българските граждани да бъдат готови до местните избори за използването на машините.", "date": "2019.07.13", "title": " Анелия Клисарова: За какъв супер компютър говорим, ако не можем да организираме машинно гласуване"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2-20-%d0%b4%d0%b5%d1%82%d1%81%d0%ba%d0%b8-%d0%b3%d1%80%d0%b0%d0%b4%d0%b8%d0%bd%d0%b8-%d0%b2-%d1%81/", "text": "В 20-ина от детските градини в София децата, с помощта на техните учители, се грижат за зеленчукови градини. Това написа кметът Йорданка Фандъкова във фейсбук. „Такава има и в двора на 134 детска градина в кв. „Хиподрума“. Децата участват в засаждането и отглеждането на зеленчуци и подправки, и заедно с това получават първите си уроци за природата“, посочва Фандъкова, която е публикувала и снимки от посещението си в 134 ДГ.", "date": "2019.07.13", "title": " Кметът Фандъкова: В 20 детски градини в София децата се грижат за зеленчукови градини"}
{"url": "https://trud.bg/%d1%82%d1%80%d0%b8-%d0%b4%d0%bd%d0%b8-%d0%b1%d0%b0%d0%bd%d1%81%d0%ba%d0%be-%d0%b5-%d0%b2-%d0%bf%d0%bb%d0%b5%d0%bd-%d0%bd%d0%b0-%d1%84%d0%be%d0%bb%d0%ba%d0%bb%d0%be%d1%80%d0%bd%d0%b0-%d0%bc%d0%b0%d0%b3/", "text": "Хиляди хора се събраха в Банско през първия ден на втория Национален фестивал на народното творчество „Фолклорна магия“. В градския парк бяха изградени две големи сцени и десетки шатри с традиционни български храни, занаяти и традиции от цялата страна. Тридневният фестивал на българското се провежда за втори път. Миналата година се събраха близо 15 000 души и 1500 изпълнители, а тази година те ще са повече. „Щастливи сме, че българският фолклор се радва на голям интерес и обич. И млади, и стари участват в конкурсната програма за песни, танци, свирене и обичаи, което показва, че направеното от нас има смисъл. Да видиш толкова хора на едно място с усмихнати сърца и грейнали лица е прекрасно и много се радвам, че българският дух е жив“, сподели специално за „Труд“ директорът на фестивала Виктор Касъмов, който заедно с кмета на Банско Георги Икономов откриха фестивала. Снимки: Мариела Балева Всяка от трите вечери ще има концерти на най-обичаните народни изпълнители. Снощи в петък хиляди аплодираха Николина Чакърдъкова, която нагорещи множеството с любими македонски песни. Големи хора се извиха по време на изпълненията й заедно с Неврокопския танцов ансамбъл. Пред банскалии и гостите на града музикален поздрав направиха МФГ „Годлевски Великден“ и прекрасната изпълнителка Ана-Мария. Тя и партньорът й на сцената кавалджията Злати Петров накараха стотици да се хванат на кръшни хора. И през трите дни на фестивала на разположение ще са страхотни кулинарни зони, занаятчийски стоки, атракциони и забавления. 0рганизатори на „Фолклорна магия“ са Фен фолк тв и община Банско с партньорството на Регионален център-София, ЮНЕСКО.", "date": "2019.07.13", "title": " Три дни Банско е в плен на фолклорна магия (СНИМКИ)\t"}
{"url": "https://trud.bg/%d0%bc%d1%8a%d0%b6-%d0%b8-%d1%82%d1%80%d0%b8-%d0%b6%d0%b5%d0%bd%d0%b8-%d0%bf%d1%80%d0%b5%d0%ba%d0%b0%d1%80%d0%b0%d1%85%d0%b0-%d0%bd%d0%be%d1%89%d1%82%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "Четирима души са задържани за оказване на неподчинение спрямо полицейски служители в Ихтиман. Около 5.30 часа тази сутрин в РУ- Ихтиман постъпил анонимен сигнал, че в двора на къща в града е поставена озвучителна уредба, от която се чува силна музика. Незабавно на адреса е изпратен автопатрул, който установил трима души в двора. Въпреки многократните разпореждания да прекратят силната музика, те не се подчинили и започнали да отправят закани и заплахи спрямо униформените, съобщиха от МВР. След като полицаите иззели уредбата, на място се струпала тълпа от около 20 живущи наблизо, които опитали да осуетят изпълнението на служебните им задължения. След овладяване на ситуацията и възстановяване на обществения ред била предприета специализирана полицейска операция за установяване на всички участници в инцидента. С полицейска мярка за 24 часа са задържани мъж и три жени. По случая е образувано бързо производство. Работата продължава под надзора на Районна прокуратура – Ихтиман.", "date": "2019.07.13", "title": " Мъж и три жени прекараха нощта в ареста след шумен купон в Ихтиман"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d0%be%d0%b4-%d0%b7%d0%b0%d0%bf%d0%bb%d0%b0%d1%85%d0%b0-%d0%b4%d0%b0-%d0%be%d1%81%d1%82%d0%b0%d0%bd%d0%b5-%d0%b1%d0%b5%d0%b7-%d0%b3%d1%80%d0%b0%d0%b4/", "text": "Пловдив ще остане без градски транспорт, ако Община Пловдив не предприеме спешни мерки. Затова алармираха превозвачите, които обслужват 29-те градски автобусни линии. Трите фирми вече имат сериозни задължения към доставчици на горива, които възлизат на близо 2 милиона лева, съобщи  „Ако те спрат да зареждат автобусите ни, ние няма да можем някоя сутрин да излезем на работа“, обясни Петко Ангелов, собственик на фирмите „Автобусни превози – Пловдив“ и „Меритранс“. Управителят на „Хеброс бус“ Веселин Дошков допълни, че превозвачите трупат сериозни загуби от обслужването на линиите на градския транспорт и това се случва от края на миналата година. Около 100 хиляди лева месечно са загубите на фирмата, която управлявам. Това може да продължи най-много до края на годината, защото нямаме желание за сметка на труда ни в годините – да реализираме социалната политика на Община Пловдив, коментира Дошков. Пресцентърът на Общината припомни, че субсидията за превозвачите беше увеличена с около 1 милион лева. Те обаче твърдят, че увеличението е изядено от новия размер на минималната работна заплата, която влезе в сила от 2019 година. „Изключително неприятни са опитите да се твърди, че ние извиваме ръцете на Общината. Ситуацията е точно обратната – на нас ни се извиват ръцете да реализираме социална политика“, обясни още Веселин Дошков. От транспортните фирми настояват за нови експертни разговори и предприемане на спешни мерки. „Ние не искаме контректна сума. Искаме да се направят точни разчети и да се види какви мерки да се предприемат“, посочи Дошков. От Община Пловдив обясниха, че ресорният заместник-кмет Златин Велев се е срещал с превозвачите. Той се връща от платен отпуск следващата седмица и се очаква този въпрос отново да бъде дискутиран.", "date": "2019.07.13", "title": " Пловдив под заплаха да остане без градски транспорт"}
{"url": "https://trud.bg/%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%be-%d0%b3%d1%80%d1%8a%d1%86%d0%ba%d0%b0%d1%82%d0%b0-%d0%b3%d1%80%d0%b0%d0%bd%d0%b8%d1%86%d0%b0-%d1%82%d1%80%d0%b0%d1%84%d0%b8%d0%ba%d1%8a%d1%82/", "text": "На българо-гръцката граница трафикът е нормален на всички гранични контролно-пропускателни пунктове. Това съобщиха от „Гранична полиция“ по информация към към 13.00 ч. На ГКПП „Калотина“ на границата със Сърбия трафикът е  интензивен на вход за леки автомобили. На българо-турската граница на ГКПП „Лесово“ трафикът е интензивен на изход за товарни автомобили. Нормално е преминаването през граничните пунктове по границите с Македония и Румъния.", "date": "2019.07.13", "title": " На българо-гръцката граница трафикът е нормален"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%87%d0%b5%d1%80%d0%bd%d0%b0-%d0%b3%d0%be%d1%80%d0%b0-%d0%be%d0%b1%d0%b2%d0%b8%d0%bd%d0%b8-%d1%81%d1%80%d1%8a%d0%b1/", "text": "Сръбската православна църка /СПЦ/ не се занимава с вероизповедание. Тя се опитва да превърне вярващите в защитници на сръбските национални интереси. Много често това става по един безцеремонен начин, при брутално нарушаване на правовата държава. Тя се меси и в стратегическите посоки на черногорската държавна политика. Това каза черногорският президент Мило Джуканович в интервю за РТЦГ, пише БГНЕС. Според Джуканович, СПЦ е основният виновник за разделението сред православните граждани в републиката. Джуканович е убеден, че “разделението може да бъде преодоляно само чрез създаването на автокефална черногорска църква, която ще отвори врати за всички православни”. “Искам да помогна да излезем от този дълбок разкол сред православните в Черна гора… Няма никакво съмнение, че е имало автокефална черногорска църква, която е създадена от Иван Църнойевич и за това има много исторически документи… Автокефалната черногорска църква има своята история и традиции”, каза Джуканович и подчерта:“ И държавата не бе възстановена за една година. Така ще стане и с църквата“. “Трябва да се изготви добра стратегия. Лично нямам никакво съмнение относно изхода от тази битка. Няма никакво съмнение, че Черна гора ще има своя автокефална църква”, подчерта още президентът.", "date": "2019.07.13", "title": " Президентът на Черна гора обвини сръбската църка за разделението в страната\t"}
{"url": "https://trud.bg/%d0%b0%d0%bb%d1%8f%d1%81%d0%ba%d0%b0-%d0%bf%d0%bb%d0%b0%d0%bc%d0%bd%d0%b0-%d1%81%d0%bb%d0%b5%d0%b4-%d1%80%d0%b5%d0%ba%d0%be%d1%80%d0%b4%d0%bd%d0%b8%d1%82%d0%b5-%d0%b6%d0%b5%d0%b3%d0%b8/", "text": "Огнена стихия в Аляска- пожари и рекордни температури обхванаха американския щат. За това съобщиха и български студенти в най-северният щат. До момента пламъците са опустошили над 3 хил квадратни километра, а в понеделник термометрите отчетоха абсолютен топлинен рекорд. 32,7 градуса по Целзий. Най-високата температура, отчитана някога в традиционно студения щат. „Почти цялата територия на Аляска е покрита от огън и от дим. Той е много гъст и изключително много замърсява въздуха”, каза Сълзица Савова по  . Сълзица е български студент, заминал на бригада в Аляска. Разказва, че заради спецификата на щата, нормалните за едни температури, са пагубни за други. „Тук въздухът е много сух и тези 33 градуса се усещат като много повече”, допълва Сълзица. Постепенно, високите температури прераснали в огромни пожари. Изпепелени са над 3000 кв. км. Властите в Аляска са взели мерки за защита на населението. Започнала е и евакуация в рисковите територии. „Раздадоха маски на всички ни, които трябва да носим винаги, когато излизаме навън”, казва Сълзица. Седем дни жегата тормози хората в Аляска. Сега жителите на щата се надяват на дъжд, който да помогне за овладяването на ситуацията.", "date": "2019.07.13", "title": " Аляска пламна след рекордните жеги"}
{"url": "https://trud.bg/%d0%ba%d0%be%d1%82%d0%be%d0%be%d1%88%d1%83-%d0%bc%d0%b5%d1%87%d1%82%d0%b0%d1%82%d0%b0-%d0%bc%d0%b8-%d0%b5-%d0%b4%d0%b0-%d0%bf%d0%be%d0%bc%d0%be%d0%b3%d0%bd%d0%b0-%d0%bd%d0%b0-%d0%bd%d1%8f%d0%ba%d0%be/", "text": "Най-известният българин в Страната на изгряващото слънце – Калоян Махлянов – Котоошу, който ръководи собствена школа по сумо, след като преди години се отказа от участия в състезания, разказа за тренировките, новите предизвикателства и японския опит. Котоошу е човекът, който вписа името на България в историята на сумото. А Япония му отговори с признание и огромна симпатия. Първият европеец, спечелил купата на императора и първият със собствена школа по сумо. „Щом искаш го постигаш. Няма не мога, няма не искам. Стига да имаш желание. Неописуемо желание. Човешките възможности са неограничени“, каза българинът по  . Сега сумистите от школата на Котоошу усилено се подготвят за състезания в Нагоя. Казва, че ролята му на треньор е много по-различна от тази на състезател – трябва да мисли за всички. Учи ги на гъвкавост и издръжливост. „Всичко, което го правиш го правиш за себе си, не за някой друг. Колкото повече се стараеш, толкова по-големи успехи ще постигнеш. Какво ми е било най-трудното – първо нищо не ми е било лесно. Просто ме поставиха в тази среда и трябваше да оцелея“, обясни Калоян Махлянов. Освен тренировките, особено важна за сумистите е храната. Наблягат на месото и ориза, за здравословния режим са важни и зеленчуците. Канят ни на обяд. Според правилата обаче те самите трябва да изчакат, докато обядват гостите. А Калоян Махлянов сваля доста килограми, откакто спира да се състезава. Котоошу все още е първата дума, която произнасят повечето японци, когато чуят за България. „Трудно е да се каже с думи това нещо – трябва да се види отстрани как хората уважават България“, потвърди той. Мечтата на Котоошу е да помогне на някой да го надмине в сумото. „Още не съм, трябва и той да го иска това нещо, не само аз“, сподели българинът.", "date": "2019.07.13", "title": " Котоошу: Мечтата ми е да помогна на някой да ме надмине в сумото"}
{"url": "https://trud.bg/%d0%b8%d0%b7%d0%b2%d0%b5%d1%81%d1%82%d0%bd%d0%b8-%d1%81%d0%b0-%d0%be%d1%89%d0%b5-6-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d1%80%d0%b0%d0%b9%d0%be%d0%bd%d0%bd%d0%b8-%d0%ba/", "text": "Организациите на БСП в столичните райони „Красно село“, „Слатина“, „Триадица“, „Илинден“, „Средец“ и „Витоша“ излъчиха своите кандидати за районни кметове. Общинският съветник Николай Николов ще бъде кандидатът за кмет на „Красно село“. Той е на 32 години и е председател на организацията на БСП в района, съобщиха от пресцентъра на партийната структура. В „Слатина“ социалистите издигат 33-годишния икономист Димитър Главинов. Мениджър е в голяма застрахователна компания. БСП – Триадица номинира Александър Вачев, на 50 години. Вачев е икономист информатик, експерт в областта на сигурността. Георги Томов ще е кандидатът за кмет на „Илинден“. Той е предприемач в сферата на търговията и услугите, на 44 години. В „Средец“ БСП ще разчита на Иван Виделов, 41-годишен магистър по национална сигурност. За кметското място в район „Витоша“ ще се бори Александър Кьосовски, който е финасист, консултант по европейски програми, на 35 години.", "date": "2019.07.13", "title": " Известни са още 6 кандидати за районни кметове на БСП–София"}
{"url": "https://trud.bg/%d0%bf%d0%bb%d0%b0%d0%b6%d0%bd%d0%be-%d0%b1%d1%8a%d0%b3%d0%b8-%d0%b5-%e2%84%961-%d0%b2%d1%8a%d0%b2-%d1%84%d1%80%d0%b5%d0%bd%d1%81%d0%ba%d0%b8-%d0%b7%d0%b0%d0%bc%d1%8a%d0%ba/", "text": "На автомобилните конкурси за красота всеки модел се състезава за две големи награди – на журито и на публиката. И докато експертите оценяват претендентите по строго установени критерии, публиката подхожда чисто емоционално и избира своя фаворит спонтанно. Така се случи и тази година в традиционния конкурс в замъка Шантили край Париж, известен с чудните си градини, конни състезания и богата колекция от произведения на изкуството. В тази изтънчена среда автомобилите дефилират, съпроводени от красиви дами, които са облечени с екстравагантни тоалети, подхождащи на конкретния модел. Дизайнът, граничещ с изкуство, е на преден план в този конкурс. Ето защо наградата на публиката в Шантили тази година бе присъдена на смелия концепт Volkswagen ID Buggy. Откритият автомобил без врати, прозорци и покрив ни връща към свободата на 70-те години и култовите плажни бъгита на Volkswagen от онова време. Съвременният концептуален модел се слива с природата, тъй като е абсолютно безвреден с електрическото си задвижване. Зеленото му отива и на цвят, който показва свеж темперамент и оборва мненията, че електромобилите са скучни Целта на концепта ID Buggy е да предизвика емоция и да катализира интереса към колите с електрически двигатели. По същия начин преди половин век плажните бъгита на платформата на знаменития „бръмбар“ на Volkswagen, караха хората да мечтаят за море и безгрижие.", "date": "2019.07.13", "title": " Плажно бъги е №1 във френски замък\t"}
{"url": "https://trud.bg/%d0%b2-%d1%81%d0%b0%d1%89-%d0%b8%d0%b7%d0%b1%d1%83%d1%85%d0%bd%d0%b0%d1%85%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8-%d1%81%d1%80%d0%b5%d1%89%d1%83-%d0%bc%d0%b0%d1%81%d0%be%d0%b2%d0%b0/", "text": "Стотици демонстранти от различни щати организираха протестно движение срещу предстоящата утре масова депортация на близо 2000 имигрантски семейства. Акцията на американските имиграционни власти ще обхване едни от най-големите градове в страната като Маями, Атланта, Чикаго, Хюстън, Ню Орлиънс и Ню Йорк, съобщи  . Под прицел попадат семейства, които са пристигнали сравнително скоро в страната и на които им е била връчена „заповед за депортация“ от съответния имиграционен съд. Жители на Колорадо, Мериленд, Калифорния, Масачузетс, стартираха протестни движения срещу предстоящата депортация. Кметствата на някои от градовете, които ще бъдат засегнати, както и полицейските управления на Лос Анджелис и Хюстън публично отказаха да сътрудничат на имиграционните служби.", "date": "2019.07.13", "title": " В САЩ избухнаха протести срещу масовата депортация на мигранти"}
{"url": "https://trud.bg/%d1%81%d1%82%d0%b5%d1%80%d0%bb%d0%b8%d0%bd%d0%b3-%d1%80%d0%be%d0%bb%d0%b7-%d0%be%d1%82-%d0%b3%d0%b8%d0%bb%d0%b1%d1%8a%d1%80%d1%82-%d0%b0%d1%80%d0%b8%d0%b7%d0%be%d0%bd%d0%b0-%d1%81%d0%b0%d1%89/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. За кръговете на ада, през които е преминала, американката Стерлинг Ролз може да напише цял роман. Но вече е убедена, че краят му е неочаквано щастлив и е по-добре да посвети разказа си на него, опитвайки се постепенно да забрави болестите и кошмарите. За мъките на преживяното говори с лекота, не пести подробности и иска да убеди колкото се може повече хора, че изход винаги има. В медицинския център на д-р Емилова Стерлинг идва в края на април т. г., заедно с майка си Лизет и по-малката си сестра Аманда. От 2015 г. майката е пациент на лекарката, през 2016 г. е довела и съпруга си Марк. Двамата се избавили от много болести с програмата на плодове, чай и мед, и стриктно спазват съветите на д-р Емилова, радвайки се на отлично здраве и тонус. (За Лизет Ролз разказахме в броя на “Труд” от 6 юли). Стерлинг се родила 3 месеца преди термина и първите си 3 месеца прекарала в кувьоз. Вътреутробно изследване на майката показало, че бебето има увреждания, но те не са фатални. Лизет имала киста на яйчника, заради която приемала различни медикаменти и вероятно това причинило проблемите. Малката растяла между болници и диагнози, и вместо с играчки била обградена с медикаменти и тревогите на близките хора. На 3 годинки се наложило да претърпи операция на очите. В детска възраст била непрестанно болна, получила алергия към млякото и я водели от лекар на лекар, без надежда за подобрение. С настъпването на пубертета Стерлинг получила кръвотечение, което не спряло 10 години. Специалистите опитали да овладеят този ужас с хормонални таблетки и инжекции. Дозите ударно се увеличавали без ефект, а момичето се депресирало с всеки изминал ден. Започнала да получава припадъци, хемоглобинът й бил много нисък, измервали са й ниво на кръвното налягане 50 на 30. Въпреки дългото болнично лечение и четирите кръвопреливания, състоянието не се подобрявало. Преди 3 години бил предприет краен подход – на младата жена отстранили матката, за да се спре кървенето. Хормоналното лечение обаче продължило, а с него и нов кръг от ада. Надеждата за избавление бързо отстъпила пред тежка вътреболнична стафилококова инфекция, упорити обриви по тялото и акне, постоянна слабост и безсъние. Предписвали й различни антибиотици в невероятни дози, след чийто продължителен прием се установило, че вече никакви медикаменти не можели да въздействат на Стерлинг. След гинекологичната операция тя развила остеопороза и двустранна гонартроза (възпаление на коленете) с постоянни болки и ограничения в движението. Преди година се появила и тазово възпалителна болест, причинена от микотична инфекция. Младата жена често оставала по принуда в леглото, но била упорита в стремежа да се храни здравословно. Насочвали я съветите на майка й, която старателно пренесла в семейството ценните съвети на д-р Емилова. От животинските продукти консумирала ограничено месо, риба и яйца. Основното й меню били постни ястия, салати, плодове, чийто вкус я привличал по естествен начин. Този модел на хранене ограничавал страданията на Стерлинг от хроничен колит, хроничен гастрит и упорит запек, както и много често повръщане. Според д-р Емилова е истинско чудо, че младата жена е успяла да съхрани духа си за справяне с ада, въпреки понесените страдания. А американката допълва, че е тръгнала към далечна България с убеждение и надежда за спасение. В медицинския център тя останала 16 дни на плодове, чай и мед с 10-дневно захранване. За първите 4 дни казва, че се чувствала все още отпаднала. На третата седмица обаче цветовете се върнали с вдъхновяваща свежест в черно-белия й досегашен живот. Почувствала прилив на сили и енергия и вече можела да изкачва стълби, които по-рано я отказвали още с първото стъпало. Започнала йога упражнения и по предписание на лекарката провела в медицинския център детоксикиращи процедури – сауна, масажи и йонофореза. Лабораторните и инструментални изследвания влезли в норма без купища лекарства, а оплакванията на Стерлинг отзвучали. Най-удивително било овладяването на стафилококовата “нелечима” инфекция. Зачервяванията по тялото и акнето изчезнали, намалели оплакванията от стомашните болести, върнал се сънят, а дългогодишното задължително главоболие отстъпило, сякаш по чудо. Точно с тази дума младата жена описва постигнатото с помощта на д-р Емилова. Казва, че тя е не просто лечител, а истински ангел, необходим на хората по света. “Българската лекарка ме върна към живота и разбрах, че съм открила точното място за своето избавление и прераждане. Вярвам, че мога да започна всичко отново и да наваксам времето на страданията”, убедена е Стерлинг. Заради рухналата си имунна система и постоянната отпадналост 27-годишната жена не успяла да завърши образованието си. Каквито и планове да направи за бъдещето, тя има всеотдайната подкрепа на родителите и сестра си Аманда. Аманда също е направила програмата, въпреки че няма здравословни оплаквания. Предприела го е, защото отскоро е омъжена и планира да има дете. Иска да влезе в новия, най-важен етап от живота си пречистена и заредена. Останала е 16 дни на плодове, чай и мед, с 10-дневно захранване. Разделила се е с 4,6 кг, от които 4,1 кг мазнини, въпреки че е със спортна фигура и няма потребност от диети. Според д-р Емилова Аманда се е разделила с излишни токсини по най-правилния и ефективен начин. В медицинския център на американката открили дефицит на витамин Д и са й назначили прием на всекидневна доза.   Кюфтета от червена леща и булгур (1 порция) Продукти:  30 г. червена леща, 30 г. булгур, 10 г. кромид лук, по 1 щипка морска или хималайска сол, чубрица, кимион, сладък червен пипер, няколко стръка магаданоз. Приготовление:  Лещата и булгурът са заливат с вода в съотношение 1 към 3 и в подходящ съд се сваряват до поемане на водата. Прибавят се ситно нарязаният лук и магданоз и подправките, и се разбърква добре. От сместа се оформят кюфтета и се оставят за 15 мин. в хладилник. Изпичат се на силно сгорещен незалепващ тиган за около по 5 секунди на страна.", "date": "2019.07.13", "title": " Стерлинг Ролз от Гилбърт – Аризона, САЩ: Програмата на д-р Емилова ме върна отново към живота\t"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%be-%d1%81%d0%bf%d0%b8%d1%81%d0%b0%d0%bd%d0%b8%d0%b5-%d1%81%d1%8a%d0%b1%d1%80%d0%b0-%d0%b1%d0%b5%d0%b7%d0%be%d0%b1%d1%80%d0%b0%d0%b7%d0%bd%d0%b8%d1%82/", "text": "Белградският седмичник “Неделник” публикува част от “безобразните изказвания” на Ивица Дачич спрямо съседите. Публикацията е по повод “казаното от българския премиер Бойко Борисов по отношение на новия еврокомисар по външната политика Жозеп Борел и европейската политика спрямо Косово и последващия коментар на Дачич, който нарече Борисов “лицемер и безобразен”. В материала, озаглавен „Остава да ударим само по унгарците и румънците“, изданието припомня най-скандалните прояви на сръбския вицепремиер и министър на външните работи спрямо следните съседни държави, пише  . Хърватия След призива на хърватския държавен глава Колинда Грабар Китарович, че е необходимо “Сърбия да стане нормална държава” Дачич каза следното: Става въпрос за безобразна провокация от страна на Хърватия. Много бързо обаче след това Дачич „свали топката“ и изрази радостта от хърватското председателство на ЕС, „защото всички живеем на едно място”. Черна гора Дачич заяви, че от години Черна гора се опитва с антисръбска политика да изгражда собственото си положение в света и международна идентичност. Босна и Херцеговина Членът на босненското председателство Желко Комшич предупреди Ивица Дачич да не си играе със суверенитета на Босна и Херцеговина. “Сърбия не може да координира външната си политика дори със самата себе си”, каза Комшич по повод словесни изяви на Дачич. Албания “Велика Албания е едно голямо л…о”, каза Дачич по адрес на албанския премиер Еди Рама след подписването на споразумението между Тирана и Прищина за обща външна политика. Северна Македония Бягството на бившия премиер Никола Груевски през Сърбия се смята за основна точка на раздора между Скопие и Белград. През лятото на 2017 г. Сърбия закри за десетина дни посолството си в Скопие. Властите в Белград непрекъснато обвиняват управляващите в Македония, че са се превърнали в новата Казабланка за действия срещу Сърбия.", "date": "2019.07.13", "title": " Сръбско списание събра “безобразните изказвания” на Дачич за съседите"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b0%d0%bd%d0%be%d0%b2-%d0%bd%d0%b0%d1%80%d0%b5%d0%b4%d0%b8-%d1%81%d0%bf%d0%b5%d1%88%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba/", "text": "Министърът на културата Боил Банов се самосезира по повод публикации за дейности, които се извършват върху Белоградчишките скали и нареди спешна проверка. Главна дирекция „Инспекторат за опазване на културното наследство“, съвместно с Националния институт за недвижимо културно наследство (НИНКН) ще провери на място получения сигнал за нерегламентирани намеси върху Белоградчишката крепост, паметник на културата и в района на Белоградчишките скали. Обектите са предоставени за управление на община Белоградчик. Резултатите от проверката ще бъдат оповестени незабавно. Вчера председателят на парламентарната Комисия по културата и медиите Вежди Рашидов призова незабавно да се спре вандалщината върху Белоградчишките скали, която поразява уникалния природен феномен. По думи му, има недопустима намеса  на техници, които под погледа на общинската власт в Белоградчик забиват винкели в скалите и закачват лампи без проект, без одобрение и без разрешение.", "date": "2019.07.13", "title": " Министър Банов нареди спешна проверка за дейности върху Белоградчишките скали"}
{"url": "https://trud.bg/%d0%bf%d0%b5%d1%82-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%bb%d0%b0%d0%b9%d0%bc%d1%81%d0%ba%d0%b0-%d0%b1%d0%be%d0%bb%d0%b5%d1%81%d1%82-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Пет случая на лаймска болест са регистрирани във Варна през изминалата седмица. Това показват данните на Регионалната здравна инспекция за периода 5-11 юли. Регистрирани са 25 случая на ухапани от кърлежи. 22 от тях са в морската столица, а останалите 3 – в общините на областта. Така от началото на месеца броят на ухапаните набъбна на 60 души, предаде dir.bg. За посочения период случаи на Марсилска треска не са регистрирани. През седмицата регистрираната в РЗИ – Варна остра заразна заболeваемост се движи в характерните за сезона граници. Регистрирани са 39 случая на чревни инфекции срещу 38 от предходната седмица, представени от 34 ентероколитa, 4 колиентерита и 1 хепатит. От въздушно-капковите инфекции /без грип и ОРЗ/ са регистрирани 68 лица срещу 50 за предходната седмица, представени от: 65 случая на варицела, 2 скарлатини и 1 паротит. Регистрирани са 53 остри респираторни заболявания срещу 32 случаи на ОРЗ от предходната седмица и 25 случая на усложнения от грип и ОРЗ – 11 бронхита и 14 пневмонии. В имунизационният кабинет през отчетния период са преминали общо 45 лица. Проведени са 31 имунизации. С ваксина против жълта треска са обхванати 7 лица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Пет случая на лаймска болест във Варна"}
{"url": "https://trud.bg/%d0%bf%d1%80%d0%be%d1%84-%d0%b0%d0%bd%d0%b3%d0%b5%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%80%d0%b5%d0%bf%d0%bb%d0%b8%d0%ba%d0%b8%d1%82%d0%b5-%d0%be%d1%82-%d0%b1%d0%b5%d0%bb%d0%b3/", "text": "Репликите от Белград към София и в последствие от Скопие към София са неадекватни и неоснователни, те са с вътрешен адресат и няма да имат политически последици, заяви по   проф. Ангел Димитров, бивш посланик в двете съседки на България. „В първия случай – изцяло, докато във втория може да има мъничка доза разбиране за казаното от премиера Заев, и то само заради огромния натиск, на който е подложен сега политическият връх в Република Северна Македония“, каза той. Проф. Ангел Димитров коментира острата реакция на сръбския външен министър Ивица Дачич по адрес на премиера Бойко Борисов заради неговата позиция по Косово. Както и на министър председателя Зоран Заев, който заяви, че се обмисля изпращане на нота и поиска разговори за поправяне на грешките, след като Борисов нарече президента Стево Пендаровски „северномакедонски“ политик. „Това бяха преди всичко защити на собствени позиции, като адресатът е вътрешен“, каза той, визирайки Дачич и Заев. Позоваването на премиера Заев на Преспанския договор наистина е странно, тъй като той е между Атина и Скопие, каза проф. Димитров. „България не е страна по този договор и формулировките в него не са задължителни за българската страна… Ние имаме договор за приятелство и добросъседство, където няма нито една формулировка. Т.е. българската страна сама решава какви обръщения да използва, без по някакъв начин да засяга интересите на другата страна. След като институциите са приели названието Северна Македония и северномакедонски, няма някаква капитална грешка или провокация да бъде употребена по някакъв начин“. Според него реакцията на Заев е провокирана от вътрешнополитически проблеми и натиск. Проф. Димитров смята, че Дачич е човек, който „олицетворява балканския пласт в сръбската външна политика“, като реакцията му във въпросното интервю е била „театрална, изиграна“. „Мисля, че беше насочена към вътрешните партньори или опоненти, защото Дачич винаги е демонстрирал една емоционална връзка с Косово“, добави той. По думите на проф. Димитров сръбският дипломат №1 е нямал никакви основания, защото той самият е поднесъл под една или друга форма извинение пред министър Екатерина Захариева, че е бил подведен от медии. „Убеден съм, че той ще намери начин да поднесе своето извинение и лично на премиера Борисов“. Проф. Димитров, който сега е съпредседател на смесената комисията по исторически и образователни въпроси между България и Северна Македония, каза, че по-рано тази седмица е постигнато политическо съгласие за съвместно честване на Светите братя Кирил и Методий, на учениците им Св. Климент Охридски и Свети Наум и на цар Самуил. На последното заседание на комисията дискусиите са били прехвърлени към модерната епоха, към по-значителни за общата ни история събития. „Става въпрос за личността на Гоце Делчев, за съвместното му почитане като герой и в двете държави, и на Илинденско-Преображенското въстание“. Според него разумна обща формулировка за Гоце Делчев може да бъде намерена още на следващото заседание. Макар че то ще е след годишнината на въстанието, проф. Димитров смята, че ще бъде намерена формула за изразяване на почит към това знаково събитие от общата история на 1 и 2 август, като уточни, че споменава 1 август, защото тогава е бил подписан договорът за приятелство.", "date": "2019.07.13", "title": " Проф. Ангел Димитров: Репликите от Белград към София няма да имат политически последици"}
{"url": "https://trud.bg/%d0%bf%d0%be%d0%b4%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b8%d1%8f%d1%82-%d0%bf%d1%8a%d1%82-%d0%b2-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d0%ba%d0%b0%d1%80%d0%bb%d0%be%d0%b2/", "text": "Подбалканският път в района на Карлово е затворен до 14 часа утре заради ремонтни работи, съобщиха от Агенция „Пътна инфраструктура“. Ограничението е за извършване на заключителните работи при изграждането на ново кръгово кръстовище на първокласния път. Предстои полагането на последния асфалтов пласт и на пътната маркировка, а това налага спиране на трафика, добавят от агенцията. Обходният маршрут за пътуващите в посока Бургас е: с. Иганово – с. Московец – с. Богдан – с. Каравелово – с. Климент– с. Войнягово – гр. Баня – с. Васил Левски – път I-6 за гр. Бургас. А към София – с. Васил Левски – гр. Баня – с. Войнягово – с. Климент – с. Каравелово– с. Богдан- с. Московец – с. Иганово по път I-6. Новото кръстовище е в началото на Карлово, в посока Сопот, и е на мястото на старото триклонно кръстовище с обходния път на града. За изграждането му АПИ осигури близо 781 000 лв. С построяването му транзитното движение се извежда от центъра на Карлово, повишава се безопасността на движение и се намаляват до минимум предпоставките за пътни инциденти. Новото кръстовище ще бъде и с енергоефективно LED осветление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Подбалканският път в района на Карлово е затворен за 24 часа"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b1%d0%b5-%d1%80%d0%b0%d0%b7%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0/", "text": "Британският „Скотланд Ярд“ бе разкритикуван остро в събота, след като по-рано предупреди, че журналистите може да бъдат арестувани и съдени, ако публикуват изтекъл правителствен документ. Нийл Бас, един от най-важните британски офицери в борбата срещу тероризма, бе подложен на критика след като заяви, че медиите не бива да разгласяват държавни тайни. Бас е изразил становището си, след като разкри, че е започнало разследване заради изтеклия и публикуван в медиите документ, разкриващ негативното отношение на британския посланик в САЩ към американския президент. Мнението на офицера бе атакувано от водещи журналисти и политици, включително редакторът на Evening Standard Джордж Озбърн, Том Тугенхад, Брандън Луис и др. Според Озбърн, Бас не е успял да разбере смисъла на свободата на медийте, а неговият коментар бе определен и като „атака медийната свобода“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Британската полиция бе разкритикувана заради „атака срещу медийната свобода“"}
{"url": "https://trud.bg/%d0%b5%d0%b4-%d1%88%d0%b8%d0%b9%d1%80%d1%8a%d0%bd-%d0%bf%d0%be%d1%82%d0%b2%d1%8a%d1%80%d0%b4%d0%b8-%d1%87%d0%b5-%d1%81%d0%b5-%d0%b5-%d0%be%d0%b6%d0%b5%d0%bd%d0%b8%d0%bb-%d0%b7%d0%b0-%d0%bf%d1%80/", "text": "Ед Шийрън за пръв път потвърди, че се е оженил за отдавнашната си приятелка Чери Сийборн, предаде Асошиейтед прес. Британските медии оповестиха, че двамата се оженили тайно малко преди Коледа миналата година в присъствието на едва 40 гости – членове на семействата им и близки приятели. Шийрън се изказа във връзка с промотирането на новия си албум „No.6 Collaboration Project“. Певецът сподели как е написал песента „Remember the Name“, която по думите му, е свързана с неговата „съпруга“. „Знаех, че ще сме женени, когато излезе песента“, каза 28-годишният певец и автор на песни. „No.6 Collaboration Project“ излезе вчера и включва композиции, над които той е работил заедно с Джъстин Бийбър, Стормзи, Еминем, Фифти сент и Бруно Марс. Шийрън и 26-годишната Сийборн се сгодиха миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Ед Шийрън потвърди, че се е оженил за приятелката си"}
{"url": "https://trud.bg/%d1%82%d0%b0%d0%bb%d0%b8%d0%b1%d0%b0%d0%bd%d1%81%d0%ba%d0%b8-%d0%b1%d0%be%d0%b9%d1%86%d0%b8-%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d1%81%d0%b3%d1%80%d0%b0%d0%b4%d0%b0-%d0%b2-%d0%b7/", "text": "Талибански бойци са нападнали сграда, която е играела ролята на хотел в западната част на Афганистан, като по предварителни данни, трима души от охраната са убити, предава Ройтерс. Официални лица разкриха, че са ранени 10 души, от които четирима са охранители. Талибаните са съобщили, че са организатори на атаката, като в момента техните бойци са заели ключови позиции в сградата и стрелят по близкото седалище на полицията. Превзетата постройка, освен хотел, е помещавала няколко магазина и едно от седалищата на губернатора на областта. Атаката е извършена въпреки преговорите между САЩ и талибаните, които започнаха наскоро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Талибански бойци нападнаха сграда в Западен Афганистан, има жертви и ранени"}
{"url": "https://trud.bg/%d0%b2-%d1%85%d0%be%d0%bd%d0%ba%d0%be%d0%bd%d0%b3-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d1%81%d1%80%d0%b5%d1%89%d1%83-%d1%82%d1%8a%d1%80%d0%b3%d0%be%d0%b2%d1%86/", "text": "Няколко хиляди жители на Хонконг протестираха днес в пограничен град срещу търговците от континентален Китай, предаде Ройтерс. След масовите демонстрации срещу законопроекта за екстрадицията, който разпали най-голямата политическа криза в Хонконг, откакто Китай си върна контрола върху района през 1997 година, днешният протест цели да бъде обърнато внимание на друг въпрос, който според протестиращите не е добре решен. Уличните протести привлякоха милиони, като на първи юли протестиращите нахлуха в сградата на парламента в специалния административни района Хонконг, който преди 1997 година принадлежеше на Великобритания. Законопроектът за екстрадицията, който щеше да позволи заподозрени за престъпления в Хонконг да бъдат изпращани в Китай, вече е замразен. Критици на проектозакона го възприемат като заплаха за върховенството на закона в Хонконг.  Главният администратор на територията Кари Лам заяви, че проектозаконът е „мъртъв“, след като го замрази миналия месец, но протестиращите настояват да бъде официално изтеглен. Днешният протест е в Шъун Шуй, град близо до границата, където т.нар. паралелни търговци от континентален Китай купуват големи количества безмитни стоки, които продават в Китай. Дребните търговци от континентален Китай отдавна са източник на недоволство сред част от жителите на Хонконг, които са на мнение, че тези търговци повишават инфлацията, избягват данъци, променят идентичността на града и причиняват скок на цените на имотите. Стотици полицаи патрулираха по близките улици, докато протестиращите скандираха на мандарин призиви търговците да се върнат в континентален Китай. Много улични магазини бяха затворени. Към края на протеста се стигна до сблъсъци между полицията и протестиращите, като силите на реда използваха лютив спрей и палки, за да разпръснат събралите се, отбелязва Асошиейтед прес, като се позовава на обществената хонконгска телевизия. Полицията призова чрез пост на сайта си и чрез съобщение, прочетено по телевизията, протестиращите да се въздържат от насилие и да напуснат района, но въпреки това сблъсъците продължиха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " В Хонконг протестираха срещу търговци от континентален Китай"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d1%80%d0%b8%d1%82%d1%83%d0%b0%d0%bb-%d0%bd%d0%b0-%d0%bf%d0%bb%d0%be%d0%b4%d0%be%d1%80%d0%b8%d0%b5%d1%82%d0%be-%d0%ba%d1%8a%d1%81/", "text": "Дремноримският град Никополис ад Иструм край великотърновското село Никюп в събота оживя с четвъртото издание на фестивала „Нике – играта и победата”. Над 80 реанактори, групи за исторически възстановки и артисти пресъздадоха ежедневието и бита в античното селище. Организирани бяха демонстрации на заняти и игри. Показано бе военното дело с характерни римо-дакийски и римо-готски войни, както и гладиаторски боеве. Възстановки на ранногермански ритуал на плодородието, късноантични сватби, църковен диспут и много други атрактивни демонстрации от преди 1700 години привлякоха стотици посетители в археологическия резерват на 20 километра от старата столица. Атрактивната проява бе официално открита от кметовете на Велико Търново Даниел Панов и на Никюп Йорданка Атанасова, директорът на Регионалния исторически музей в старата столица Иван Църов и издателят Нейко Генчев. Фестивалът стартира с представяне на групите, със занаятчийски пазар и приготвяне на антична кухня на място. Организирани бяха и два пешеходни тура, които започваха от Северната порта на Никополис ад Иструм. Сред останките на старинния град, известен още като Българския Помпей бяха проведени игри с публиката и атрактивни занимания за деца. “Тази година заложихме изцяло на българските възстановчици, за да им дадем шанс за изява. Искахме да наблегнем на качеството, за да правим фестивала все по-добър. Подготвихме атрактивен ритуал с огнена клада върху сал в езерото до античния римски град“, обясни кметицата на с.Никюп Йорданка Атанасова.  Посетителите имаха възможност да опитат от вкусната варварска каша, която бе приготвена от Петър Стефанов от клуб „Традиция. „Това е храна на бедните. Приготвя се от зеленчуци и кореноплодни-грах, леща, булгур, нахут, моркови, лук и е без подправки“, обясни Стефанов, докато гозбата къкреше в котле над огъня. Вечерното меню пък включваше пиле амброзия с кус-кус, сини сливи, вино, бекон и много подправки.  Майсторът на металопластики Ивайло Енев привличаше вниманието на посетителите, докато изработваше сувенирни шлемове и мечове. Неотдавна икономистът от Русе зарязал счетоводството и превърнал хобито си в професия. „Правя фигури на птици, динозаври, римски, рицарски доспехи“, сподели Енев.  Белобрад мъж пък показва как фабрикува монети-реплики за музеи и фестивали. Представя се като Петър Петров-Петроний. „Петроний е бил първият колекционер от римската епоха. Събирал е стъклени чаши“, споделя Петров и добавя, че той пък събира печати. Всеки участник във фестивала можеше да постреля с лък и арбалет, както и да извае глинен съд в импровизираното грънчарско ателие. Там пък се предлагаха късмети с предсказания от древни руни.  За доброто настроение на гостите допринесе концерт на групите “Ksana” и “Freija”. Първият дует изпълнява български и европейски фолклор, като вече е бил част от този фестивал. Вторият идва за първи път и представлява акустичен проект, вдъхновен от красотата и мистичността на Скандинавската митология”, съобщи Йорданка Атанасова. Събитието е част от културния календар на Община Велико Търново за 2019 година. Организатори са Сдружение “Бъдеще за Никюп”, с партньори Община Велико Търново, Регионалния исторически музей, Кметство с. Никюп, Сдружение “Мос Майорум Улпие Сердице” – София.", "date": "2019.07.13", "title": " Представиха ритуал на плодорието, късноантични сватби и битки в Никополис ад Иструм\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%bf%d1%8a%d1%82%d1%8f-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b4%d0%b2%d0%b8/", "text": "Временно движението по път III-638 Божурище – Брезник в участъка Златуша – Делян се осъществява в една лента поради катастрофа, съобщиха от пресцентъра на АПИ. Водачите на МПС над 12 т. изчакват на място. Шофьорите да се движат с повишено внимание и съобразена скорост, като спазват указанията на „Пътна полиция“.", "date": "2019.07.13", "title": " Катастрофа блокира пътя Временно движението по пътя Божурище–Брезник"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bf%d0%b0%d1%80%d0%b8%d0%b6-%d0%b8%d0%b7%d0%bf%d0%be%d0%bb%d0%b7%d0%b2%d0%b0-%d1%81%d1%8a%d0%bb%d0%b7%d0%be%d1%82%d0%b2%d0%be%d1%80/", "text": "Френската полиция използва сълзотворен газ по време на днешната протестна акция на „жълтите жилетки“ в Париж, съобщи телевизионният канал на BFM. Активисти на движението организираха шествие по улиците на Париж, издигайки познатите лозунги срещу политиката на президента Еманюел Макрон. Една от групите протестиращи се отклони от маршрута, съгласуван с властите, и влезе в сградата на „Гар дьо норд“, откъдето стотици французи бяха тръгнали на почивка в северно направление, а също така към съседните Белгия, Холандия, и Германия. Отряди на специалните полицейски части разпръснаха протестиращите, като срещу най-агресивните от тях беше изпролзван сълзотворен газ. Като цяло в Париж днес е спокойно. Според френското министерство на вътрешните работи, този уикенд за сигурността в града се грижат около 2 500 полицаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Полицията в Париж използва сълзотворен газ срещу „жълти жилетки“"}
{"url": "https://trud.bg/%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b5%d0%bd%d0%b8%d1%8f-%d0%b7%d0%b0-%d0%be%d0%bf%d0%b0%d1%81%d0%bd%d0%be-%d0%b2%d1%80%d0%b5%d0%bc%d0%b5-%d0%b8-%d0%b8%d0%bd%d1%82%d0%b5/", "text": "В следващите часове времето в нашата страна ще се влошава. Тази нощ в Западна България ще има интензивни валежи с гръмотевични бури, а до сутринта ще завали и в Централна България, показа справка в сайта на НИМХ. В неделния ден ще е ветровито и дъждовно. Ще паднат значителни количествата дъжд и в почти цялата страна са обявени предупреждения за опасно време, в повечето райони – от втора степен. Оранжев код е обявен за 18 области в Западна и Южна България, а за 8 области кодът е жълт. Ще има и гръмотевични бури. Очакваме около 50-60 л/кв.м. Най-спокойно ще е времето на североизток. В областите Силистра и Добрич няма обявени предупреждения. Ще духа умерен до силен северозападен вятър, в Източна България – югоизточен. Температурите ще се понижат и ще са доста по-ниски от обичайните- предимно между 20 и 25 градуса.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Предупреждения за опасно време и интензивни валежи в неделя"}
{"url": "https://trud.bg/%d0%bd%d0%b5-%d0%b5-%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%82%d0%be-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d1%85%d0%be%d1%82%d0%b5%d0%bb%d0%b8%d0%b5%d1%80/", "text": "Все още няма повдигнато обвинение срещу хотелиера, проявил  м израелски туристки в Слънчев бряг, предаде  . Конфликтът възникна заради спор за наставянането им, а кадрите от него бяха разпространени в социалните мрежи и в израелските новинарски емисии. От прокуратурата в Несебър обяснихА, че искат да вземат показания и от подателите на жалбата – туристки, които вече са в родината си. По техните думи, стаите им били дублирани, а позицията на хотела е, че вътрешните му правила позволяват чекиране от 14:00 ч., а не както искали чужденките – още в 11 ч. Потърпевшите разказаха още снощи за преживяното на  . „Чувствахме омраза към нас, защото сме израелки“, казва Керен Хазас, а Гила Акав допълва: „повече няма да се върнем в България. На пешеходната зона ни крещяха „стиснати израелки“. Наричаха ни „израелска мафия“, разказва Керен Хазас, а нейната приятелка Гила се оплаква, че такситата са им взимали по 25 лв., без да им издават квитанция. Колеги на хотелиера Иван Тодоров го защитиха. Туроператорът Гюл Кисметли смята, че „тука израелката е виновна“ и определя Тодоров като много добър човек, който много работи и винаги държи за хигиената и за чистотата.“Даже понякога му викам много голямо и търпеливо се държиш, това е вика нашата работа!“, разказва Гюл. Други пък предупредиха, че поведението на мъжа е неприемливо. Израелската гражданка Еден Довкин споделя, че в социалните мрежи хората пишат, че „ще спират да идват тук, че вече са си взели почивки за тук и ги отменят.“ Хотелиерът запази мълчание по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Не е повдигнато обвинение на хотелиера, нападнал израелки в Слънчев бряг"}
{"url": "https://trud.bg/%d0%bc%d0%be%d0%b3%d0%b5%d1%80%d0%b8%d0%bd%d0%b8-%d0%b2-%d0%b1%d0%b0%d0%b3%d0%b4%d0%b0%d0%b4-%d0%b5%d1%81-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b8%d1%80%d0%b0%d0%ba%d1%81%d0%ba%d0%be/", "text": "Външнополитическата емисарка на Европейския съюз Федерика Могерини, която днес пристигна на посещение в иракската столица Багдад, каза, че ЕС изцяло подкрепя предложението на Ирак да стане домакин на регионална конференция на фона на нарастващото напрежение между САЩ и Иран, предаде БТА. Ирак е съюзник на двете страни, които са в остро противоборство, след като ядреното споразумение между Иран и световните сили започна да се разпада. Иран оказва натиск върху европейските страни, участнички в него, да му помогнат да смекчи ефекта от затегнатите американски санкции. Могерини, която е на първо посещение в Багдад от 2014 г., каза, че е обсъдила с високопоставени иракски официални лица необходимостта от деескалация в региона и използване на каналите за диалог, за да се предотвратят опасните последствия от евентуално недоразумение, което може да доведе доведе до избухване на война.  Иракски представители казват, че идеята за регионална конференция в момента се проработва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Могерини в Багдад: ЕС подкрепя иракското предложение за регионална конференция с цел деескалация между САЩ и Иран"}
{"url": "https://trud.bg/%d1%81%d0%bd%d1%8f%d0%b3-%d0%b8-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b8-%d0%bf%d0%be%d0%b4-%d0%bd%d1%83%d0%bb%d0%b0%d1%82%d0%b0-%d0%b2-%d1%80%d1%83%d0%bc%d1%8a%d0%bd%d0%b8/", "text": "Студена въздушна маса, проникнала от северозапад, донесе сняг в Румъния през юли, съобщава румънската телевизия Про ТеВе. В планината Бучедж (Централна Румъния) тази нощ валя сняг и натрупа няколко сантиметра, а на връх Ому (2505 м) имаше виелица. Температурите паднаха под нулата, усещаше се пронизващ студ и имаше гъста мъгла. Туристи споделиха, че не са виждали подобно нещо през последните осем години. Много от хората, които се бяха качили в планината с кабинковия лифт от Бущен, бяха облечени с къси пантолони и не носеха със себe си дебели дрехи. Необичайните за този сезон снеговалежи се дължат на студена въздушна маса, проникнала в Румъния от северозапад, обясни Роксана Божариу, ръководител на отдела по климатология в Националната метеорологична служба. Румънските синоптици предупредиха, че утре се очакват ново понижение на температурите и дъждове, придружени с гръмотевици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Сняг и температури под нулата в Румъния през юли (СНИМКИ и ВИДЕО)"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-47-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d0%b3%d1%8a%d1%80%d1%86%d0%b8%d1%8f/", "text": "Регистрирано е земетресение с магнитуд 4,7 по Рихтер в Западна Гърция, показва справка на страницата на  . Трусът е станал в 18:08 часа местно време (съвпада с българското) на 43 километра източно от град Превеза и 79 километра северозападно от Патра. Трусът е усетен в западната и централната част на страната. Засега няма информация за пострадали хора и нанесени материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Земетресение от 4,7 по Рихтер в Гърция"}
{"url": "https://trud.bg/%d0%bc%d1%8a%d0%b6-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d1%81%d0%b5-%d0%b1%d0%bb%d1%8a%d1%81%d0%bd%d0%b0-%d0%b2-%d0%bf%d0%b0%d1%82%d1%80%d1%83%d0%bb%d0%ba%d0%b0-%d1%81%d0%bb%d0%b5/", "text": "35-годишен с „Мерцедес” е блъснал патрулен автомобил на Областната дирекция на МВР-Кърджали, като преди това три пъти не се подчинил на подаден стоп сигнал за проверка. Това съобщиха от пресслужбата на ОДМВР – Кърджали. Леко са пострадали двама пътни полицаи, които са преминали през прегледи в Спешното отделение на болницата. Инцидентът е станал малко след 16.30 часа днес на ул. ”Първи май” в Кърджали. Водачът на лекия автомобил не се подчинил на подаден сигнал за спиране на КПП „Чилик”, след това на входа на града и за трети път на ул.”Първи май”. Патрулният автомобил бил ударен от бягащия в посока към Момчилград лек автомобил „Мерцедес”. Извършва се оглед на мястото на произшествието, движението се пренасочва в едната лента за движение. При направена проверка е установено, че водачът на лекия автомобил не притежава свидетелство за правоуправление на МПС. Тестовете за алкохол и наркотици са с отрицателен резултат. Работата по изясняване на случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Мъж без книжка се блъсна в патрулка след гонка в Кърджали, рани двама полицаи"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b7%d0%b0-%d1%87%d0%b0%d1%81-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%85%d0%b5%d0%bc%d1%83%d1%81-%d0%b2-%d0%b4%d0%b2/", "text": "Движението по магистрала „Хемус“ ще бъде затворено днес между 23 часа и полунощ край Ботевград, за да бъде монтирана рамката на ТОЛ системата за таксуване, съобщават от пътната агенция. Ще бъде спряно движението в двете посоки между 49-ти и 53-ти км. По време на ограничението трафикът ще се пренасочва от пътен възел „Ботевград“ по обходния път на Ботевград и път I-3 към с. Трудовец – с. Разлив – пътен възел „Правец“ – АМ „Хемус“ и обратно. Необходимо е шофьорите да карат внимателно, със съобразена скорост и да спазват стриктно пътната сигнализация, напомнят от Агенция „Пътна инфраструктура“. Рамката е с дължина 32 м, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (ТОЛ). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.13", "title": " Затварят за час магистрала „Хемус“ в двете посоки за монтаж на ТОЛ системата"}
